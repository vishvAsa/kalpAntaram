+++
title = "रसार्णवम्"
author = "गोविन्दभगवत्पादाः"
domain = "उपवेदाः"
sub-domain = "आयुर्वेदः"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2571"
source_url = "https://www.ebharatisampat.in/read_chapter.php?bookid=MjY5NjYyOTMzNjA4NjQy"

+++
[[रसार्णवम्	Source: [EB](https://www.ebharatisampat.in/read_chapter.php?bookid=MjY5NjYyOTMzNjA4NjQy)]]

\[
















प्रथमः पटलः  
यस्मिन् सर्वं यतः सर्वं यः सर्वं सर्वतश्च यः ।  
यश्च सर्वमयो नित्यं तस्मै सर्वात्मने नमः ॥ १.१ ॥  
कैलासशिखरे रम्ये नानारत्नविभूषिते ।  
नानाद्रुमलताकीर्णे गुप्तसम्बन्धवर्जिते ॥ १.२ ॥  
देवदेवं सुखासीनं नीलकण्ठं त्रिलोचनम् ।  
प्रणम्य शिरसा देवी पार्वती परिपृच्छति ॥ १.३ ॥  
श्रीदेव्युवाच  
देवदेव महादेव काल कामाङ्गदाहक ।  
कुलकौलमहाकौल- सिद्धकौलादिनाशन ॥ १.४ ॥  
त्वत्प्रसादाच्छ्रुतं सर्वमशेषमवधारितम् ।  
यदि तेऽहमनुग्राह्या यद्यहं तव वल्लभा ॥ १.५ ॥  
सूचिता सर्वतन्त्रेषु या पुनर्न प्रकाशिता ।  
जीवन्मुक्तिरियं नाथ कीदृशी वक्तुमर्हसि ॥ १.६ ॥  
श्रीभैरव उवाच  
साधु साधु महाभागे साधु पर्वतनन्दिनि ।  
साधु पृष्टं त्वया देवि भक्तानां हितकाम्यया ॥ १.७ ॥  
अजरामरदेहस्य शिवतादात्म्यवेदनम् ।  
जीवन्मुक्तिर्महादेवि देवानामपि दुर्लभा ॥ १.८ ॥  
पिण्डपाते च यो मोक्षः स च मोक्षो निरर्थकः ।  
पिण्डे तु पतिते देवि गर्दभोऽपि विमुच्यते ॥ १.९ ॥  
यदि मुक्तिर्भगक्षोभे किं न मुञ्चन्ति गर्दभाः ।  
अजाश्च वृषभाश्चैव किंन मुक्ता गणाम्बिके ॥ १.१० ॥  
तस्मात्संरक्षयेत्पिण्डं रसैश्चैव रसायनैः ।  
शुक्रमूत्रपुरीषाणां यदि मुक्तिर्निषेवणात् ॥ १.११ ॥  
किंन मुक्ता महादेवि श्वानशूकरजातयः ।  
षड्दर्शनेऽपि मुक्तिस्तु दर्शिता पिण्डपातने ॥ १.१२ ॥  
करामलकवत्सापि प्रत्यक्षं नोपलभ्यते ।  
अकथ्यमपि देवेशि सद्भावं कथयामि ते ॥ १.१३ ॥  
शून्यपापो मन्त्रयाजी न पिण्डं धारयेत्क्वचित् ।  
देवानामपि देवेशि दुर्लभं पिण्डधारणम् ॥ १.१४ ॥  
किं पुनर्मानुषाणां तु धरणीतलवासिनाम् ।  
धर्मे नष्टे कुतो धर्मः धर्मे नष्टे कुतः क्रिया ॥ १.१५ ॥  
क्रियानष्टे कुतो योगः योगे नष्टे कुतो गतिः ।  
गतिनष्टे कुतो मोक्षो मोक्षे नष्टे न किंचन ॥ १.१६ ॥  
श्रीदेव्युवाच  
जीवन्मुक्तिस्वरूपं तु देवदेव श्रुतं मया ।  
तत्प्रत्युपायं मे ब्रूहि यद्यस्ति करुणा मयि ॥ १.१७ ॥  
श्रीभैरव उवाच  
कर्मयोगेन देवेशि प्राप्यते पिण्डधारणम् ।  
रसश्च पवनश्चेति कर्मयोगो द्विधा मतः ॥ १.१८ ॥  
मूर्छितो हरति व्याधिं मृतो जीवयति स्वयम् ।  
बद्धः खेचरतां कुर्यात्रसो वायुश्च भैरवि ॥ १.१९ ॥  
ज्ञानान्मोक्षः सुरेशानि ज्ञानं पवनधारणात् ।  
तत्र देवि स्थिरं पिण्डं यत्र स्थैर्ये रसः प्रभुः ॥ १.२० ॥  
अचिराज्जायते देवि शरीरमजरामरम् ।  
मनसश्च यथा ध्यानं रसयोगादवाप्यते ॥ १.२१ ॥  
सत्यं स लभते देवि ज्ञानं विज्ञानपूर्वकम् ।  
तस्य मन्त्राश्च सिध्यन्ति योऽश्नाति मृतसूतकम् ॥ १.२२ ॥  
यावन्न शक्तिपातस्तु न यावत्पाशकृन्तनम् ।  
तावत्तस्य कुतो बुद्धिः जायते मृतसूतके ॥ १.२३ ॥  
मद्यमांसरता नित्यं भगलिङ्गेषु ये रताः ।  
तेषां विनष्टबुद्धीनां रसज्ञानं सुदुर्लभम् ॥ १.२४ ॥  
कुलशासनहीनानां सद्दर्शनमकाङ्क्षिणाम् ।  
न सिध्यति रसो देवि पिबन्ति मृगतृष्णिकाम् ॥ १.२५ ॥  
गोमांसं भक्षयेद्यस्तु पिबेदमरवारुणीम् ।  
कुलीनं तमहं मन्ये रसज्ञमपरेऽधमाः ॥ १.२६ ॥  
न गर्भः सम्प्रदायार्थे रसो गर्भो विधीयते ।  
तेनायं लभते सिद्धिं न सिद्धिः सूतकं विना ॥ १.२७ ॥  
यावन्न हरबीजं तु भक्षयेत्पारदं रसम् ।  
तावत्तस्य कुतो मुक्तिः कुतः पिण्डस्य धारणम् ॥ १.२८ ॥  
मद्यमांसरताप्रज्ञा मोहिताः शिवमायया ।  
जल्पन्ति च वयं मुक्ता यास्यामः शिवमन्दिरम् ॥ १.२९ ॥  
पिण्डधारणयोगे च निस्पृहा मन्दबुद्धयः ।  
खण्डज्ञानेन देवेशि रञ्जितं सचराचरम् ॥ १.३० ॥  
स्वदेहे खेचरत्वं च शिवत्वं येन लभ्यते ।  
तादृशे तु रसज्ञाने नित्याभ्यासं कुरु प्रिये ॥ १.३१ ॥  
श्रीदेव्युवाच  
अवतारं रसेन्द्रस्य माहात्म्यं तु सुरेश्वर ।  
श्रोतुमिच्छामि देवेश वक्तुमर्हसि तत्त्वतः ॥ १.३२ ॥  
श्रीभैरव उवाच  
साधु पृष्टं महाभागे गुह्याद्गुह्यतरं त्वया ।  
अनुग्रहकरं ध्यानं लोकानामुपकारकम् ॥ १.३३ ॥  
त्वं माता सर्वभूतानां पिता चाहं सनातनः ।  
द्वयोश्च यो रसो देवि महामैथुनसम्भवः ॥ १.३४ ॥  
स्वैरतः सम्भवाद्देवि पारदः कीर्तितो महः ।  
पारदो गदितो यश्च परार्थं साधकोत्तमैः ॥ १.३५ ॥  
सूतोऽयं मत्समो देवि मम प्रत्यङ्गसम्भवः ।  
मम देहरसो यस्मात्रसस्तेनायमुच्यते ॥ १.३६ ॥  
दर्शनात्स्पर्शनात्तस्य भक्षणात्स्मरणादपि ।  
पूजनाच्च प्रदानाच्च दृश्यते षड्विधं फलम् ॥ १.३७ ॥  
केदारादीनि लिङ्गानि पृथिव्या यानि कानि च ।  
तानि दृष्ट्वा तु यत्पुण्यं तत्पुण्यं रसदर्शनात् ॥ १.३८ ॥  
चन्दनागुरुकर्पूर- कुङ्कुमान्तर्गतो रसः ।  
मूर्छितः शिवपूजायां शिवसांनिध्यसिद्धये ॥ १.३९ ॥  
भक्षणात्परमेशानि हन्ति पापत्रयं रसः ।  
तथा तापत्रयं हन्ति रोगान् दोषत्रयोद्भवान् ॥ १.४० ॥  
दुर्लभं ब्रह्मनिष्णातैः प्राप्यते परमं पदम् ।  
हृद्व्योमकर्णिकान्तःस्थ- रसेन्द्रस्य महेश्वरि ॥ १.४१ ॥  
स्मरणान्मुच्यते पापैः सद्यो जन्मान्तरार्जितैः ॥ १.४२ ॥  
स्वयंभूलिङ्गसाहस्रैः यत्फलं सम्यगर्चनात् ।  
तत्फलं कोटिगुणितं रसलिङ्गार्चनाद्भवेत् ॥ १.४३ ॥  
अधमः खगवादस्तु विलवादस्तु मध्यमः ।  
उत्तमो मन्त्रवादस्तु रसवादो महोत्तमः ॥ १.४४ ॥  
मन्त्रतन्त्रपरिज्ञाने रसयोगस्य दूषकाः ।  
प्रयान्ति नरकं सर्वे छित्त्वा सुकृतसंचयम् ॥ १.४५ ॥  
रसविद्या परा विद्या त्रैलोक्येऽपि सुदुर्लभा ।  
भुक्तिमुक्तिकरी यस्मात्तस्माद्देया गुणान्वितैः ॥ १.४६ ॥  
अस्तीति भाषते कश्चित्कश्चिन्नास्तीति भाषते ।  
आस्तिके तु भवेत्सिद्धिः तस्य सिध्यति भूतले ॥ १.४७ ॥  
नास्तिकेनानुभावेन नास्ति नास्तीति यो वदेत् ।  
तस्य नास्ति प्रिये सिद्धिर्जन्मकोटिशतैरपि ॥ १.४८ ॥  
ब्रह्मज्ञानेन मुक्तोऽसौ पापी यो रसनिन्दकः ।  
नाहं त्राता भवे तस्य जन्मकोटिशतैरपि ॥ १.४९ ॥  
श्वानोऽयं जायते देवि यावत्जन्मसहस्रकम् ।  
त्रिकोटिजन्मलक्षाणि मार्जारो जायते रसात् ।  
रासभो लक्षजन्मानि लक्षजन्मानि वायसः ॥ १.५० ॥  
कृमिको लक्षजन्मानि कुक्कुटो जन्मलक्षकम् ।  
गृध्रको लक्षजन्मानि यः पापी रसनिन्दकः ॥ १.५१ ॥  
आलापं गात्रसंस्पर्शं यः कुर्याद्रसनिन्दकैः ।  
यावज्जन्मसहस्रं तु स भवेद्दुःखपीडितः ॥ १.५२ ॥  
रसवीर्यविपाके च सूतकस्त्वमृतोपमः ।  
तेन जन्मजराव्याधीन् हरते सूतकः प्रिये ॥ १.५३ ॥  
गुरुमाराधयेत्पूर्वं विशुद्धेनान्तरात्मना ।  
सम्प्रदायं प्रयच्छन्ति गुरौ तुष्टे मरीचयः ॥ १.५४ ॥  
गुरुसेवां विना कर्म यः कुर्यान्मूढचेतनः ।  
स याति निष्फलं कर्म स्वप्नलब्धं धनं यथा ॥ १.५५ ॥  
यः कर्म कुरुते दृष्टं तस्य लाभः पदे पदे ।  
कारयेद्रसवादं तु तुष्टेन गुरुणा प्रिये ॥ १.५६ ॥  
सिद्ध्युपायोपदेशोऽयमुभयोर्भोगमोक्षदः ।  
रसार्णवं महातन्त्रमिदं परमदुर्लभम् ॥ १.५७ ॥  
गोप्यं गुरुप्रसादेन लब्धं स्यात्फलसिद्धये ।  
लब्ध्वात्र रसकर्माणि नाहंकारं समाचरेत् ॥ १.५८ ॥  
अनुज्ञातश्च गुरुणा लब्ध्वा चाज्ञां रसाङ्कुशीम् ।  
भैरवीं तनुमाश्रित्य साधयेद्रसभैरवम् ॥ १.५९ ॥  
एवमुक्ता रसोत्पत्तिः माहात्म्यं च सुरेश्वरि ।  
तन्ममाचक्ष्व देवेशि किमन्यच्छ्रोतुमिच्छसि ॥ १.६० ॥




ड्वितीयः पटलः \[डीक्षाविधान\]  
श्रीदेव्युवाच  
रसोपदेशदाता च कथं स्याद्वद मे प्रभो ।  
शिष्यश्चैव कथं देव रसानुष्ठानतत्परः ॥ २.१ ॥  
श्रीभैरव उवाच  
निस्पृहो निरहंकारो लोभमायाविवर्जितः ।  
कुलमार्गरतो नित्यं गुरुपूजारतश्च यः ॥ २.२ ॥  
दान्तः शिष्योपदेशज्ञः शक्तिमान् गतमत्सरः ।  
धर्मज्ञः सत्यवाक्दक्षः शीलवान् गुणवान् शुचिः ॥ २.३ ॥  
अनेकरसशास्त्रज्ञो रसमण्डपकोविदः ।  
रसदीक्षाविधानज्ञो यन्त्रौषधिमहारसान् ॥ २.४ ॥  
रागसंख्यां बीजकलां द्वंद्वमेलापनं विडम् ।  
रञ्जनं सारणं तैलं दलानि क्रामणानि च ॥ २.५ ॥  
वर्णोत्कर्षं मृदुत्वं च जारणां बालबद्धयोः ।  
खेचरीं भूचरीं चैव यो वेत्ति स गुरुर्मतः ॥ २.६ ॥  
देशकालक्रियाभिज्ञो दयादाक्षिण्यसंयुतः ।  
लोभमायाविनिर्मुक्तो मन्त्रानुष्ठानतत्परः ॥ २.७ ॥  
सामुद्रलक्षणोपेतो गम्भीरो गुरुवत्सलः ।  
देवाग्नियोगिनीचक्र- कुलपूजारतः सदा ।  
शिष्यो विनीतस्तन्त्रज्ञः सत्यवादी दृढव्रतः ॥ २.८ ॥  
ये नराः कुम्भकुद्दाल- ध्वजशङ्खादिलाञ्छितैः ।  
करैरधिष्ठिता देवि योज्यास्ते निधिसाधने ॥ २.९ ॥  
बलवन्तो महासत्त्वाः कृष्णरक्तविलोचनाः ।  
वक्रघोणाः सदा क्रूराः प्रशस्ता बिलसाधने ॥ २.१० ॥  
निर्मांसमूर्धपिण्डीकान् रक्तकेशान् गतालसान् ।  
कठिनानुष्णपादांश्च धातुवादे नियोजयेत् ॥ २.११ ॥  
आदौ परीक्षयेद्देवि साधकान् सुसमाहितान् ।  
ब्राह्मणान् क्षत्रियान् वैश्यान् शूद्रांश्चानुक्रमेण तु ॥ २.१२ ॥  
जितेन्द्रियाः क्लेशसहा नित्योद्यमसमन्विताः ।  
शूराश्च कृतविद्याश्च प्रशस्ताः साधकाः प्रिये ॥ २.१३ ॥  
रसदीक्षाविहीना ये प्रोक्तलक्षणवर्जिताः ।  
विप्लावकाः पापरताः वर्जयेत्तान् प्रयत्नतः ॥ २.१४ ॥  
दुश्चारिणी दुराचारा निष्ठुरा कलहप्रिया ।  
बह्वाशिनी च दुश्चित्ता कोटराक्षी च निर्दया ।  
रसनिन्दाकरी या च तां नारीं परिवर्जयेत् ॥ २.१५ ॥  
ईदृशीभिर्वरारोहे सम्पूर्णं क्षितिमण्डलम् ।  
न तादृशी भवेन्नारी यादृशी रसबन्धकी ॥ २.१६ ॥  
काकिणी कीकणी नारी तथैव काञ्चिकाचिनी ।  
कृष्णपक्षे ऋतुमती सा नारी काकिणी स्मृता ॥ २.१७ ॥  
उभयपक्षे ऋतुमती सा नारी कीकणी मता ॥ २.१८ ॥  
शुक्लपक्षे ऋतुमती सा नारी काञ्चिकाचिनी ॥ २.१९ ॥  
नवयौवनसम्पन्ना सुरूपा चारुहासिनी ।  
सूक्ष्मकेशा तु या नारी क्षीराहारप्रिया सदा ॥ २.२० ॥  
प्रियालापकरी नित्यं शिवशास्त्रकथाप्रिया ।  
पद्माकारं मुखं यस्या दृष्टिरिन्दीवराकृतिः ॥ २.२१ ॥  
दशना वज्रसदृशाः प्रवालसदृशोऽधरः ।  
यस्याः पयोधरौ देवि तुङ्गपीनौ समावुभौ ॥ २.२२ ॥  
अश्वत्थपत्त्रसदृशी योनी यस्या भगः समः ।  
यत्पादौ मांसलौ स्निग्धौ वर्तुलावर्तरोमकौ ॥ २.२३ ॥  
श्यामा च मध्ये क्षामा च तन्वी भक्तिपरा शिवे ।  
पद्मिनी सा तु विज्ञेया प्रसन्ना मृगलोचना ॥ २.२४ ॥  
पूर्णिमायाममायां वा पक्षे पक्षे रजस्वला ।  
षड्भेदा काकिणी नाम्ना पूर्वप्रोक्ता रसप्रदा ॥ २.२५ ॥  
यस्य तुष्टो महादेवस्तस्य सिद्धो रसायने ।  
तयैव देवदेवेशि रसकर्माणि कारयेत् ॥ २.२६ ॥  
तस्य हि निर्मला बुद्धिर्निश्चिता रससाधने ।  
तस्माद्गुरुश्च शिष्यश्च पूर्वोक्तः सिद्धिभाग्भवेत् ॥ २.२७ ॥  
श्रीदेव्युवाच  
ईदृशैर्लक्षणैः नारीं कुतः प्राप्नोति साधकः ।  
यत्र रूपं महादेव लक्षणं नात्र विद्यते ॥ २.२८ ॥  
लक्षणं विद्यते यत्र भावना नात्र विद्यते ।  
अथवा रूपहीनाया रूपं केन प्रवर्तते ॥ २.२९ ॥  
लक्षणत्रितयं कुत्र त्वया दृष्टं महेश्वर ।  
तदेतज्जायते येन तमुपायं वद प्रभो ॥ २.३० ॥  
श्रीभैरव उवाच  
शृणु देवि परं गुह्यं यत्सुरैरपि दुर्लभम् ।  
पितुः सदाशिवाज्जातं जन्म यच्चण्डिकोदरे ॥ २.३१ ॥  
तासां बुद्धिर्भवेद्देवि निर्मला रससाधने ।  
दापयेत्त्वरितामन्त्रं जपेत्तं दर्पवर्जिता ॥ २.३२ ॥  
लक्षमन्त्रं जपेद्या तु जायते सा सुलक्षणा ।  
बद्ध्वा तु खेचरीं मुद्रां जपेत्फेट्कारभैरवीम् ॥ २.३३ ॥  
ममेयं चण्डिका माता जन्म च त्रिपुरान्तकात् ।  
कालिकाहं समुद्भूता- स्मीदृशं संस्मरेत्तु सा ॥ २.३४ ॥  
भूतं भव्यं भविष्यं च त्रैलोक्ये कथयेत्तु सा ।  
सहायास्तादृशास्तस्य यादृशी भवितव्यता ॥ २.३५ ॥  
श्रीदेव्युवाच  
देवदेव महादेव समस्तज्ञानभाजन ।  
रसदीक्षां तु पृच्छामि साधकानां हिताय वै ॥ २.३६ ॥  
श्रीभैरव उवाच  
शृणु भैरवि यद्भावमपूर्वं वर्णयामि ते ।  
रसदीक्षाविधानं तु तस्मान्निगदितं शृणु ॥ २.३७ ॥  
यत्र राजा नयपरो बलवान् धर्मतत्परः ।  
मन्त्री च धर्मतत्त्वज्ञो भक्तिश्रद्धासमन्वितः ॥ २.३८ ॥  
तत्रेदं कारयेत्कर्म रसबन्धं रसायनम् ।  
जना माहेश्वरा यत्र तत्र स्थाने तु कारयेत् ॥ २.३९ ॥  
कारयेद्विजने स्थाने पशुर्यत्र न विद्यते ।  
सुगुप्ते सुषमे स्थाने सर्वबाधाविवर्जिते ॥ २.४० ॥  
प्राकारपरिखोपेते कपाटार्गलरक्षिते ।  
एकान्ते निर्मले हृद्ये नानापुष्पद्रुमान्विते ॥ २.४१ ॥  
हंसकारण्डवाकीर्णे चक्रवाकोपशोभिते ।  
दिव्यौषधिगणोपेते सजले श्यामशाद्वले ॥ २.४२ ॥  
कुमुदोत्पलकह्लार- कदलीषण्डमण्डिते ।  
चित्रिते भवनोद्याने कारयेत्परमेश्वरि ॥ २.४३ ॥  
तन्मध्ये देवदेवेशि मत्तवारणसंयुतम् ।  
वातायनसमोपेतमूर्ध्वनिर्गामिधूमकम् ॥ २.४४ ॥  
रक्तपताकासंयुक्तं सज्जोपकरणं तथा ।  
प्रविभक्तौषधितुषा- काष्ठारण्योत्पलालयम् ॥ २.४५ ॥  
समालिखितदिग्देवं समर्चितविनायकम् ।  
प्रतिष्ठितमुमेशाभ्यां लोकपालैश्च रक्षितम् ॥ २.४६ ॥  
निर्मापयेदेकतलं द्वितलं वापि मण्डपम् ।  
अथ पक्षे सिते देवि चन्द्रताराबलान्विते ॥ २.४७ ॥  
पुण्ये तिथौ मुहूर्ते च लग्ने सौम्यग्रहेक्षिते ।  
स्नातः शुक्लाम्बरधरः शुक्लमाल्यानुलेपनः ॥ २.४८ ॥  
मधुसर्पिर्दधिक्षीर- तिलैः संपूज्य बालिकाः ।  
कपिलागोमयालिप्ते हिरण्यकलशावृते ॥ २.४९ ॥  
यवसिद्धार्थकास्तीर्णे गन्धमाल्योपशोभिते ।  
तत्रेष्टिकाभिः रचिते करपीठे सुरेश्वरि ॥ २.५० ॥  
शिलापट्टं समुत्कीर्य शिलापट्टार्गलं प्रिये ।  
न्यासं रसाङ्कुशेनैव कृत्वाङ्गुलिहृदादिषु ॥ २.५१ ॥  
रसलिङ्गं न्यसेत्तत्र हेम्ना च सहितं प्रिये ।  
ओं ह्रीं श्रीं सूतराजस्य मूलमन्त्र उदाहृतः ॥ २.५२ ॥  
तस्मिन् रसाङ्कुशीं देवीं मूलेनावाहयेत्प्रिये ।  
चतुरस्रे तु दिक्पालान् पूजयित्वा बहिः क्रमात् ॥ २.५३ ॥  
नन्दिनं च महाकालं भृङ्गिरीटं महाबलम् ।  
कुम्भकर्णं च सुग्रीवं भृङ्गीकं च दृढायुधम् ॥ २.५४ ॥  
द्वारे चतुर्धा विन्यस्य पूजयेद्दक्षवामयोः ।  
शुक्रं पूर्वेऽभिसंपूज्य स्कन्दमाग्नेयगोचरे ॥ २.५५ ॥  
दक्षिणस्यां ततो रुद्रं पवनं नैरृते तथा ।  
शिवं पश्चिमभागे तु पावकं वायवे न्यसेत् ।  
उमामुत्तरभागे तु व्यापकं चेशगोचरे ॥ २.५६ ॥  
लेपिका क्षेपिका चैव क्षारिका रञ्जिका तथा ।  
लोहटी बन्धकारी च भूचरी मृत्युनाशिनी ॥ २.५७ ॥  
विभूतिः खेचरी चैव दश दूत्यः क्रमेण च ।  
पूज्यास्त्वष्टदले पद्मे ऊर्ध्वाधस्तु दलेषु च ॥ २.५८ ॥  
माक्षिको विमलः शैलश्चपलो रसकस्तथा ।  
सस्यको गन्धतालौ च पूर्वादिक्रमयोगतः ॥ २.५९ ॥  
अष्टादशभुजा रुद्राः पञ्चवक्त्रास्त्र्यम्बकाः ।  
चन्द्रार्धशोभिमुकुटा नीलग्रीवा वृषध्वजाः ॥ २.६० ॥  
स्वस्ववर्णधराः सर्वेऽप्यष्टविद्येश्वरास्तथा ।  
पूजनीया महेशानि द्वितीयेऽष्टदलाम्बुजे ॥ २.६१ ॥  
कर्णिकायां तु पूर्वादि- पूर्वं शक्तिचतुष्टयम् ।  
मालिनी हेमशक्तिश्च परा शक्तिर्बला स्मृता ।  
अपरा वज्रशक्तिश्च कान्तिज्ञेयं परापरम् ॥ २.६२ ॥  
मध्ये तासां च शक्तीनां सर्वज्ञं रसभैरवम् ।  
शुद्धस्फटिकसंकाशं पञ्चवक्त्रं त्र्यम्बकम् ॥ २.६३ ॥  
ज्वलत्पिङ्गोग्रनेत्रं च ज्वलज्जिह्वाननं तथा ।  
ज्वलद्भ्रुवं ज्वलत्केशं दुष्प्रेक्ष्यं प्रेतविष्टरम् ॥ २.६४ ॥  
जटामुकुटसंयुक्तं चन्द्रार्धकृतशिखरम् ।  
व्याघ्रचर्मधरं नागो- पवीतं वृषभध्वजम् ॥ २.६५ ॥  
अष्टादशभुजं देवमीषत्प्रहसिताननम् ।  
द्वात्रिंशार्णेन मनुना पूजयेत्सकलं शिवम् ॥ २.६६ ॥  
रसेश्वरस्य मन्त्रं च कथ्यमानं निबोध मे ॥ २.६७ ॥  
ओं ह्रीं क्रीं रसेश्वराय महाकालाय महाबलायाघोरभैरवाय वज्रवीर क्रोधकङ्काल क्ष्लौः क्ष्लः ॥ २.६८ ॥  
तस्योत्सङ्गे महादेवीं रत्नाभरणभूषणाम् ।  
उत्तप्तहेमरुचिरां पीतवस्त्रां त्रिलोचनाम् ॥ २.६९ ॥  
श्वेतचामरयोर्मध्ये मुक्ताच्छत्त्रेण शोभिताम् ।  
अङ्कुशं चाक्षमालां च दधतीं दक्षहस्तयोः ॥ २.७० ॥  
पाशाभये च वामाभ्यां चन्द्रार्धकृतशेखराम् ।  
रसाङ्कुशीं महादेवीं नीलग्रीवां कृपामयीम् ॥ २.७१ ॥  
पूजयेद्रससिद्ध्यर्थं विद्यया पञ्चबीजया ।  
वाग्भवं भुवनेशीं च श्रीबीजं च सुरेश्वरि ॥ २.७२ ॥  
मादनं शक्तिबीजं च विद्या परमदुर्लभा ।  
धूपदीपैस्तु नैवेद्यैः पुष्पताम्बूलचन्दनैः ॥ २.७३ ॥  
शान्तिपाठस्य निर्घोषैः स्तोत्रमङ्गलनिस्वनैः ।  
घण्टाटङ्कारसंयुक्तैः पूजां कृत्वा यथाविधि ॥ २.७४ ॥  
अघोरेण बलिं दद्यात्सर्वविघ्नोपशान्तये ।  
भूतेभ्यो यक्षरक्षभ्यो पिशाचेभ्यश्च यत्नतः ॥ २.७५ ॥  
अघोरमन्त्रसंयुक्तमोंकारादिनमोऽन्तकम् ।  
सर्वकर्माकरं देवि विघ्नोपद्रवनाशनम् ॥ २.७६ ॥  
यथाशक्ति जपित्वा तु विद्यामेव रसाङ्कुशीम् ।  
कुण्डं विधाय देवेशि योनिचक्रं समेखलम् ॥ २.७७ ॥  
तत्राज्यतिलसंयुक्तं होमं कृत्वा क्रमेण तु ।  
कलशं स्थापयेद्देवि पयःपूर्णं फलान्वितम् ॥ २.७८ ॥  
पञ्चरत्नसमोपेतं वासोभिः परिवेष्टितम् ।  
तत्राष्टादशविद्याभिरभिमन्त्र्य पृथक्पृथक् ॥ २.७९ ॥  
गन्धपुष्पादिभिः पूर्णं पल्लवैरुपशोभितम् ।  
अर्घ्यपात्रं च संपूज्य वर्धन्याभ्युक्ष्य साधकम् ॥ २.८० ॥  
शतमष्टोत्तरं चैवमर्घ्यपात्रोदकेन तु ।  
अभिषिच्य विधानेन कुम्भतोयेन मन्त्रवित् ॥ २.८१ ॥  
विद्यामुपदिशेद्देवि पाठयेद्रससाधकम् ।  
कुमारोयोगिनीयोगि- साधकांश्च यथोचितैः ॥ २.८२ ॥  
तर्पयेदन्नपानैश्च जागरं तत्र कारयेत् ।  
एवंविहितदीक्षस्तु साधकः क्षुरनायिके ॥ २.८३ ॥  
महाभूतमयीं तत्र वर्णपञ्चकसंयुताम् ।  
पञ्चबीजात्मिकां विद्यां प्राणायामात्मसूत्रके ॥ २.८४ ॥  
मुद्रां रसाङ्कुशीं बद्ध्वा लक्षमेकं जपेत्प्रिये ।  
तस्य सिध्यति देवेशि निर्विघ्नं रसभैरवः ॥ २.८५ ॥  
प्रणवादिनमोऽन्तस्तु तर्पणान्ते जपः परः ।  
अहिंसा चन्दनं सत्यं पुष्पमस्तेयधूपनम् ॥ २.८६ ॥  
ब्रह्मचर्यं महादीपमप्रतिग्रहघण्टिकाम् ।  
पायसान्नं महेशानि सर्वभूतदयात्मकम् ॥ २.८७ ॥  
संगूह्याराधयेद्देवीं स भवेत्सिद्धिभाजनम् ।  
सहस्रं वा शतं वापि त्रिसंध्यं संजपेदिमाम् ॥ २.८८ ॥  
अस्या आज्ञाप्रसादेन जायते खेचरो रसः ।  
दिव्यौषध्यश्च तस्यैव सिध्यन्ति सुरवन्दिते ॥ २.८९ ॥  
अनङ्कुशं समारुह्य वने मत्तगजं यथा ।  
तथा रसाङ्कुशाभिज्ञो रसेन्द्रं प्राप्य सीदति ॥ २.९० ॥  
विद्यया सह मन्तव्यं गुरोः सत्सम्प्रदायिनः ।  
रसप्रयोगजातं तु सर्वतः सिद्धिमिच्छता ॥ २.९१ ॥  
अथ प्रश्नावताराय पूर्वोक्तं रसभैरवम् ।  
समाहितमना ध्यायेत्तदालीनं समाचरेत् ॥ २.९२ ॥  
अनाहते ब्रह्मरन्ध्रे मनः कृत्वा निरामये ।  
करन्यासं पुरा कृत्वा अङ्गन्यासमनन्तरम् ।  
यथाशक्ति जपेन्मन्त्रं रसेन्द्रस्य समाहितः ॥ २.९३ ॥  
चतुष्कोणं पुनः कृत्वा मध्ये षट्कोणमण्डलम् ।  
हस्तमात्रं द्विहस्तं वा तण्डुलैर्विमलैर्लिखेत् ॥ २.९४ ॥  
सुगन्धैर्लेपिते स्थाने पूजयेच्चन्दनादिभिः ॥ २.९५ ॥  
कर्णिकायां न्यसेद्देवि पूर्वोक्तं रसभैरवम् ।  
षट्कोणे देवताषट्कं महाकालादि विन्यसेत् ॥ २.९६ ॥  
महाकालं महाबलमघोरं वज्रवीरकम् ।  
न्यसेत्क्रोधं च कङ्कालं मालामन्त्रैः समर्चयेत् ॥ २.९७ ॥  
ओं ह्रीं क्रौं क्ष्लैं क्ष्लं ह्रीं ह्रीं ह्रीं ह्रूः हुं फट्रसेश्वराय महाकालभैरवाय रौद्ररूपाय कृष्णपिङ्गललोचनाय ।  
अवतर २ अवतारय २ जल्प २ जल्पय २ शुभाशुभं कथय २ कथापय २ महारक्षां कुरु २ रससिद्धिं देहि ।  
इति मालामन्त्राः ।  
ओं महाकालभैरवाय हृदयाय नमः ।  
ओं महाबलभैरवाय शिरसे स्वाहा ।  
ओमघोरभैरवाय शिखायै वौषट् ।  
ओं वज्रवीरभैरवाय कवचाय हुम् ।  
ओं क्रोधभैरवाय नेत्राय वौषट् ।  
ओं कङ्कालभैरवाय अस्त्राय फट् ।  
सर्वत्र स्वाहान्तम् ।  
एवमङ्गन्यासाः ।  
एवमङ्गुलीन्यासान् कुर्यादादौ ।  
एते षडङ्गे पूजने च मूलमन्त्राः ।  
एवं न्यासाक्षरः कुटैः गन्धपुष्पैः समर्चयेत् ।  
पूर्णकुम्भं न्यसेन्मध्ये शरावं तण्डुलैः सह ॥ २.९८ ॥  
तस्योपरि घृतदीपं वर्तीं मन्त्रैश्च मन्त्रयेत् ॥ २.९९ ॥  
समानीय कुमारीं तु कुमारं वा सुशोभनम् ।  
एकद्वित्रिचतुःपञ्च यथालाभं समानयेत् ।  
गन्धपुष्पैर्धूपदीपैः नैवेद्येन च पूजयेत् ॥ २.१०० ॥  
एकैकस्या न्यसेन्मन्त्रं हृदयाद्याश्च देवताः ॥ २.१०१ ॥  
ततो निरीक्ष्य तद्दीपं सर्वास्तत्र कुमारिकाः ।  
पश्यन्ति देवता दीपे कुमाराश्च शुभाशुभम् ।  
सिद्धिं वाप्यथवासिद्धिं कथयन्ति कुमारिकाः ॥ २.१०२ ॥  
प्रश्नावतारं ज्ञात्वेति रसकर्मणि संचरेत् ॥ २.१०३ ॥  
यः पुरा देवदेवेशि रसेन्द्रे भावितात्मवान् ।  
सप्तजन्म मृतो जातो न त्यजेद्रसभावनम् ॥ २.१०४ ॥  
एवं शुभाशुभं ज्ञात्वा देवतानुग्रहान्वितः ।  
मण्डपे पूर्ववद्देवीमर्चयित्वा रसाङ्कुशीम् ॥ २.१०५ ॥  
आचार्यमपि संपूज्य धूपस्रक्चन्दनादिभिः ।  
अघोरेण बलिं दत्त्वा ततः कर्म समाचरेत् ॥ २.१०६ ॥  
ओषध्यो मण्डपे प्राच्यां रसस्वेदोऽग्निगोचरे ।  
दक्षिणस्यां लोहमारो नैरृत्यां पेषणादिकम् ॥ २.१०७ ॥  
द्रुतिक्रिया तु वारुण्यां वायव्ये धमनं प्रिये ।  
वर्णोत्कर्षस्तु कौबेर्यामैशान्यां रसवेधनम् ॥ २.१०८ ॥  
आसनं तु गुरोर्मध्ये निवेश्य सुरनायिके ।  
नियामनादिकं कर्म क्रामणान्तं वरानने ।  
रसाङ्कुशेन मन्त्रेण कर्तव्यं साधकेन तु ॥ २.१०९ ॥  
यः पुरा देवदेवेशि वर्णितो रसभैरवः ।  
सद्योजातं तस्य जानु वामदेवं तु गुह्यकम् ॥ २.११० ॥  
अघोरं हृदयं तस्य वक्त्रं तत्पुरुषं स्मृतम् ।  
यावद्भ्रूमध्यमीशानमर्धचन्द्रं ललाटकम् ॥ २.१११ ॥  
बिन्दुर्देवेशि तस्योर्ध्वे बिन्दोरूर्ध्वे स्थितो नदः ।  
ललाटशिरसोर्मध्ये शक्तिस्तत्रैव संस्थिता ॥ २.११२ ॥  
व्यापिनी ब्रह्मरन्ध्रस्था तस्योर्ध्वे तून्मना भवेत् ।  
उन्मना उन्मनीभावमुन्मनापदमव्ययम् ॥ २.११३ ॥  
तस्योर्ध्वे परमं सत्यं व्योमस्थायि परात्परम् ।  
शून्यं शून्यं पुनः शून्यं त्रिशून्यं च निरामयम् ॥ २.११४ ॥  
नभश्च गगनं व्योम खमाकाशं च केवलम् ।  
निष्कलं निर्मलं नित्यं निस्तरङ्गं निरामयम् ॥ २.११५ ॥  
निष्प्रपञ्चं निराधारं निर्गुणं गुणगोचरम् ।  
एवंरूपं सदा ध्यायेत्स्वदेहे रसभैरवम् ॥ २.११६ ॥  
यदा च निश्चलं ध्यायेत्यदा च निश्चलं मनः ।  
वह्निमध्ये तदा सूतो बध्यते निश्चलस्तथा ॥ २.११७ ॥  
यदा च चलति ध्यानं रसो वह्नौ न तिष्ठति ॥ २.११८ ॥  
मण्डलस्य बहिः रात्रौ सुरामत्स्यामिषादिभिः ।  
अर्चयेद्यक्षगन्धर्वान् पिशाचान् राक्षसांस्तथा ॥ २.११९ ॥  
क्रियाकरणविघ्नाश्च फलविघ्नाश्च कोटिशः ।  
सम्भवन्ति तथा तत्तच्छान्त्यै च वटुकेश्वरम् ।  
अर्चानुग्रहषट्कं च सम्पूज्यादौ समाचरेत् ॥ २.१२० ॥  
कर्मान्ते च पुनर्बालमष्टाष्टकमनुग्रहम् ।  
सम्पूज्य विनियुञ्ज्यात्तत्सिद्धद्रव्यं तु सिद्धिदम् ॥ २.१२१ ॥  
सिद्धस्तु नाशयेद्वादं तद्देशं तु परित्यजेत् ।  
भ्रमेन्माधुकरीं भिक्षां सुसिद्धे तु महारसे ॥ २.१२२ ॥  
प्रमादादुत्थितो विघ्नो रसबन्धे कृते सति ।  
रसशान्तिर्विधातव्या रसक्षोभं न कारयेत् ॥ २.१२३ ॥  
रसं न दर्शयेद्देवि नारीहस्ते न पातयेत् ।  
नार्यै गुह्यं न वक्तव्यं द्रव्यं ताभ्यो हि गोपयेत् ॥ २.१२४ ॥  
परद्रव्यैर्न कर्तव्यं परदारान्न संस्पृशेत् ।  
परान्नं नैव भुञ्जीत परांश्चैव न विश्वसेत् ॥ २.१२५ ॥  
न देयं दुष्टबुद्धीनां गोष्ठीरूपेण याचके ॥ २.१२६ ॥  
अष्टम्यां पौर्णमास्यां च अमावास्यां युगादिषु ।  
अयने विषुवे चैव चतुर्दश्यां विशेषतः ।  
रसोत्सवं प्रकुर्वीत यथावित्तानुसारतः ॥ २.१२७ ॥  
एवं रसोत्सवं देवि यः कुर्याद्भक्तिसंयुतः ।  
ब्रह्महत्यादिपापानि नश्यन्ति विविधानि च ॥ २.१२८ ॥  
अनेन विधिना यत्र पूजां कुर्वन्ति साधकाः ।  
न तत्र रोगदौर्गत्यं नेतयः प्रभवन्ति च ॥ २.१२९ ॥  
एवंविधां रसे पूजां प्रतिष्ठाप्य यथाविधि ।  
पश्चात्कर्म विधातव्यमात्मनः शुभमिच्छताम् ॥ २.१३० ॥  
अन्यथा कुरुते यस्तु तस्य सिद्धिर्न जायते ।  
अपायः पापशङ्का च बुद्धिभङ्गो हि जायते ॥ २.१३१ ॥  
अवज्ञा रोगजातं च संदेहश्च पदे पदे ।  
आलस्याद्गुरुलोभाच्च परस्य कथनेन च ।  
उत्पन्नमपि विज्ञानं हरन्ति कुलकाः प्रिये ॥ २.१३२ ॥  
दीक्षितो रसकर्माणि मन्त्रन्यासविदाचरेत् ।  
तन्ममाचक्ष्व देवेशि किमन्यच्छ्रोतुमिच्छसि ॥ २.१३३ ॥




टृतीयः पटलः \[ंन्त्रन्यासाः\]  
श्रीदेव्युवाच  
भगवन् देवदेवेश लोकनाथ जगत्पते ।  
मन्त्रन्यासं समाचक्ष्व रसकर्मोपकारकम् ॥ ३.१ ॥  
श्रीभैरव उवाच  
पुनरन्यं प्रवक्ष्यामि मन्त्रमूर्तिं रसाङ्कुशीम् ।  
पञ्चमं तु गृहं देवि दुर्लभं देवदानवैः ॥ ३.२ ॥  
चत्वारः प्रधानगृहाः हंसगृहं तु पञ्चमम् ।  
यत्र सिद्धिर्मकारादिः तिष्ठते पञ्चमे गृहे ॥ ३.३ ॥  
लिङ्गाश्रयं यथा रूपं लिङ्गिमाया तु लिङ्गिनी ।  
गगनेन तु सा ज्ञेया भगरेखा तु पञ्चमे ॥ ३.४ ॥  
प्रणवं पूर्वमुच्चार्य बीजं शब्दमनुत्तरम् ।  
ह्रींकारं चैव क्रींकारं हंसबुद्धिमनन्तरम् ॥ ३.५ ॥  
कालपाशं महामन्त्रं गृह्णीयात्साधकेश्वरः ।  
महारम्भे तु तन्मन्त्रं प्रतीहारं रसाङ्कुशीम् ॥ ३.६ ॥  
लक्षमेकं जपेत्तस्य महासिद्धिः प्रवर्तते ।  
बालवत्सपुरीषं तु ततः केनैव ग्राहयेत् ॥ ३.७ ॥  
चिताग्निभस्म तेनैव ग्राहयेत्परमेश्वरि ।  
क्षेत्रं तदुत्तमं स्थानं रसेन्द्रस्तत्र तिष्ठति ॥ ३.८ ॥  
मार्जन्या मार्जयेत्स्थानं कुब्जिकाख्या तु खेचरी ।  
द्वात्रिंशदक्षरा देवि पञ्चनादेषु संस्थिता ॥ ३.९ ॥  
ततः सिद्धाश्च चत्वारः पुरुषाष्टादश स्मृताः ।  
अर्थपञ्चकसंयुक्ता ध्यानं स्यात्पञ्चकं पुनः ॥ ३.१० ॥  
योगिनीषट्कसंयुक्तं सप्तविंशत्क्रमान्वितम् ।  
एकाशीतिपदैर्युक्तं पञ्चावरणसंयुतम् ॥ ३.११ ॥  
अनेन क्रमयोगेन मार्जनीं परिपूजयेत् ।  
अनेन मार्जयेत्क्षेत्रं रसेन्द्रो यत्र तिष्ठति ॥ ३.१२ ॥  
उपलेपं तु तत्रैव चण्डघण्टां तु कारयेत् ।  
पूर्वे गृहे तु सा देवी चण्डघण्टा व्यवस्थिता ॥ ३.१३ ॥  
चण्डभैरविका देवी संस्थिता दक्षिणे गृहे ।  
गोमयं तेन गृह्णीयाल्लेपनार्थं वरानने ॥ ३.१४ ॥  
चण्डकापालिनी देवी संस्थिता चोत्तरे गृहे ।  
गृहीत्वा चोदकं तेन लेपयेद्भूमिमण्डलम् ॥ ३.१५ ॥  
सप्तदशाक्षरां कालीं खल्लपाषाणतो न्यसेत् ।  
द्वात्रिंशदक्षरं घोरं मर्दके तु नियोजयेत् ॥ ३.१६ ॥  
गृह्णीयात्काञ्जिकां देवि कालपाशेन मन्त्रितः ।  
एवं सुकर्मसंयोगं कुरुते खेचरीकुलम् ॥ ३.१७ ॥  
अष्टाशीतिसहस्राणि याः स्थिता दिव्यखेचरी ।  
ताः सर्वाः किंकरास्तस्य औषधं पेषयन्ति ताः ॥ ३.१८ ॥  
तासां सर्वं तु मन्त्रैकं चतुरक्षरसंयुतम् ।  
सोऽहं हंसः ।  
सा विद्या खेचरीणां तु नाम्नां तु कुलखेचरी ॥ ३.१९ ॥  
राजिकां सैन्धवं न्यस्य सा विद्या कुलखेचरी ।  
मन्त्रयेत्काञ्जिकां तत्र मन्त्रराजो रसाङ्कुशी ॥ ३.२० ॥  
अस्त्रविद्यां जपेत्तत्र या ज्ञाता पूर्वभार्गवे ।  
गुडेष्टकां तु संमर्द्य प्रिये तन्मर्दितं रसम् ॥ ३.२१ ॥  
का कथा मन्त्रराजस्य न वाक्यं त्रिशिरस्य च ।  
षडङ्गं योजयेत्तां तु त्वरितं धारयेत्ततः ॥ ३.२२ ॥  
डामराख्यं महामन्त्रं धमनीषु नियोजयेत् ।  
चिन्तामणिमहाविद्यां कवचेषु नियोजयेत् ॥ ३.२३ ॥  
चण्डिकाया महामन्त्रं तं तु पात्रे नियोजयेत् ।  
नवविद्यां वरारोहे विन्यसेत्तुषगोमये ॥ ३.२४ ॥  
त्रिपुराभैरवीं देवीं राजिकाकाञ्जिके न्यसेत् ।  
गुडस्य कालरात्रिस्तु न्यस्तव्या वीरवन्दिते ॥ ३.२५ ॥  
त्रिकूटाक्षं त्रिनेत्रं तु अनलस्य तु विन्यसेत् ।  
उदके विन्यसेद्देवि चतुरशीतिचण्डिकाः ॥ ३.२६ ॥  
क्षेत्रपालमघोरास्त्रं न्यस्तव्यं कोष्ठके प्रिये ।  
महापाशुपतास्त्रं तु मूषायां च नियोजयेत् ॥ ३.२७ ॥  
एतन्मन्त्रगणं देवि रसस्थाने नियोजयेत् ।  
तदा तु सिध्यते तस्य साधकस्य फलं प्रिये ॥ ३.२८ ॥  
रसाङ्कुशं महामन्त्रं जपेत्तु हृदयान्तरे ।  
अन्ये ये योगिनीमन्त्राः सर्वान्नारीश्च जापयेत् ॥ ३.२९ ॥  
अप्रकाशं तु तेनैव मन्त्रराजं रसाङ्कुशम् ।  
अप्रकाशं च नारीणां रक्षयेत्प्रणवं तथा ।  
महासमयविभ्रंशं नारीणां हृदयं यथा ॥ ३.३० ॥  
कुब्जिकाद्यास्तु ये मन्त्रा मया ते संप्रकाशिताः ।  
त्रैलोक्यं क्षोभितास्ते तु न मन्यन्ते मम प्रिये ॥ ३.३१ ॥  
रसाङ्कुशेन ज्ञानेन त्रैलोक्यं वश्यतां व्रजेत् ॥ ३.३२ ॥  
मन्त्रन्यासमिति ज्ञात्वा यन्त्रमूषाग्निमानवित् ।  
कुर्वाणो रसकर्माणि सिद्धिं प्राप्नोति साधकः ॥ ३.३३ ॥



Cअतुर्थः पटलः \[य़न्त्रमूषाग्निवर्णनः\]  
श्रीदेव्युवाच  
यन्त्रमूषाग्निमानानि न ज्ञात्वा मन्त्रवेद्यपि ।  
किं करोति महादेव तानि मे वक्तुमर्हसि ॥ ४.१ ॥  
श्रीभैरव उवाच  
रसोपरसलोहानि वसनं काञ्जिकं विडम् ।  
धमनीलोहयन्त्राणि खल्लपाषाणमर्दकम् ॥ ४.२ ॥  
कोष्ठिका वक्रनालं च गोमयं सारमिन्धनम् ।  
मृन्मयानि च यन्त्राणि मुसलोलूखलानि च ॥ ४.३ ॥  
सण्डसीपट्टसंदंशं मृत्पात्रायःकटोरकम् ।  
प्रतिमानानि च तुला- छेदनानि कषोपलम् ॥ ४.४ ॥  
वंशनाडीलोहनाडीमूषाङ्गारांस्तथौषधीः ।  
स्नेहाम्ललवणक्षार- विषाण्युपविषाणि च ॥ ४.५ ॥  
एवं संगूह्य सम्भारं कर्मयोगं समाचरेत् ॥ ४.६ ॥  
द्रवद्रव्येण भाण्डस्य पूरितार्धोदरस्य च ।  
मुखे तिर्यक्कृते भाण्डे रसं सूत्रेण लम्बितम् ।  
तं स्वेदयेत्तलगतं दोलायन्त्रमिति स्मृतम् ॥ ४.७ ॥  
लोहमूषाद्वयं कृत्वा द्वादशाङ्गुलमानतः ।  
ईषच्छिद्रान्वितामेकां तत्र गन्धकसंयुताम् ॥ ४.८ ॥  
मूषायां रसयुक्तायामन्यस्यां तां प्रवेशयेत् ।  
तोयं स्यात्सूतकस्याधः ऊर्ध्वाधो वह्निदीपनम् ॥ ४.९ ॥  
रसोनकरसं भद्रे यत्नतो वस्त्रगालितम् ।  
दापयेत्प्रचुरं यत्नाताप्लाव्य रसगन्धकौ ॥ ४.१० ॥  
स्थालिकायां निधायोर्ध्वं स्थालीमन्यां दृढां कुरु ।  
संधिं विलेपयेद्यत्नात्मृदा वस्त्रेण चैव हि ॥ ४.११ ॥  
स्थाल्यन्तरे कपोताख्यं पुटं कर्षाग्निना सदा ।  
यन्त्रस्याधः करीषाग्निं दद्यात्तीव्राग्निमेव वा ॥ ४.१२ ॥  
एवं तु त्रिदिनं कुर्यात्ततो यन्त्रं विमोचयेत् ।  
तप्तोदके तप्तचुल्ल्यां न कुर्याच्छीतले क्रियाम् ॥ ४.१३ ॥  
न तत्र क्षीयते सूतो न च गच्छति कुत्रचित् ।  
अनेन क्रमयोगेन कुर्याद्गन्धकजारणम् ॥ ४.१४ ॥  
ऊर्ध्वं वह्निरधश्चापो मध्ये तु रससंग्रहः ।  
मूषायन्त्रमिदं देवि जारयेद्गगनादिकम् ॥ ४.१५ ॥  
गर्भयन्त्रं प्रवक्ष्यामि पिष्टिकाभस्मकारणम् ।  
चतुरङ्गुलदीर्घां तु मूषिकां मृन्मयीं दृढाम् ॥ ४.१६ ॥  
त्र्यङ्गुलां मध्यविस्तारे वर्तुलं कारयेन्मुखम् ।  
लोहस्य विंशतिर्भागा एको भागस्तु गुग्गुलोः ॥ ४.१७ ॥  
सुश्लक्ष्णं पेषयित्वा तु तोयं दद्यात्पुनः पुनः ।  
मूषालेपं ततः कुर्यात्तले पिष्टीं च निक्षिपेत् ॥ ४.१८ ॥  
तुषकर्षाग्निना भूमौ मृदुस्वेदं तु कारयेत् ।  
अहोरात्रं त्रिरात्रं वा रसेन्द्रो भस्मतां व्रजेत् ॥ ४.१९ ॥  
जारणे मारणे चैव रसराजस्य रञ्जने ।  
यन्त्रमेकं परं मर्म यत्रौषध्यो महाबलम् ॥ ४.२० ॥  
औषधीरहितश्चायं हठाद्यन्त्रेण बध्यते ।  
सर्वत्र सूतको याति मुक्त्वा भूधरलक्षणम् ॥ ४.२१ ॥  
देवताभिः समाकृष्टो लोष्टस्थोऽपि हि गच्छति ।  
तस्माद्यन्त्रबलं चैकं न विलङ्घ्यं विजानता ॥ ४.२२ ॥  
मन्त्रौषधिसमायोगात्सुसिद्धं कुरुते ह्ययम् ।  
मन्त्रोऽघोरोऽत्र जप्तव्यो जपान्ते पूजयेद्रसम् ॥ ४.२३ ॥  
एकान्ते तु क्रिया कार्या दृष्टान्यैर्विफला भवेत् ॥ ४.२४ ॥  
गन्धकस्य क्षयो नास्ति न रसस्य क्षयो भवेत् ।  
क्षयो यन्त्रस्य विज्ञेयः यन्त्रे विक्रियते क्रिया ।  
अलाभे कान्तलोहस्य यन्त्रं लोहेन कारयेत् ॥ ४.२५ ॥  
वह्निलक्ष्यमविज्ञाय रसस्यार्धक्षयो भवेत् ।  
यन्त्रक्षयविधिज्ञस्य चतुर्थांशक्षयो भवेत् ॥ ४.२६ ॥  
द्विमासेन द्वितीयांशं तृतीयांशं त्रिभिर्भवेत् ।  
महाग्निं सहते ह्येष सारितो यत्र तिष्ठति ॥ ४.२७ ॥  
खर्परं सिकतापूर्णं कृत्वा तस्योपरि न्यसेत् ।  
अपरं खर्परं तत्र शनैर्मृद्वग्निना पचेत् ॥ ४.२८ ॥  
पञ्चक्षारैस्तथा मूत्रैर्लवणैश्च विडं ततः ।  
हंसपाकः स विज्ञातो यन्त्रतन्त्रार्थकोविदैः ॥ ४.२९ ॥  
कृष्णा रक्ता च पीता च शुक्लवर्णा च मृत्तिका ।  
आद्या श्रेष्ठा कनिष्ठान्त्या मध्यमा मध्यमा मता ॥ ४.३० ॥  
दग्धधान्यतुषोपेता मृत्तिका कोष्ठिकाविधौ ।  
वक्रनालकृता वापि शस्यते सुरसुन्दरि ॥ ४.३१ ॥  
गारा दग्धा तुषा दग्धा दग्धा वल्मीकमृत्तिका ।  
अजाश्वानां मलं दग्धं यावत्तत्कृष्णतां गतम् ॥ ४.३२ ॥  
वासकस्य च पत्त्राणि वल्मीकस्य मृदा सह ।  
पेषयेद्वह्नितोयेन यावत्तत्श्लक्ष्णतां गतम् ॥ ४.३३ ॥  
मर्दयेत्तेन बध्नीयात्वक्रनालं च कोष्ठिकाम् ॥ ४.३४ ॥  
गारा दग्धा तुषा दग्धा दग्धा वल्मीकमृत्तिका ।  
चीरमङ्गारकः किट्टं वज्रेणापि न भिद्यते ॥ ४.३५ ॥  
दग्धाङ्गारस्य षड्भागा भागैका कृष्णमृत्तिका ।  
चीरमङ्गारकः किट्टं वज्रमूषा प्रकीर्तिता ॥ ४.३६ ॥  
तुषं वस्त्रसमं दग्धां मृत्तिका चतुरंशिका ।  
कुपीपाषाणसंयुक्ता वरमूषा प्रकीर्तिता ॥ ४.३७ ॥  
प्रकाशा चान्धमूषा च मूषा तु द्विविधा स्मृता ॥ ४.३८ ॥  
प्रकाशमूषा देवेशि शरावाकारसंयुता ।  
द्रव्यनिर्वाहणे सा च वादिकैः सुप्रशस्यते ॥ ४.३९ ॥  
अन्धमूषा तु कर्तव्या गोस्तनाकारसंनिभा ।  
पिधानकसमायुक्ता किंचिदुन्नतमस्तका ॥ ४.४० ॥  
पत्त्रलेपे तथा रङ्गे द्वंद्वमेलापके तथा ।  
सैव छिद्रान्विता मन्दा गम्भीरा सारणोचिता ॥ ४.४१ ॥  
तिलभस्म द्विरंशं तु इष्टकांशसमन्वितम् ।  
भस्ममूषा तु विज्ञेया तारासंशोधने हिता ॥ ४.४२ ॥  
मोक्षक्षारस्य भागौ द्वौ इष्टकांशसमन्वितौ ।  
मृद्भागास्तारशुद्ध्यर्थमुत्तमा वरवर्णिनि ॥ ४.४३ ॥  
रक्तवर्गेण सम्मिश्रा रक्तवर्गपरिप्लुता ।  
रक्तवर्गकृतालेपा सर्वशुद्धिषु शोभना ॥ ४.४४ ॥  
शुक्लवर्गेण सम्मिश्रा शुक्लवर्गपरिप्लुता ।  
शुक्लवर्गकृतालेपा शुक्लशुद्धिषु शोभना ॥ ४.४५ ॥  
विडवर्गेण सम्मिश्रा धृतिमिच्छति जारणे ।  
निर्वाहणं प्रकुर्वीत रक्तवर्गप्रलिप्तया ॥ ४.४६ ॥  
विषटङ्कणगुञ्जाभिः मूषालेपं तु कारयेत् ।  
प्रकाशायां प्रकुर्वीत यदि वाङ्गारलेपनम् ॥ ४.४७ ॥  
तस्यां विन्यस्य मूषायां द्रव्यमावर्तयेद्बुधः ।  
लेपो वर्णपुटं देवि रक्तमृत्सिन्धुभूखगैः ॥ ४.४८ ॥  
आवर्तमाने कनके पीता तारे सिता प्रभा ।  
शुल्वे नीलनिभा तीक्ष्णे कृष्णवर्णा सुरेश्वरि ॥ ४.४९ ॥  
वङ्गे ज्वाला कपोताभा नागे मलिनधूमका ।  
शैले तु धूसरा देवि आयसे कपिलप्रभा ॥ ४.५० ॥  
अयस्कान्ते धूम्रवर्णा सस्यके लोहिता भवेत् ।  
वज्रे नानाविधा ज्वाला खसत्त्वे पाण्डुरप्रभा ॥ ४.५१ ॥  
न विस्फुलिङ्गो न च बुद्बुदश्च यदा न रेखापटलं न शब्दः ।  
मूषागतं रत्नसमं स्थिरं च तदा विशुद्धं प्रवदन्ति लोहम् ॥ ४.५२ ॥  
प्रतीवापः पुरा योज्यो निषेकस्तदनन्तरम् ।  
छादनं तु प्रतीवापः निषेकं मज्जनं विदुः ।  
अभिषेकं तदिच्छन्ति स्नपनं क्रियते तु यत् ॥ ४.५३ ॥  
वापो निषेकः स्नपनं द्रुते निर्मलतां गते ।  
उष्णेनैव हि वाञ्छन्ति शीतलं न च वाञ्छति ॥ ४.५४ ॥  
शुक्लदीप्तिः सशब्दश्च यदा वैश्वानरो भवेत् ।  
लोहावर्तः स विज्ञेयः सत्त्वं पतति निर्मलम् ॥ ४.५५ ॥  
षोडशाङ्गुलविस्तीर्णं हस्तमात्रायतं शुभम् ।  
धातुसत्त्वनिपातार्थं कोष्ठकं वरवर्णिनि ॥ ४.५६ ॥  
वंशखादिरमाधूक- बदरीदारुसम्भवः ।  
परिपूर्णं दृढाङ्गारैः धमेद्वातेन कोष्ठकम् ।  
भस्त्रया ज्वालमार्गेण ज्वालयेच्च हुताशनम् ॥ ४.५७ ॥  
प्रविततमुखभागं संवृतान्तःप्रदेशं स्थलरचितचिरान्तर्जालकं कोष्ठकं स्यात् ।  
बकगलसममानं वङ्कनालं विधेयं शुषिरनलिनिका स्यान्मृन्मयी दीर्घवृत्ता ॥ ४.५८ ॥  
मृन्मये लोहपात्रे वा अयस्कान्तमयेऽथवा ।  
पाषाणे स्फटिके वाथ मुक्ताशैलमयेऽथवा ॥ ४.५९ ॥  
सुदृढो मर्दकः कार्यः चतुरङ्गुलकोच्छ्रयः ।  
स च लोहमयः शैलो ह्ययस्कान्तमयोऽथवा ॥ ४.६० ॥  
अघोरास्त्राभिधानेन महापाशुपतेन वा ।  
मन्त्रेण रचयेच्छुद्धिं भूमिं तेनैव शोधयेत् ॥ ४.६१ ॥  
इन्धनानि च सर्वाणि द्रव्याणि च विशेषतः ।  
दाहकं ज्वालयेत्तेन खल्लं तेनैव शोधयेत् ॥ ४.६२ ॥  
रसं विशोधयेत्तेन विन्यसेत्दिवसे शुभे ।  
खल्लोपरि न्यसित्वा च शिवमूर्तिमनुस्मरेत् ॥ ४.६३ ॥  
देवतानुग्रहं प्राप्य यन्त्रमूषाग्निमानवित् ।  
देवेशि रससिद्ध्यर्थं जानीयातोषधीरपि ॥ ४.६४ ॥  
यन्त्रमूषाग्निमानानि वर्णितानि सुरेश्वरि ।  
तन्ममाचक्ष्व देवेशि किमन्यच्छ्रोतुमिच्छसि ॥ ४.६५ ॥




ড়ञ्चमः पटलः \[Oषधिनिर्णय\]  
श्रीदेव्युवाच  
नियामनादिकं कर्म क्रामणान्तं सुरेश्वर ।  
यया सम्पद्यते ह्येषामोषधीं वक्तुमर्हसि ॥ ५.१ ॥  
श्रीभैरव उवाच  
सर्पाक्षो वह्निकर्कोटी कञ्चुकी जलबिन्दुजा ।  
शतावरी भृङ्गराजः शरपुङ्खा पुनर्नवा ॥ ५.२ ॥  
मण्डूकपर्णी मत्स्याक्षी ब्रह्मदण्डी शिखण्डिनी ।  
अनन्ता काकजङ्घा च काकमाची कपोतिका ॥ ५.३ ॥  
विष्णुक्रान्ता सहचरा सहादेवी महाबला ।  
बला नागबला कृष्णा चक्रमर्दः कुरुङ्गिणी ॥ ५.४ ॥  
पाठा चामलकी नीली ज्वालिनी पद्मचारिणी ।  
फणित्रिजिह्वा गोजिह्वा कोकिलाक्षो घनध्वनिः ॥ ५.५ ॥  
आखुपर्णी त्रिपर्णी च द्विपर्णी चैकपर्णिका ।  
तित्तिडी क्षीरिणी रास्ना मेषशृङ्गी च कुक्कुटी ॥ ५.६ ॥  
कृष्णपर्णी च तुलसी श्वेता च गिरिकर्णिका ।  
एता नियामकौषध्यः पुष्पमूलदलान्विताः ।  
दोलास्वेदः प्रकर्तव्यो मूलेनानेन सुव्रते ॥ ५.७ ॥  
चण्डाली राक्षसी व्याघ्री खड्गारी गजकर्णिका ।  
शङ्खपुष्प्यग्निधमनी लाङ्गली बालमोचका ॥ ५.८ ॥  
रक्तस्नुही रक्तशृङ्गी रक्तिका नीलचित्रकः ।  
शृगालजिह्वा बृहती वज्रा चक्री च राजिका ॥ ५.९ ॥  
एकवीरा नरकसा रुदन्ती ब्रह्मचारिणी ।  
उच्चटा मानिनीकन्दा कुमारी रक्तचित्रकः ॥ ५.१० ॥  
लक्ष्मीः शाखोटकश्चैव कञ्चुकी मेषशृङ्गिका ।  
हिमावती सोमलता मोदा व्याघ्रनखी शमी ॥ ५.११ ॥  
काञ्चनी वनराजी च काकमाची च केशिनी ।  
अजमारी कोटराक्षी हनूमत्यङ्गनायिका ॥ ५.१२ ॥  
नरजीवा हेमपुष्पी काकमुण्डी च कालिका ।  
तोयवल्ली गजारी च हंसाङ्घ्री कुहुकंविका ।  
ताम्बूली सूर्यभक्ता च रसनिर्जीवकारिकाः ॥ ५.१३ ॥  
कटुतुम्बी च गोसन्धी देवदालीन्द्रवारुणी ।  
वाकुची ब्रह्मबीजानि कार्पासं कृष्णजीरकम् ॥ ५.१४ ॥  
कङ्गुनी कृष्णकनकं श्वेतार्कं च पिपीलिजम् ।  
दन्तिनी यवचिञ्चा च कर्कोटी कारवल्लिका ॥ ५.१५ ॥  
गोजिह्वा काकजङ्घा च महाकाली च शम्बरी ।  
श्वेतगुञ्जा सिताङ्कोलः पटोली बिल्वमेव च ।  
एकैकमोषधीबीजं मारयेद्रसभैरवम् ॥ ५.१६ ॥  
रक्तस्नुही सोमलता रुदन्ती रक्तचित्रकः ।  
शाखोटकी दग्धरुहा मोदिनी वृद्धदारुकः ॥ ५.१७ ॥  
त्रिशूली कृष्णमार्जारी चक्रिका क्षीरकुक्कुटी ।  
देवदाली शङ्खपुष्पी काकमाची हनूमती ॥ ५.१८ ॥  
नीलज्योतिस्तृणज्योतिरुत्कटा हेमवल्लरी ।  
त्रिदण्डी ब्रह्मदण्डी च चक्राङ्की स्थलपद्मिनी ॥ ५.१९ ॥  
नागजिह्वा नागकर्णी वीरा वर्तुलपर्णिका ।  
अर्कपत्त्री वंशपत्त्री ताम्रपर्णी तथेश्वरी ।  
इन्दुरी देवदेवेशि रसबन्धकराः प्रिये ॥ ५.२० ॥  
तीव्रगन्धरसस्पर्शैर्द्रव्यैः स्थावरजङ्गमैः ।  
म्रियते बध्यते चैव रसः स्वेदनमर्दनात् ॥ ५.२१ ॥  
सूर्यावर्तश्च कदली वन्ध्या कोशातकी तथा ।  
वज्रकन्दोदककणा काकमाची च शिग्रुकः ॥ ५.२२ ॥  
देवदाली च देवेशि द्राविकाः परिकीर्तिताः ।  
दोषान् हरन्ति योगिन धातूनां पारदस्य च ॥ ५.२३ ॥  
काकमाची घनरवः कासमर्दः कृताञ्जलिः ।  
वराहकर्णी सटिरी हंसदावी शतावरी ॥ ५.२४ ॥  
ताम्बूली नागिनी ब्रह्मी हंसपादी च लक्षणा ।  
अर्जुनी क्षीरनाली च कारवेल्लोऽर्कपत्त्रिका ।  
व्याघ्री चवी कुरवकः क्रामिकाः सुरवन्दिते ॥ ५.२५ ॥  
ब्रह्मदण्डः सुदण्डश्च लोहदण्डस्तृतीयकः ।  
एते रसायने योग्या ब्रह्मविष्णुमहेश्वराः ॥ ५.२६ ॥  
भूपाटली च कौमारी सिंहवल्ली च शूकरी ।  
हेमपर्णी पटोली च नागवल्ली च भृङ्गराट् ।  
इत्यष्ट मूलिकाः प्रोक्ताः पञ्चरत्नं शृणु प्रिये ॥ ५.२७ ॥  
मन्त्रसिद्धासना देवी तथा कङ्कालखेचरी ।  
इन्दिरा च क्षमापाली पञ्चमी तु निशाचरी ।  
पञ्चरत्नमिदं देवि रसशोधनजारणे ॥ ५.२८ ॥  
रसस्य बन्धने शस्तमेकैकं सुरवन्दिते ।  
रसाङ्कुशेन गृह्णीयात्पञ्चरत्नानि सुव्रते ।  
ददाति खेचरीं सिद्धिं रसभैरवसंगमे ॥ ५.२९ ॥  
त्रिक्षारं टङ्कणक्षारो यवक्षारश्च सर्जिका ।  
तिलापामार्गकदली पलाशशिग्रुमोचिकाः ।  
मूलकार्द्रकचिञ्चाश्च वृक्षक्षाराः प्रकीर्तिताः ॥ ५.३० ॥  
अम्लवेतसजम्बीर- लुङ्गाम्लचणकाम्लकम् ।  
नारङ्गं तिन्तिणीकं च चाङ्गेर्यम्लगणोत्तमाः ॥ ५.३१ ॥  
सामुद्रं सैन्धवं चैव चूलिकालवणं तथा ।  
सौवर्चलं च काचं च लवणाः पञ्च कीर्तिताः ॥ ५.३२ ॥  
सक्तुकं कालकूटं च सितमुस्ता तथैव च ।  
शृङ्गी कृष्णविषं चैव पञ्चैते तु महाविषाः ॥ ५.३३ ॥  
स्नुह्यर्कोन्मत्तकं चैव करवीरं च लाङ्गली ।  
पञ्चैवोपविषा मुख्याः तैलानि ह्युत्तमानि वै ।  
कुसुम्भकङ्गुणीनक्ता- तिलसर्षपजानि तु ॥ ५.३४ ॥  
हस्त्यश्वछागनारीणां मूत्रं गव्यं च पञ्चमम् ॥ ५.३५ ॥  
पित्तं पञ्चविधं मत्स्य- गवाश्वनरबर्हिजम् ॥ ५.३६ ॥  
वसा पञ्चविधा मत्स्य- मेषाहिनरबर्हिजा ॥ ५.३७ ॥  
कपोतचाषगृध्राणां शिखिकुक्कुटयोश्च विट् ॥ ५.३८ ॥  
मञ्जिष्ठा कुङ्कुमं लाक्षा खदिरश्चासनं तथा ।  
रक्तवर्गस्तु देवेशि पीतवर्गमतः शृणु ।  
कुसुम्भं किंशुकं रात्री पतंगो मदयन्तिका ॥ ५.३९ ॥  
शुक्लवर्गः सुधाकूर्म- शङ्खशुक्तिवराटिकाः ॥ ५.४० ॥  
गुञ्जाटङ्कणमध्वाज्य- गुडा द्रावणपञ्चकम् ॥ ५.४१ ॥  
काचटङ्कणसौवीरं शोधनत्रितयं प्रिये ॥ ५.४२ ॥  
सर्वे मलहराः क्षाराः सर्वे चाम्लाः प्रबोधकाः ।  
विषाणि च तमोघ्नानि स्नेहा मार्दवकारकाः ॥ ५.४३ ॥  
इत्योषधिगणाः प्रोक्ताः सिद्धिदा रससंगमे ।  
क्रियां कुर्वन्ति तद्योगात्शक्तयश्च महारसाः ॥ ५.४४ ॥  
तन्ममाचक्ष्व देवेशि किमन्यच्छ्रोतुमिच्छसि ॥ ५.४५ ॥




षष्ठः पटलः \[आभ्रकादिलक्षणसंस्कारनिर्णय\]  
श्रीदेव्युवाच  
देवदेव महादेव शक्तीनां लक्षणं कथम् ।  
रसकर्मणि योग्यत्वे संस्कारस्तस्य कथ्यताम् ॥ ६.१ ॥  
श्रीभैरव उवाच  
कदाचिद्गिरिजा देवी हरं दृष्ट्वा मनोहरम् ।  
मुमोच यत्तदा वीर्यं तज्जातं शुभमभ्रकम् ।  
पीतं कृष्णं तथा शुक्लं रक्तं भूमेश्च संगमात् ॥ ६.२ ॥  
अभ्रकं कान्तपाषाणं वज्रं वैक्रान्तकं शृणु ॥ ६.३ ॥  
पिनाकं दर्दुरं नागं वज्रं चाभ्रं चतुर्विधम् ।  
पिनाकेऽग्निं प्रविष्टे तु शब्दश्चिटिचिटिर्भवेत् ॥ ६.४ ॥  
दर्दुरेऽग्निं प्रविष्टे तु शब्दः कुक्कुटवद्भवेत् ।  
अग्निं प्रविष्टं नागं तु फूत्कारं देवि मुञ्चति ॥ ६.५ ॥  
अग्निं प्रविष्टं वज्रं तु वज्रवत्तिष्ठति प्रिये ॥ ६.६ ॥  
कुष्ठप्रदं पिनाकाभ्रं दर्दुरं मरणप्रदम् ।  
नागं देहगतं नित्यं व्याधिं कुर्याद्भगंदरम् ॥ ६.७ ॥  
रसे रसायने चैव योज्यं वज्राभ्रकं प्रिये ।  
अनेकवर्णभेदेन तच्चतुर्विधमभ्रकम् ॥ ६.८ ॥  
रक्तं पीतं च हेमार्थे कृष्णं हेमशरीरयोः ।  
तारकर्मणि शुक्लं च काचकिट्टं सदा त्यजेत् ॥ ६.९ ॥  
एकपत्त्रं कृतं पूर्वमभ्रकं सुरनायिके ।  
अगस्त्यपुष्पतोयेन कुमुदानां रसेन च ॥ ६.१० ॥  
कपितिन्दुकजम्बीर- मेघनादपुनर्नवैः ।  
यवचिञ्चारनालाम्ल- करवीरारुणोत्पलैः ॥ ६.११ ॥  
वनसूरणभूधात्री- भिण्डीमूलाम्लवेतसैः ।  
मेषशृङ्गीशशवसा- शृङ्गतैलशमीरसैः ॥ ६.१२ ॥  
वज्रवल्लीक्षीरकन्द- मरिचैः सुमुखेन च ।  
त्रिदिनं स्वेदयेद्देवि जायते दोषवर्जितम् ॥ ६.१३ ॥  
धान्याभ्रकं पुरा कृत्वा सुश्लक्ष्णं नवनीतवत् ।  
त्रिंशत्पलं व्योमरजः क्षुद्रमत्स्यपलद्वयम् ॥ ६.१४ ॥  
तिलचूर्णपलं गुञ्जा- त्रिपलं पादटङ्कणम् ।  
गोधूमबद्धा तत्पिण्डी पञ्चगव्येन भाविता ॥ ६.१५ ॥  
धमनात्कोष्ठिकायन्त्रे भस्त्राभ्यां तीव्रवह्निना ।  
पतत्यभ्रकसत्त्वं तु सत्त्वानि निखिलानि च ॥ ६.१६ ॥  
स्वेदनौषधिनिर्यास- लोलितं पुटितं मुहुः ।  
मृतं तु पञ्चनिचुल- पुटैर्बहुलपोतकम् ॥ ६.१७ ॥  
पिण्डितं व्योम निष्क्लेदं दत्त्वा सत्त्वं निरञ्जनम् ।  
उमाफलैश्च पुष्पैश्च षष्टिकाम्लपरिप्लुतैः ।  
औमदण्डविमर्देन गमनं द्रवति स्फुटम् ॥ ६.१८ ॥  
अग्निजारं नवे कुम्भे स्थापयित्वा धरोत्तरम् ।  
गगनं द्रवति क्षिप्रं मुक्ताफलसमप्रभम् ॥ ६.१९ ॥  
शतधा कञ्चुकीचूर्णं कञ्चुकीरसभावितम् ।  
द्रावयेद्गगनं देवि लोहानि सकलानि च ॥ ६.२० ॥  
धान्याम्लके पर्य्युषितं निचुलक्षारवारिणि ।  
स्थितं तद्द्रवतां वाति निर्लेपरससन्निभम् ॥ ६.२१ ॥  
अगस्त्यपुष्पतोयेन पिष्ट्वा सूरणकन्दके ।  
कोष्ठभूमिगतं मासं जायते रससन्निभम् ॥ ६.२२ ॥  
छागमूत्रेण संसिक्तं कपितिन्दुकरेणुना ।  
अभ्रकं वापितं देवि जायते जलसन्निभम् ॥ ६.२३ ॥  
काकिनीवीजचूर्णेन घृष्टमभ्रकजं रजः ।  
स्नुहिक्षीरेण सप्ताहं सिक्तं ध्मातं द्रुतं भवेत् ॥ ६.२४ ॥  
अपामार्गस्य पञ्चाङ्गमभ्रकं च सुपेषितम् ।  
स्थापयेन्मृन्मये पात्रे तद्भवेत्सलिलं यथा ॥ ६.२५ ॥  
घृष्टमभ्रकचूर्णं तु कपालीमरिचैः सह ।  
शिलया वापितं भूयोऽप्यगस्त्यरससंयुतम् ॥ ६.२६ ॥  
मार्जारपादीस्वरस- फलमूलाम्लमर्दितम् ।  
मातुलुङ्गफले न्यस्तं व्रीहिमध्ये निधापयेत् ।  
तद्द्रवेत्पक्षमात्रेण शिलासैन्धवयोजितम् ॥ ६.२७ ॥  
एकपत्रीकृतं सप्त- दिनं मुनिरसे क्षिपेत् ।  
दार्वीमरिचसंमिश्रं मौर्वीरसपरिप्लुतम् ॥ ६.२८ ॥  
सौवर्च्चलयुतो मेघा वज्रवल्लीरसप्लुतः ।  
शरावसंपुटे ध्मातो जायते जलसन्निभः ॥ ६.२९ ॥  
वेगाफलस्य चूर्णेन सममभ्रकजं रजः ।  
भावितां कुलिशक्षीरे ध्मातं द्रवति तत्क्षणात् ॥ ६.३० ॥  
वज्रवल्लीरसैः पिष्ट्वा व्योम सौवर्चलान्वितम् ।  
शरावसंषुटे पक्त्वा द्रवेत्सलिलसन्निभम् ॥ ६.३१ ॥  
गोमांससैन्धवार्कैस्तु मुनितोययुतं पुनः ।  
कदलीकन्दकान्तःस्थं गोमयाग्नौ त्र्यहं द्रवेत् ॥ ६.३२ ॥  
कृष्णाभ्रपत्रं संगृह्य पीलुतैलेन लेपयेत् ।  
सप्ताहमातपे तप्तमाम्ले क्षिप्त्वा दिनत्रयम् ॥ ६.३३ ॥  
वज्रार्कचित्रकक्षारं तुम्बीक्षारस्तथार्जुनः ।  
सर्जक्षारो यवक्षार- ष्टङ्कणश्चाष्टमो भवेत् ॥ ६.३४ ॥  
क्षीरकन्दरसं चैव वज्रकन्दरसं तथा ।  
वृहतीत्रयसंयुक्तं क्षारवर्गञ्च लेपयेत् ॥ ६.३५ ॥  
कल्केनानेन लिप्तं तत्पत्राभ्रं कांस्यभाजने ।  
धमनात्सूर्य्यतापोत्थात्त्रिदिनेन द्रुतं भवेत् ॥ ६.३६ ॥  
अथवाभ्रकपत्रं तु कञ्चुकोक्षीरमध्यगम् ।  
भावयेच्च तथा तेन यावच्चूर्णं ततो भवेत् ॥ ६.३७ ॥  
ग्राहयेदभ्रपत्राणि निक्षिप्याम्ले दिनत्रयम् ।  
लेपयेत्तेन कल्केन कांस्यपात्रे निधापयेत् ।  
सूर्य्यतापेन सप्ताहं द्रुतिः सञ्जायते क्षणात् ॥ ६.३८ ॥  
काकाण्डीफलचूर्णेन द्रावकैः पञ्चभिस्तथा ।  
अभ्रकस्य युतं चूर्णं ध्मातं मूषागतं द्रवत् ॥ ६.३९ ॥  
भ्रामकं चुम्बकं चैव कर्षकं द्रावकं तथा ।  
एवं चतुर्विधं कान्तं रोमकान्तञ्च पञ्चमम् ॥ ६.४० ॥  
एकद्वित्रिचतुःपञ्च सर्ब्बतोमुखमेव तत् ।  
पीतं कृष्णं तथा रक्तं त्रिवर्णं स्यात्पृथक्पृथक् ॥ ६.४१ ॥  
क्रमेण देवतास्तत्र ब्रह्मविष्णुमहेश्वराः ॥ ६.४२ ॥  
स्पर्शवेधि भवेत्पीतं कृष्णं श्रेष्ठं रसायने ।  
रक्तवर्णं महाभागे रसबन्धे प्रशस्यते ॥ ६.४३ ॥  
भ्रामकं तु कनिष्ठं स्यात्चुम्बकं मध्यमं प्रिये ।  
उत्तमं कर्षकं देवि द्रावकं चोत्तमोत्तमम् ॥ ६.४४ ॥  
भ्रामयेल्लोहजातं तु तत्कान्तं भ्रामकं प्रिये ।  
चुम्बयेच्चुम्बकं कान्तं कर्षयेत्कर्षकं प्रिये ॥ ६.४५ ॥  
यत्साक्षाद्द्रावयेल्लोहं तक्रान्तं द्रावकं भवेत् ।  
तद्रोमकान्तं स्फुटितात्यथा रोमोद्गमो भवेत् ॥ ६.४६ ॥  
कनिष्ठं स्यादेकमुखं मध्यं द्वित्रिमुखं भवेत् ।  
चतुःपञ्चमुखं श्रेष्ठमुत्तमं सर्वतोमुखम् ॥ ६.४७ ॥  
भ्रामकं चुम्बकञ्चैव व्याधिनाशे प्रशस्यते ।  
रसे रसायने चैव कर्षकं द्रावकं हितम् ॥ ६.४८ ॥  
मदोन्मत्तगजः सूतः कान्तमङ्कुशमुच्यते ।  
क्षेत्रं खात्वा ग्रहीतव्यं तत्प्रयत्नेन भूयसा ॥ ६.४९ ॥  
मारुतातपविक्षिप्तं वर्जयेत्सुरसुन्दरि ।  
बहिःस्थितं त्वयस्कान्तं छागरक्तेन भावयेत् ॥ ६.५० ॥  
छागरक्तप्रलिप्तेन वाससा परिवेष्टयेत् ।  
छागचर्मपरीवेष्ट्य विन्यसेत्पूर्व्ववत्क्षितौ ॥ ६.५१ ॥  
उद्धृतं सप्तभिर्मासैः तोयकुम्भे विनिक्षिपेत् ॥ ६.५२ ॥  
रक्तपुष्पैः सदा पूज्यं रक्तमाल्यानुलेपनैः ।  
पूजितं मद्यमांसैश्च योज्यं रसरसायने ॥ ६.५३ ॥  
संस्कृतं छागरक्तेन भ्रामकं चुम्बकं भवेत् ।  
अनेन क्रमयोगेन द्रावकं भवति प्रिये ॥ ६.५४ ॥  
सूतलोहस्य वक्ष्यामि संस्कारमतिसौख्यदम् ।  
जीवदेहे प्रवेशे च देहसौख्यबलप्रदम् ॥ ६.५५ ॥  
कान्तलोहं विना सूतो देहे न क्रामति क्वचित् ।  
वेधयेद्व्यापयेच्छीघ्रं तैलबिन्दुरिवाम्भसि ॥ ६.५६ ॥  
न सूतेन विना कान्तो न कान्तः सूतवर्जितः ।  
कान्तसूतसमायुक्तः प्रयोगो देहधारकः ॥ ६.५७ ॥  
यवक्षारन्तु संगृह्य स्निग्धभाण्डे निधापयेत् ।  
मरिचाभ्रकचूर्णेन पिण्डीबन्धन्तु कारयेत् ।  
कान्तलोहं द्रवेद्ध्मातं नात्र कार्या विचारणा ॥ ६.५८ ॥  
त्रिंशच्चुम्बककान्तं च पिष्ट्वा तु त्रिफलाम्भसा ।  
तेनैव क्षालनं कार्य्यं पञ्चनिष्कं तु टङ्कणम् ॥ ६.५९ ॥  
जीर्णवस्त्रे विनिक्षिप्य मधुसर्पिर्युतं पुटेत् ।  
संस्थाप्य मासपर्य्यन्तं तत्र शुद्धिर्भवेत्प्रिये ॥ ६.६० ॥  
सिनाडिकाया मूलं तु दशनिष्कमितं युतम् ।  
फलत्रयकषायन खल्ले तु परिमर्दयेत् ॥ ६.६१ ॥  
त्रिमूषासु समं स्थाप्यमष्टाङ्गुलमितासु च ।  
मूषकालेपनं कार्य्यं तन्मूलं निष्कमात्रकम् ॥ ६.६२ ॥  
शिवपञ्चमुखीकार्य्या मूषां प्रति समं ततः ।  
यन्त्रहस्ते सुसंबध्य खोटकं च शिलातले ॥ ६.६३ ॥  
तैलेन मिश्रितं कृत्वा कान्तनागं लभेत्ततः ।  
अभ्रकक्रमयोगेन द्रुतिपातञ्च साधयेत् ॥ ६.६४ ॥  
सुरासुरैर्मथ्यमाने क्षीरोदे मन्दराद्रिणा ।  
पीतं तदमृतं देवैरमरत्वमुपागतम् ॥ ६.६५ ॥  
पिबतां बिन्दवो देवि पतिता भूमिमण्डले ।  
शुष्कास्ते वज्रतां याता नानावर्णा महाबलाः ॥ ६.६६ ॥  
बिन्दवः केऽपि सञ्जाताः सस्यका विमलास्तथा ।  
ब्राह्मणाः क्षत्त्रिया वैश्वाः शुद्राश्चैवमनेकधा ॥ ६.६७ ॥  
श्वेता रक्तास्तथा पीता कृष्णाश्चैव चतुर्विधाः ।  
पुरुषाश्च स्त्रियश्चैव नपुंसकमनुक्रमात् ॥ ६.६८ ॥  
वृत्ताः फलकसंपूर्णास्तेजस्वन्तो महत्तराः ।  
पुरुषास्ते निबोद्धव्या रेखाबिन्दुविवर्जिताः ॥ ६.६९ ॥  
रेखाबिन्दुसमायुक्ताः खण्डाश्चैव तु योषितः ।  
त्रिकोणाः पत्तला दीर्घाः विज्ञेयास्ते नपुंसकाः ॥ ६.७० ॥  
सत्त्ववन्तो बलोपेता लोहे क्रामणशीलिनः ।  
रसबन्धकराः शीघ्रं पुंवज्राः सुरवन्दिते ॥ ६.७१ ॥  
शरीरकान्तिजननाः स्त्रीवज्राः स्वल्पशक्तयः ।  
नपुंसकाः सत्त्वहीनाः कष्टं लोहे क्रमन्ति च ॥ ६.७२ ॥  
क्षत्रियाः सर्वकार्य्येषु वर्ज्याश्च रसकर्मणि ।  
उत्तमा मध्यमाश्चैव कनिष्ठाः परिकीर्तिताः ॥ ६.७३ ॥  
स्थूलातिस्थूलमध्याश्च सूक्ष्माः सूक्ष्मतराः प्रिये ।  
आस्फोटदाहभेदैश्च निर्व्यङ्गा निरुपद्रवाः ।  
वीर्य्यवन्तश्च ते ज्येष्ठा निर्मला बलवत्तराः ॥ ६.७४ ॥  
रसायने भवेद्विप्रो ह्यणिमादिगुणप्रदः ।  
क्षत्रियो मृत्युनाशार्थो वलीपलितरोगहा ॥ ६.७५ ॥  
द्रव्यकारो तथा वैश्यः शरीरं दृढतां नयेत् ।  
व्याधिप्रशमनं शूद्रो वयःस्तम्भं करोति च ॥ ६.७६ ॥  
क्लीबे क्लीवाः स्त्रियः स्त्रीणां सर्ब्बेषां पुरुषा हिताः ॥ ६.७७ ॥  
यथा जातिस्तथोत्साहं यथा सत्त्वं तथा गुणान् ।  
यथा रुचिस्तथा शीलं यथा शीलं तथा वरम् ।  
यथा वरस्तथा वर्णं कुर्वन्ति कुलिशाः प्रिये ॥ ६.७८ ॥  
श्यामा शमी घनरवो वषाभून्मत्तकोद्रवाः ।  
आखुकर्णी मुनितरुः कुलत्थं चाम्लवेतसम् ॥ ६.७९ ॥  
मेषशृङ्गी रसोऽप्येषां कन्दस्य सूरणस्य तु ।  
शोधयेत्त्रिदिनं वज्रं शुद्धिमेति सुरेश्वरि ॥ ६.८० ॥  
मेषशृङ्गं भुजङ्गास्थि कूर्मपृष्ठं शिलाजतु ।  
स्नुक्कीलालरसं स्तन्यं कान्तपाषाणमेव च ॥ ६.८१ ॥  
वज्रकं चापि वैक्रान्तं तन्मध्ये प्रक्षिपेत्प्रिये ।  
तीव्रानले पुटं दत्त्वा पुटान्तं यावदागतम् ॥ ६.८२ ॥  
कुलत्थं कोद्रवं चापि हयमूत्रेण पेषयेत् ।  
तप्तं निपेचयेत्पीठे यावत्तद्भस्मतां गतम् ॥ ६.८३ ॥  
एष कापालिको योगो वज्रमारण उत्तमः ॥ ६.८४ ॥  
माक्षिकं मेषशृङ्गं च शिलागन्धकटङ्कणम् ।  
वैक्रान्तं तालकं चापि वज्रीक्षीरपरिप्लुतम् ॥ ६.८५ ॥  
लेपं मूषोदरे दत्त्वा समावर्त्तं तु कारयेत् ।  
म्रियन्ते हीरकास्तत्र द्वन्द्वे सम्यङ्मिलन्ति च ॥ ६.८६ ॥  
गन्धकं च शिलाधातुं भ्रामकस्य मुखं तथा ।  
शशकस्य च दन्तांश्च वेतसाम्लेन पेषयत् ॥ ६.८७ ॥  
अनेन सिद्धकल्केन मूषालेपं तु कारयेत् ।  
अन्धमूषागतं ध्मातं वज्रं तु म्रियते क्षणात् ॥ ६.८८ ॥  
तेनैव मिलितं वज्रं तारहेम्नि न संशयः ॥ ६.८९ ॥  
तालकं गन्धकं कान्तं ताप्यं कर्पूरटङ्कणम् ।  
चिञ्चास्थि मेषशृङ्गं च स्त्रीरजःपरिपेषितम् ।  
मूषालेपगतं ध्मातं वज्रं तु म्रियते क्षणात् ॥ ६.९० ॥  
शरपुङ्खस्य पञ्चाङ्गं पेष्यं स्त्रीरजसा ततः ।  
पेटारीबीजमथवा संपेष्यं तण्डुलाम्भसा ॥ ६.९१ ॥  
पेष्यं त्रिकर्षकार्पास- मूलं वा तण्डुलाम्भसा ।  
आरक्तराकामूलं वा स्त्रीस्तन्येन तु पेषितम् ॥ ६.९२ ॥  
पेषयेद्वज्रकन्दं वा वज्रीक्षीरेण सुव्रते ।  
तत्कल्कपुटितं ध्मातं वज्रं चैव मृतं भवेत् ॥ ६.९३ ॥  
महानदीश्वेतशुक्त्यां दिनमेकन्तु भावितम् ।  
क्षीरेणोत्तरवारुण्याः कल्केनानेन सुव्रते ॥ ६.९४ ॥  
तालेन मेषशृङ्ग्या च वज्रवल्ल्या च वेष्टितम् ।  
अन्धमूषागतं ध्मातं वज्रं तु म्रियते क्षणात् ॥ ६.९५ ॥  
कान्तस्य पिष्टिकामध्ये वज्रं देवि विनिक्षिपेत् ।  
पेषयेद्गन्धतैलेन म्रियते वज्रमीश्वरि ॥ ६.९६ ॥  
कुलत्थाम्भसि कासीस- सौराष्ट्रीतालकान्विते ।  
अपामार्गक्षारयुते वज्रं सिक्तं मृतं भवेत् ॥ ६.९७ ॥  
अमृताकन्दतिमिर- बीजत्वक्क्षीरवेष्टितम् ।  
मेषशृङ्गगतं वज्रं मृल्लिप्तं म्रियते पुटैः ॥ ६.९८ ॥  
पेटारी हंसपादी च वज्रवल्ली च सूरणम् ।  
अश्वत्थस्याङ्कुरा देवि सर्वे स्त्रीस्तन्यपेषिताः ॥ ६.९९ ॥  
अनेन सिद्धकल्केन वेष्टितं बृहतीफले ।  
क्षिप्तं बहिर्मृदा लिप्तं म्रियते सप्तभिः पुटैः ॥ ६.१०० ॥  
श्वेतेन्दुरेखापुष्पाम्बु- गन्धकत्रयमाक्षिकैः ।  
वेष्टितं कुलिशं देवि पुटपाकात्मृतं भवेत् ॥ ६.१०१ ॥  
अश्वत्थबदरीभिण्डी- माक्षीकं कर्कटास्थि च ।  
स्नुहीक्षीरेण संपेष्य पुटाद्विप्रो मृतो भवेत् ॥ ६.१०२ ॥  
करवीरार्कदुग्धेन मेषशृङ्गं सहिङ्गुलम् ।  
उदुम्बरसमायुक्तं पुटात्क्षत्रियमारणम् ॥ ६.१०३ ॥  
बाला चातिबला चैव गन्धकं कर्कटास्थि च ।  
क्षीरेणोत्तरवारुण्याः पुटनाद्वैश्यमारणम् ॥ ६.१०४ ॥  
कण्डूलसूरणेनैव शिलया लशुनेन च ।  
न्यग्रोधशङ्खदुग्धेन शूद्रोऽपि म्रियते क्षणात् ॥ ६.१०५ ॥  
स्थूला बहुस्थूलपुटैः नश्यन्ति फलकादयः ।  
सुस्विन्ना इव जायन्ते मृदुत्वमुपजायते ॥ ६.१०६ ॥  
पिष्ट्वामलकपञ्चाङ्गं गौराभामिन्द्रवारुणीम् ।  
अनेन वेष्टितं वज्रं म्रियते सप्तभिः पुटैः ॥ ६.१०७ ॥  
मातृवाहकजीवस्य मध्ये वज्रं विनिक्षिपेत् ।  
दोलास्वेदे त्र्यहं देवि गुणपत्त्रसमं भवेत् ॥ ६.१०८ ॥  
एरण्डवृक्षमध्ये तु वज्रं देवि विनिक्षिपेत् ।  
एकमासे गते देवि गुणपत्त्रसमं भवेत् ॥ ६.१०९ ॥  
कान्तस्य पिष्टिकामध्ये वज्रं देवि विनिक्षिपेत् ।  
कार्पासनिम्बपत्त्रं च बदरीपत्त्रसंयुतम् ॥ ६.११० ॥  
एकत्र पेषयेत्तत्तु कान्तगोलकवेष्टितम् ।  
बाह्ये ताम्बूलपत्त्रेण स्थापयेज्जानुमध्यतः ॥ ६.१११ ॥  
यामद्वयेन तद्वज्रं जायते मृदु निश्चितम् ।  
तत्क्षणान्म्रियते वज्रं तारे हेम्नि न संशयः ॥ ६.११२ ॥  
जम्बीरफलमध्यस्थं वस्त्रपोटलिकागतम् ।  
क्वाथयेत्कोद्रवक्वाथे क्रमेणानेन तु त्र्यहम् ।  
तद्वज्रं जायते खोटं हेम्ना मिलति तत्क्षणात् ॥ ६.११३ ॥  
नागवल्ल्या प्रलिप्तं तु तत्पत्त्रेणैव वेष्टितम् ।  
जानुमध्ये स्थितं यामं मृदु संजायते ध्रुवम् ॥ ६.११४ ॥  
मूले वज्रलतायास्तु मृदु वज्रं विनिक्षिपेत् ।  
पुटं दद्यात्प्रयत्नेन भस्मीभवति तत्क्षणात् ॥ ६.११५ ॥  
सुखाद्बन्धकरं ह्याशु सत्त्वं मुञ्चति तत्क्षणात् ।  
सर्वमृत्युप्रशमनाः सर्वसिद्धिकराश्च ते ॥ ६.११६ ॥  
अस्थिशृङ्खलमध्यस्थं कृत्वा वज्रं विरन्ध्रितम् ।  
जलभाण्डे तु तत्स्विन्नं सप्ताहं द्रवतां व्रजेत् ॥ ६.११७ ॥  
क्षारत्रयं रामठं च चणकाम्लाम्लवेतसम् ।  
क्षिप्त्वा ज्वालामुखीक्षीरं स्थलकुम्भीरसेन च ॥ ६.११८ ॥  
एतैस्तु मर्दितं वज्रं स्नुह्यर्कपयसा तथा ।  
दोलायां स्वेदयेद्देवि जायते रसवद्यथा ॥ ६.११९ ॥  
अथवाप्यभ्रकं स्विन्नं मौक्तिकं च प्रवालकम् ।  
माक्षिकं नीलपुष्पं च पीतं मरकतं महत् ।  
वैडूर्यस्फटिकादीनि द्रवन्ति सलिलं यथा ॥ ६.१२० ॥  
लोहजातं तथा ध्मातमग्निवर्णं तु दृश्यते ।  
वापितं सकृदेकेन मृतं जलसमं भवेत् ॥ ६.१२१ ॥  
मुक्ताफलं तु सप्ताहं वेतसाम्लेन भावितम् ।  
जम्बीरोदरमध्यस्थं धान्यराशौ निधापयेत् ।  
पुटपाकेन तच्चूर्णं जायते सलिलं यथा ॥ ६.१२२ ॥  
शृणु देवि महाभागे वैक्रान्ताख्यं महारसम् ॥ ६.१२३ ॥  
दैत्येन्द्रो महिषः सिद्धो हरदेहसमुद्भवः ।  
दुर्गा भगवती देवी तं शूलेन व्यमर्दयत् ॥ ६.१२४ ॥  
तस्य रक्तं तु पतितं यत्र यत्र स्थितं भुवि ।  
तत्र तत्र तु वैक्रान्तो वज्राकारो महारसः ॥ ६.१२५ ॥  
विन्ध्यस्य दक्षिणे चास्ति उत्तरे नास्ति सर्वथा ।  
विकृन्तयति लोहानि तेन वैक्रान्तकः स्मृतः ॥ ६.१२६ ॥  
श्वेतः पीतस्तथा रक्तो नीलः पारावतप्रभः ।  
मयूरवालसदृशश्चान्यो मरकतप्रभः ॥ ६.१२७ ॥  
देहसिद्धिकरः कृष्णः पीते पीतः सिते सितः ।  
सर्वार्थसिद्धिदो रक्तः तथा मरकतप्रभः ।  
शेषे द्वे निष्फले वर्ज्ये वैक्रान्तमिति सप्तधा ॥ ६.१२८ ॥  
यत्र क्षेत्रे स्थितं देवि वैक्रान्तं तत्र भैरवम् ।  
विनायकं च सम्पूज्य गृह्णीयात्साधकोत्तमः ॥ ६.१२९ ॥  
वैक्रान्तं चूर्णितं सूक्ष्मं सुरासुरनमस्कृतम् ।  
व्याघ्रीकन्दस्य मध्यस्थं धमयित्वा पुटे स्थितम् ॥ ६.१३० ॥  
अश्वमूत्रेण मृद्वग्नौ स्वेदयेत्सप्तवासरात् ।  
छायाशुष्कं ततः कुर्यादिदं वैक्रान्तमुत्तमम् ॥ ६.१३१ ॥  
अथवा लवणक्षार- मूत्राम्लकृष्णतैलकैः ।  
कुलत्थकोद्रवक्वाथे स्वेदयेत्सप्त वासरान् ॥ ६.१३२ ॥  
वन्ध्याचूर्णं तु वैक्रान्तं समांशेन तु चूर्णयेत् ।  
अजामूत्रेण संभाव्य छायाशुष्कं तु कारयेत् ।  
अन्धनाले धमित्वा तु मूषासत्त्वं तु जायते ॥ ६.१३३ ॥  
मोक्षमोरटपालाश- क्षारगोमूत्रभावितम् ।  
वज्रकन्दशिफाकल्क- लाक्षाटङ्कणसंयुतम् ॥ ६.१३४ ॥  
वैक्रान्तसम्भवं चूर्णं मेषशृङ्गीद्रवान्वितम् ।  
पिण्डितं मूकमूषायां ध्मातं सत्त्वं विमुञ्चति ॥ ६.१३५ ॥  
वैक्रान्तं वज्रकन्दं च पेषयेद्वज्रवारिणा ।  
माहिषे नवनीते च सक्षौद्रं पिण्डितं ततः ।  
शोधयित्वा धमेत्सत्त्वमिन्द्रगोपसमं पतेत् ॥ ६.१३६ ॥  
केतकीस्वरसः काङ्क्षी मणिमत्थं सखेचरम् ।  
स्वेदनाज्जायते देवि वैक्रान्तं रससंनिभम् ॥ ६.१३७ ॥  
सुवर्णं रजतं ताम्रं कान्तलोहस्य वा रजः ।  
अनेन स्वेदविधिना द्रवन्ति सलिलं यथा ॥ ६.१३८ ॥  
इत्युक्तमभ्रकादीनां चतुर्णां लक्षणादिकम् ।  
तन्ममाचक्ष्व देवेशि किमन्यच्छ्रोतुमिच्छसि ॥ ६.१३९ ॥

इति श्रीपार्वतीपरमेश्वरसंवादे रसार्णवे रससंहितायामभ्रकादिलक्षणसंस्कारनिर्णयो नाम षष्ठः पटलः




७ \[ंहारसोपरसलोहलक्षणसंस्काररत्नद्रावणमारणनिर्णयः\]  
श्रीदेव्युवाच  
सह लक्षणसंस्कारैराज्ञापय महारसान् ।  
अन्यच्च तादृशं देव रसविद्योपकारकम् ॥ ७.१ ॥  
श्रीभैरव उवाच  
माक्षिको विमलः शैलश्चपलो रसकस्तथा ।  
सस्यको दरदश्चैव स्रोतोञ्जनमथाष्टकम् ।  
अष्टौ महारसाश्चैवमेतान् प्रथमतः शृणु ॥ ७.२ ॥  
कृष्णस्तु भारतं श्रुत्वा योगनिद्रामुपागतः ।  
तस्य पादतले विद्धं व्याधेन मृगशङ्कया ॥ ७.३ ॥  
ये तत्र पतिता भूमौ क्षताद्रुधिरबिन्दवः ।  
ते निम्बफलसंस्थाना जाता वै माक्षिकोपलाः ॥ ७.४ ॥  
माक्षिको द्विविधस्तत्र पीतशुक्लविभागतः ।  
विमलस्त्रिविधो देवि शुक्लः पीतश्च लोहितः ॥ ७.५ ॥  
तैलारनालतक्रेषु गोमूत्रे कदलीरसे ।  
कुलत्थकोद्रवक्वाथैः माक्षिकं विमलं तथा ।  
मुहुः शूरणकन्दस्थं स्वेदयेद्वरवर्णिनि ॥ ७.६ ॥  
क्षाराम्ललवणैरण्ड- तैलसर्पिःसमन्वितम् ।  
पुटत्रयं प्रदातव्यं तद्द्वयं शोधितं भवेत् ॥ ७.७ ॥  
माक्षिकं चूर्णितं स्तन्य- स्नुह्यर्कक्षीरभावितम् ।  
सत्त्वं मुञ्चति सुध्मातं टङ्ककङ्कुष्ठमोदितम् ॥ ७.८ ॥  
कदलीकन्दतुलसी- नारङ्गाम्लपरिप्लुतम् ।  
सप्तसप्तपुटोपेतं पञ्चद्रावकसंयुतम् ।  
स्त्रीस्तन्यमोदितं ध्मातं सत्त्वं मुञ्चति माक्षिकम् ॥ ७.९ ॥  
क्षौद्रगन्धर्वतैलाभ्यां गोमूत्रेण घृतेन च ।  
कदलीकन्दसारेण भावितं माक्षिकं मुहुः ।  
मूषायां मुञ्चति ध्मातं सत्त्वं शुल्वनिभं मृदु ॥ ७.१० ॥  
देवदालीरसं क्षिप्त्वा पादांशटङ्कणैर्युतम् ।  
प्रकटां मूषिकां कृत्वा धमेत्सत्त्वमपेक्षितम् ॥ ७.११ ॥  
किमत्र चित्रं कदलीरसेन सुपाचितं सूरणकन्दसम्पुटे ।  
वातारितैलेन पुटेन ताप्यं पुटेन दग्धं वरशुद्धिमेति ॥ ७.१२ ॥  
गोमूत्रैश्च स्नुहिक्षीरैः भाव्यमेरण्डतैलकैः ।  
माक्षिकं दिनमेकं तु मर्दितं वटकीकृतम् ।  
अभ्रवद्धमयेत्सत्त्वं सस्यकस्याप्ययं विधिः ॥ ७.१३ ॥  
ताप्यमावर्तकं धातु- माक्षिकं मधुधातुकम् ।  
माक्षिकं तिक्तमधुरं मेहार्शःक्षयकुष्ठनुत् ।  
कफपित्तहरं बल्यं योगवाहि रसायनम् ॥ ७.१४ ॥  
ज्वरसंनिपातदारिद्र्याण्यपि यन्नामकथनमात्रेण ।\*  
नश्यन्ति योजनशते कस्तस्माल्लोहवेधकरः ॥ ७.१५ ।\*  
विमलं शिग्रुतोयेन काङ्क्षीकासीसटङ्कणैः ।  
वज्रकन्दसमायुक्तं भावितं कदलीरसैः ॥ ७.१६ ॥  
मोक्षकक्षारसंयुक्तं धामितं मूकमूषया ।  
सत्त्वं चन्द्रार्कसंकाशं प्रयच्छति न संशयः ॥ ७.१७ ॥  
पतितोऽपतितश्चेति द्विविधः शैला ईश्वरि ।  
ग्रन्थान्तरेऽपि कीर्त्योऽसौ कीर्तितो बहुभिः सुरैः ॥ ७.१८ ॥  
निदाघे घर्मसंतप्ता धातुसारं धराधराः ।  
निर्यासं च विमुञ्चन्ति तच्छिलाजतु कीर्तितम् ॥ ७.१९ ॥  
शिलावद्धातुकं ध्मातं शैलजं गिरिसानुजम् ।  
जत्वद्रिजं गिरिः शैलः प्रोक्तस्त्वयानुकीर्तितः ॥ ७.२० ॥  
क्षाराम्लगोजलैर्ध्मातं शुध्यते च शिलाजतु ।  
अथवा गोघृतेनापि त्रिफलद्व्यार्द्रकद्रवैः ।  
लोहपात्रे विनिक्षिप्य शोधयेत्तत्तु यत्नतः ॥ ७.२१ ॥  
शैलं विचूर्णयित्वा तु धान्याम्लोपविषैर्विषैः ।  
पिण्डं बद्ध्वा तु विधिवत्पातयेच्चपलं यथा ॥ ७.२२ ॥  
गौरः श्वेतोऽरुणः कृष्णश्चपलस्तु प्रशस्यते ।  
हैमाभश्चैव ताराभो विशेषाद्रसबन्धकः ॥ ७.२३ ॥  
शेषौ मध्यौ च लाक्षावत्शीघ्रद्रावौ तु निष्फलौ ।  
वङ्गवद्द्रवते वह्नौ चपलस्तेन कीर्तितः ॥ ७.२४ ॥  
वस्त्रेण बद्ध्वा चपलं लङ्घयेद्यदि सागरम् ।  
वस्त्रं च वेष्टयेत्सद्यः तेनासौ चपलः स्मृतः ॥ ७.२५ ॥  
सारयेत्पुटपाकेन चपलं गिरिमस्तके ।  
देहबन्धं करोत्येव विशेषाद्रसबन्धनम् ॥ ७.२६ ॥  
चपलश्चपलावेधं करोति घनवच्चलः ।  
चपलो लेखनः स्निग्धो देहलोहकरो मतः ॥ ७.२७ ॥  
मृत्तिकागुडपाषाण- भेदतो रसकस्त्रिधा ॥ ७.२८ ॥  
पीतस्तु मृत्तिकाकारो मृत्तिकारसको वरः ।  
गुडाभो मध्यमो ज्ञेयः पाषाणाभः कनिष्ठकः ॥ ७.२९ ॥  
कटुकालाबुनिर्यासे- नालोड्य रसकं पचेत् ।  
शुद्धो दोषविनिर्मुक्तः पीतवर्णस्तु जायते ॥ ७.३० ॥  
किमत्र चित्रं रसकं रसेन रजस्वलायाः कुसुमेन भावितम् ।  
क्रमेण कृत्वा उरगेन रञ्जितं करोति शुल्बं त्रिपुटेन काञ्चनम् ॥ ७.३१ ॥  
क्षीयते नापि वह्निस्थः सत्त्वरूपो महाबलः ॥ ७.३२ ॥  
रसकं चूर्णयित्वा तु बद्ध्वा वस्त्रे विचक्षणः ।  
मूत्रे निधापयेत्स्त्रीणां सप्तरात्रं सुरेश्वरि ॥ ७.३३ ॥  
पुष्पाणां रक्तपीतानां रसैः पत्त्रैश्च भावयेत् ॥ ७.३४ ॥  
क्षारैः स्नेहैस्तथा चाम्लैः भावितं रसकं मुहुः ।  
ऊर्णालाक्षानिशापथ्या- भूलताधूमसंयुतम् ॥ ७.३५ ॥  
मूकमूषागतं ध्मातं टङ्कणेन समन्वितम् ।  
सत्त्वं कुटिलसंकाशं मुञ्चत्येव न संशयः ॥ ७.३६ ॥  
गोभद्दो रसकस्तुत्थं क्षितिकिट्टो रसोद्भवः ।  
खर्परो नेत्ररोगारिः रीतिकृत्ताम्ररञ्जकः ॥ ७.३७ ॥  
रसको रञ्जको रूक्षो वातकृत्श्लेष्मनाशनः ।  
त्रिदोषघ्नं तु तत्सत्त्वं नेत्रदोषविनाशनम् ॥ ७.३८ ॥  
कालकूटविषं पीत्वा गरुडः सोढुमक्षमः ।  
सुधामपि तथावामत्भुक्त आशीविषामृते ।  
स्वयं विनिर्गते चञ्च्वोः सस्यकोऽभूत्स कालिकः ॥ ७.३९ ॥  
एकधा सस्यकस्तस्य स्त्रीमूत्रे भावयेद्रजः ।  
शशशोणितमध्ये वा दिनमेकं निधापयेत् ॥ ७.४० ॥  
तस्य चूर्णं महेशानि पादसौभाग्यसंयुतम् ।  
करञ्जतैलमध्यस्थं दिनमेकं निधापयेत् ॥ ७.४१ ॥  
मध्यस्थमन्धमूषायाः धमयेत्कोकिलात्रयम् ।  
इन्द्रगोपकसंकाशं सत्त्वं पतति शोभनम् ॥ ७.४२ ॥  
एकधा सस्यकस्तस्मात्ध्मातो निपतितो भवेत् ।  
कालिकारहितो रक्तः शिखिकण्ठसमाकृतिः ॥ ७.४३ ॥  
सस्यो मयूरतुत्थं स्यात्वह्निकृत्कालनाशनः ।  
रसायने तु योग्यः स्याद्वयःस्तम्भकरो भवेत् ॥ ७.४४ ॥  
सस्यकः शुद्धिमाप्नोति रक्तवर्गेण भावितः ॥ ७.४५ ॥  
दरदस्त्रिविधः प्रोक्तश्चर्मारः शुकतुण्डकः ।  
हंसपादस्तृतीयः स्याद्गुणवानुत्तरोत्तरः ॥ ७.४६ ॥  
चूर्णपारदभेदेन द्विविधो दरदः पुनः ॥ ७.४७ ॥  
गोमांसे माहिषे मूत्रे दध्यम्लतिलतैलयोः ।  
एकैकं त्रिदिनं पक्त्वा शिखिपित्तेन भावयेत् ॥ ७.४८ ॥  
दरदं पातनायन्त्रे पातयेत्सलिलाशये ।  
सत्त्वं तु सूतसंकाशं जायते नात्र संशयः ॥ ७.४९ ॥  
लघुकन्दरसो म्लेच्छो हिङ्गुलं चूर्णपारदम् ।  
मणिरागजमस्यैव नाम चर्मारगन्धिकम् ॥ ७.५० ॥  
तिक्तोष्णं हिङ्गुलं दिव्यं रसगन्धकसम्भवम् ।  
लोहकुष्ठहरं दिव्य- बलमेधाग्निदीपनम् ॥ ७.५१ ॥  
किमत्र चित्रं दरदः सुभावितः क्षीरेण मेष्या बहुशोऽम्लवर्गैः ।  
सितं सुवर्णं बहुघर्मतापितं करोति साक्षाद्वरकुङ्कुमप्रभम् ॥ ७.५२ ॥  
वल्मीकशिखराकारं भङ्गे नीलोत्पलद्युति ।  
घृष्टं तु गैरिकच्छायं स्रोतोजं सुरवन्दिते ॥ ७.५३ ॥  
गोशकृद्रसमूत्रेषु घृतक्षौद्रवसासु च ।  
भावितं बहुशस्तच्च क्षिप्रं बध्नाति सूतकम् ॥ ७.५४ ॥  
एवं महारसाः प्रोक्ताः शृणुष्वोपरसान् प्रिये ॥ ७.५५ ॥  
गन्धकस्तालकः शिला सौराष्ट्री खगगैरिकम् ।  
राजावर्तश्च कङ्कुष्ठमष्टा उपरसाः स्मृताः ॥ ७.५६ ॥  
श्वेतद्वीपे पुरा देवि सर्वरत्नविभूषिते ।  
सर्वकाममये रम्ये तीरे क्षीरपयोनिधेः ॥ ७.५७ ॥  
विद्याधरीभिर्मुख्याभिरङ्गनाभिश्च योषिते ।  
सिद्धाङ्गनाभिस्त्विष्टाभिस्तथैवाप्सरसां गणैः ॥ ७.५८ ॥  
देवाङ्गनाभिरन्याभिः क्रीडिताभिः पुरा प्रिये ।  
गीतनृत्यैर्विचित्रैश्च वाद्यैर्नानाविधैस्तथा ॥ ७.५९ ॥  
एवं संक्रीडमानायास्तवाभूत्प्रसृतं रजः ।  
तद्रजोऽतीव सुश्रोणि सुगन्धि सुमनोहरम् ॥ ७.६० ॥  
रजसश्चातिबाहुल्यात्वासस्ते रक्ततां ययौ ।  
तत्र त्यक्त्वा तु तद्वासः सुस्नाता क्षीरसागरे ॥ ७.६१ ॥  
वृता देवाङ्गनाभिस्त्वं सुरैश्चापि पुरं गता ।  
ऊर्मिभिस्ते रजोवस्त्रं नीतं मध्ये पयोनिधेः ॥ ७.६२ ॥  
एवं ते शोणितं भद्रे प्रविष्टं क्षीरसागरे ।  
क्षीराब्धिमथने चैतदमृतेन सहोत्थितम् ।  
निजगन्धेन तान् सर्वान् हर्षयद्देवदानवान् ॥ ७.६३ ॥  
ततो देवगणैरुक्तं गन्धकाख्यो भवत्वयम् ॥ ७.६४ ॥  
रसस्य बन्धनार्थाय जारणाय भवत्वयम् ।  
ये गुणाः पारदे प्रोक्तास्ते चैवात्र भवन्त्विति ॥ ७.६५ ॥  
इति देवगणैः प्रीतैः पुरा प्रोक्तं सुरेश्वरि ।  
तेनायं गन्धको नाम विख्यातः क्षितिमण्डले ॥ ७.६६ ॥  
स चापि त्रिविधो देवि शुकचञ्चुनिभो वरः ।  
मध्यमः पीतवर्णः स्याच्छुक्लवर्णोऽधमः प्रिये ॥ ७.६७ ॥  
करञ्जैरण्डतैलेन द्रावयित्वाजदुग्धके ।  
सिञ्चेदुन्मत्तनिर्यासे त्रीन्वारांस्तं पृथक्पृथक् ॥ ७.६८ ॥  
ज्वालिनीबीजचूर्णेन मत्स्यपित्तैश्च भावयेत् ।  
भृङ्गाम्भसा वा सप्ताहं भावितः क्षालितोऽम्भसा ॥ ७.६९ ॥  
तापितो बदराङ्गारैः घृताक्ते लोहभाजने ।  
आवर्तितश्च मृद्वग्नौ घृताक्तकर्पटोपरि ॥ ७.७० ॥  
क्षिप्रं भृङ्गस्य निर्यासे क्षालितो गन्धको हितः ॥ ७.७१ ॥  
गन्धको हि स्वभावेन रसरूपः स्वरूपतः ।  
गन्धकं शोधयेत्क्षीरे शृङ्गवेररसे तथा ॥ ७.७२ ॥  
रसे च भृङ्गराजस्य निम्बुकस्य रसे तथा ।  
शोधितः सप्तवाराणि गन्धको जायतेऽमलः ॥ ७.७३ ॥  
तालकः पटलः पिण्डो द्विधा तत्राद्य उत्तमः ।  
कुष्माण्डे तु शतं वारान् तालकं स्वेदयेद्बुधः ॥ ७.७४ ॥  
स्नुक्क्षीरकटुकालाबु- रसयोः सप्तधा पृथक् ।  
तिलसर्षपशिग्रूणि लाक्षा च लवणं गुडः ।  
टङ्कणं च युतैर्ह्येतैः तालकं भूधरे द्रवेत् ॥ ७.७५ ॥  
व्याधिघातफलक्षारं मधुकुष्माण्डकं तथा ।  
द्रवैः पुनर्नवोद्भूतैः सप्ताहं मर्दयेद्बुधः ॥ ७.७६ ॥  
दत्त्वा पादांशकं सर्वं ततः पातनयन्त्रके ।  
दद्यात्पुटं गजाकारं पतेत्सत्त्वं सुतालकात् ॥ ७.७७ ॥  
रक्ता शिला तु गोमांसे लुङ्गाम्लेन विपाचिता ।  
तां रक्तपीतपुष्पाणां रसैः पित्तैश्च भावयेत् ॥ ७.७८ ॥  
सिता कृष्णा च सौराष्ट्री चूर्णखण्डात्मिका च सा ॥ ७.७९ ॥  
गोपित्तेन शतं वारान् सौराष्ट्रीं भावयेत्ततः ।  
धमित्वा पातयेत्सत्त्वं क्रामणं चातिगुह्यकम् ॥ ७.८० ॥  
कासीसं त्रिविधं शुक्लं कृष्णं पीतमिति प्रिये ॥ ७.८१ ॥  
कासीसं चूर्णयित्वा तु कासमर्दरसेन च ।  
राजकोशातकीतोयैः पित्तैश्च परिभावयेत् ॥ ७.८२ ॥  
गैरिकं त्रिविधं रक्त- हेमकेवलभेदतः ।  
रक्तवर्गरसक्वाथ- पित्तैस्तद्भावयेत्पृथक् ॥ ७.८३ ॥  
अनेन क्रमयोगेन गैरिकं विमलं धमेत् ।  
क्रमात्सितं च रक्तं च सत्त्वं पतति शोभनम् ॥ ७.८४ ॥  
राजावर्तो द्विधा देवि गुलिकाचूर्णभेदतः ॥ ७.८५ ॥  
तच्चूर्णं देवदेवेशि महिषीक्षीरसंयुतम् ।  
विपचेदायसे पात्रे गोघृतेन विमिश्रितम् ॥ ७.८६ ॥  
तच्चूर्णितं सुरेशानि कुनटीघृतमिश्रितम् ।  
सौभाग्यपञ्चगव्येन पिण्डीबद्धं तु कारयेत् ।  
धमितं खादिराङ्गारैः सत्त्वं मुञ्चति शोभनम् ॥ ७.८७ ॥  
कङ्कुष्ठं विद्रुमच्छायं तच्च सत्त्वमयं प्रिये ॥ ७.८८ ॥  
सूर्यावर्तोदककणा- वह्निशिग्रुशिफारसैः ।  
कदलीकन्दसारेण वन्ध्याकोशातकीरसैः ॥ ७.८९ ॥  
काकमाचीदेवदाली- वज्रकन्दरसैस्तथा ।  
एभिर्व्यस्तैः समस्तैर्वा क्षाराम्लस्नेहसैन्धवैः ।  
महारसाश्चोपरसाः शुद्धिमायान्ति भाविताः ॥ ७.९० ॥  
लाक्षालवणसौभाग्य- धूमसारकटुत्रयम् ।  
शिग्रुमूलमधूच्छिष्टं पथ्यागुग्गुलुधातवः ॥ ७.९१ ॥  
सर्जिकासर्जनिर्यास- पिण्याकोर्णासमन्वितम् ।  
पारावतमलक्षुद्र- मत्स्यद्रावकपञ्चकम् ॥ ७.९२ ॥  
तिलसर्षपगोधूम- माषनिष्पावचिक्कसम् ।  
छागक्षीरेण संयुक्तं वज्रपिण्डी तु कीर्तिता ॥ ७.९३ ॥  
अनया वज्रपिण्ड्या तु पञ्चमाहिषयुक्तया ।  
महारसा मोदितास्तु पञ्चगव्येन भाविताः ॥ ७.९४ ॥  
कोष्ठे खराग्निना ध्माताः सत्त्वं मुञ्चन्ति सुव्रते ।  
एवं शिलाभ्यो जीवेभ्यो मृद्भ्यः सत्त्वं प्रजायते ॥ ७.९५ ॥  
एवं चोपरसाः प्रोक्ताः शृणु लोहान्यतः परम् ॥ ७.९६ ॥  
सुवर्णं रजतं ताम्रं तीक्ष्णं वङ्गं भुजंगमम् ।  
लोहं तु षड्विधं तच्च यथा पूर्वं तदक्षयम् ॥ ७.९७ ॥  
तत्रादितः सुरेशानि सारं लोहद्वयं स्मृतम् ।  
साधारणे तीक्ष्णशुल्वे वङ्गनागौ तु पूतिकौ ॥ ७.९८ ॥  
रसजं क्षेत्रजं चैव लोहसंकरजं तथा ।  
त्रिविधं जायते हेम चतुर्थं नोपलभ्यते ॥ ७.९९ ॥  
रक्ताभं पीतवर्णं च द्विविधं देवि काञ्चनम् ।  
दाहे रक्तं सितं छेदे निकषे कुङ्कुमप्रभम् ॥ ७.१०० ॥  
सगौरवं मृदु स्निग्धं तारशुल्वविवर्जितम् ।  
हेम षोडशवर्णाढ्यं शस्यते देहलोहयोः ॥ ७.१०१ ॥  
मृत्तिका मातुलुङ्गाम्लैः पञ्चवासरभाविता ।  
सभस्मलवणा हेम शोधयेत्पुटपाकतः ॥ ७.१०२ ॥  
शुक्लं च तारकृष्णं च द्विविधं रजतं प्रिये ।  
गुरु स्निग्धं मृदु श्वेतं तारमुत्तममिष्यते ॥ ७.१०३ ॥  
नागेन क्षारराजेन द्रावितं शुद्धिमिच्छति ।  
तारं त्रिवारं निक्षिप्तं पिशाचीतैलमध्यतः ॥ ७.१०४ ॥  
ताम्रं च द्विविधं प्रोक्तं रक्तं कृष्णं सुरेश्वरि ।  
घनघातसहं स्निग्धं रक्तपत्त्रं मृदूत्तमम् ॥ ७.१०५ ॥  
स्नुह्यर्कक्षीरलवण- क्षाराम्लपरिलेपितम् ।  
ताम्रपत्त्रं च निर्गुण्डी- रसमध्ये तु ढालयेत् ॥ ७.१०६ ॥  
रोहणं वाजरं चैव तृतीयं च पडालकम् ।  
इति तीक्ष्णं त्रिधा तच्च कान्तलोहमिति स्मृतम् ॥ ७.१०७ ॥  
नीलं कृष्णमिति स्निग्धं सूक्ष्मधारमयः शुभम् ।  
गुडूची हंसपादी च नक्तमालः फलत्रयम् ॥ ७.१०८ ॥  
गोपालकी गोरसानां तुम्बुरुर्लोहनिघ्नकः ।  
एषां रसे ढालयेत्तत्गिरिदोषनिवृत्तये ॥ ७.१०९ ॥  
त्रपु च द्विविधं ज्ञेयं श्वेतकृष्णविभेदतः ।  
श्वेतं लघु मृदु स्निग्धमुत्तमं वङ्गमुच्यते ॥ ७.११० ॥  
नागस्त्वेकविधो देवि शीघ्रद्रावी मृदुर्गुरुः ॥ ७.१११ ॥  
महिषस्यास्थिचूर्णेन वापात्तन्मूत्रसेचनात् ।  
वङ्गं शुद्धं भवेत्तद्वत्नागो नागास्थिमूत्रतः ॥ ७.११२ ॥  
गौरीफलानि क्षुरको रजनीतुम्बुरूणि च ।  
कुबेराक्षस्य बीजानि मल्लिकायाश्च सुन्दरि ॥ ७.११३ ॥  
पलाशशुष्कापामार्ग- क्षारस्नुक्क्षीरयोगतः ।  
सप्तधा परिवापेन शोधयन्ति भुजंगमम् ॥ ७.११४ ॥  
स्नुहीक्षीरसमायोगात्वङ्गं चावापयेत्ततः ॥ ७.११५ ॥  
स्नुह्यर्कक्षीरहलिनी- कञ्चुकीकन्दचित्रकैः ।  
गुञ्जाकरञ्जधुत्तूर- हयगन्धाङ्घ्रितालकैः ॥ ७.११६ ॥  
नक्तमालेङ्गुदीशक्र- वारुणीमूलसंयुतैः ।  
पिष्टैर्माहिषतक्रे तु सप्तरात्रोषितैस्ततः ।  
निषेकः सर्वलोहानां मलं हन्ति न संशयः ॥ ७.११७ ॥  
देवदालीफलरजः- स्वरसैर्भावितं मुहुः ।  
द्रावयेत्कनकं वापात्भूयो न कठिनं भवेत् ॥ ७.११८ ॥  
अखिलानि च सत्त्वानि द्रावयेत्तत्प्रभावतः ॥ ७.११९ ॥  
समांशं सुरगोपस्य सुरदाल्याश्च यद्रजः ।  
आवापात्कुरुते देवि कनकं जलसंनिभम् ॥ ७.१२० ॥  
मण्डूकास्थिवसाटङ्क- हयलालेन्द्रगोपकैः ।  
प्रतिवापेन कनकं सुचिरं तिष्ठति द्रुतम् ॥ ७.१२१ ॥  
त्रिःसप्तकृत्वो गोमूत्रे ज्वालिनीभस्म गालितम् ।  
शोषयेत्तस्य वापेन तीक्ष्णं मूषागतं द्रवेत् ॥ ७.१२२ ॥  
त्रिःसप्तकृत्वो निचुल- भस्मना भावितेन तु ।  
केतक्यास्तु रसैस्तीक्ष्णमावापाद्द्रवतां व्रजेत् ॥ ७.१२३ ॥  
पक्वधात्रीफलरसैः शङ्खे सप्ताहभावितम् ।  
पुनः कञ्चुकितोयेन भावितं सप्तवासरम् ॥ ७.१२४ ॥  
शरावयुगलान्तःस्थं सुदृढं परिधामितम् ।  
तत्तीक्ष्णचूर्णं देवेशि रसरूपं प्रजायते ॥ ७.१२५ ॥  
तालकं गन्धपाषाण- शिलामाक्षिकगैरिकम् ।  
कासीसं खण्डसौराष्ट्री- तुत्थमभ्रकमेव च ॥ ७.१२६ ॥  
श्वशृगालतरक्षूणां कुक्कुटस्य मलं तथा ।  
मयूरगृध्रमार्जार- विष्ठा च समभागकम् ॥ ७.१२७ ॥  
भावयेत्त्रिः स्नुहीक्षीरैर्देवदालीरसेन च ।  
तत्कल्कमष्टमांशेन लोहपत्त्राणि लेपयेत् ॥ ७.१२८ ॥  
धमेद्द्रुतं भवेल्लोहमेतैरेव निषेचयेत् ।  
अङ्कोलस्य तु मूलानि काञ्जिकेन प्रपेषयेत् ।  
लोहलेपं ततो दद्यातग्निस्थं धारयेत्प्रिये ॥ ७.१२९ ॥  
पुनर्लेपं ततो दद्यात्परिच्छिन्नारसेन तु ।  
मत्स्यपित्तेन देवेशि वह्निस्थं धारयेत्प्रिये ॥ ७.१३० ॥  
पुनर्लेपं प्रकुर्वीत लाङ्गलीकन्दसम्भवम् ।  
त्रिभिर्लेपैर्द्रुतं लोहं निर्मलं स्वच्छवारिवत् ॥ ७.१३१ ॥  
चूर्णितं देवि कूर्मास्थि मेषशृङ्गं शिलाजतु ।  
कुरुते प्रतिवापेन बलवज्जलवत्स्थिरम् ॥ ७.१३२ ॥  
अर्कापामार्गमुसली- निचुलं चित्रकं तथा ।  
कदली पोतकी दाली क्षारमेषां तु साधयेत् ॥ ७.१३३ ॥  
गालयेन्माहिषे मूत्रे षड्वारान्सुरवन्दिते ।  
आवापाद्द्रावयेदेत- दभ्रसत्त्वादिजं रजः ॥ ७.१३४ ॥  
दन्तीदन्तो विशेषेण द्रावयेत्सलिलं यथा ॥ ७.१३५ ॥  
रसेनोत्तरवारुण्याः प्लुतं वैक्रान्तजं रजः ।  
प्रतिवापेन लोहानि द्रावयेत्सलिलोपमम् ॥ ७.१३६ ॥  
रत्नानां द्रावणं वक्ष्ये गगनस्य द्रुतिं तथा ॥ ७.१३७ ॥  
त्रिफला च त्रिकटुकं त्रिक्षारं पटुपञ्चकम् ।  
बला चातिबला चैव तृतीया च महाबला ॥ ७.१३८ ॥  
अश्वगन्धा चवी नारी भूलता मातृवाहकः ।  
गोपेन्द्रमण्डली चैव षड्बिन्दुर्द्विमुखी तथा ॥ ७.१३९ ॥  
धीरा सूरणकन्दश्च कञ्चुकी च पुनर्नवा ।  
स्नुह्यर्कोन्मत्तहलिनी पाठा चोत्तरवारुणी ॥ ७.१४० ॥  
अयस्कान्तो गोक्षुरश्च मृदुदूर्वाम्लवेतसम् ।  
शिलाजतु च सौवीरं विषगन्धकटङ्कणम् ॥ ७.१४१ ॥  
पृथग्दशपलं सर्वं सूक्ष्मचूर्णं तु कारयेत् ।  
कुम्भद्वयं कुलत्थानां काष्ठेन तिनिशस्य च ॥ ७.१४२ ॥  
क्वाथयेन्मृदुतापेन यावत्कुम्भावशेषितम् ।  
तेन क्वाथेन तच्चूर्णं भावयेदेकविंशतिम् ॥ ७.१४३ ॥  
रत्नानि तेन लिप्तानि तत्क्वाथस्थं धमेत्पुनः ।  
अहोरात्रेण तान्याशु द्रवन्ति सलिलं यथा ॥ ७.१४४ ॥  
अभ्रकादीनि लोहानि द्रवन्ति ह्यविचारतः ।  
निर्मलानि च जायन्ते हरबीजोपमानि च ॥ ७.१४५ ॥  
मिलन्ति च रसेनाशु वह्निस्थान्यक्षयाणि च ।  
तैर्द्रुतैः स्पर्शमात्रेण क्षणाद्बध्येत सूतकः ॥ ७.१४६ ॥  
लोहानां मारणं वक्ष्ये समाहितमनाः शृणु ।  
स्नुहीक्षीरेण सिन्दूरं कनकं रजतं पुनः ॥ ७.१४७ ॥  
तेनैव माक्षिकं ताम्रमजाक्षीरेण गन्धकम् ।  
स्तन्येन हिङ्गुलं तीक्ष्णं वङ्गतालपलाशकम् ॥ ७.१४८ ॥  
नागं शिलार्कक्षीरेण स्वच्छपत्त्रीकृतं प्रिये ।  
मारयेत्पुटपाकेन निरुत्थं भस्म जायते ॥ ७.१४९ ॥  
न सोऽस्ति लोहमातंगो यं न गन्धककेसरी ।  
निहन्याद्गन्धमात्रेण यद्वा माक्षिककेसरी ॥ ७.१५० ॥  
रसीभवन्ति लोहानि मृतानि सुरवन्दिते ।  
हरन्ति रोगान् सकलान् रसयुक्तानि किं पुनः ।  
शीलनान्नाशयन्त्येव वलीपलितरुग्जराः ॥ ७.१५१ ॥  
वज्रमाक्षिकतीक्ष्णाभ्रं शस्यते देहकर्मणि ।  
नागं वङ्गं सुवीरं च द्रव्यकर्मणि योजयेत् ॥ ७.१५२ ॥  
परिबालं तु यल्लोहं तथा च मलयोद्भवम् ।  
एतल्लोहद्वयं देवि विशेषाद्देहरक्षणम् ॥ ७.१५३ ॥  
रागं महारसादीनां ज्ञात्वा बीजानि साधयेत् ।  
तन्ममाचक्ष्व देवेशि किमन्यच्छ्रोतुमर्हसि ॥ ७.१५४ ॥




८ \[Bईजसाधन\]  
श्रीदेव्युवाच  
महारसानां लोहानां रत्नानां च सुरेश्वर ।  
रागसंख्यां तथा बीज- साधनं च वद प्रभो ॥ ८.१ ॥  
श्रीभैरव उवाच  
महारसेषु द्विगुणस्ताम्ररागः सुरेश्वरि ।  
गिरिदोषे क्षयं नीते सूतकं रञ्जयन्ति ते ॥ ८.२ ॥  
सस्यकश्चपलश्चैव राजावर्तश्च माक्षिकः ।  
विमलो गैरिकं चैषामेकैकं द्विगुणं भवेत् ॥ ८.३ ॥  
भ्रामकादिषु कान्तेष्वप्येकद्वित्रिगुणो हि सः ।  
एकैकमभ्रके चैव श्वेतपीतारुणः सिते ॥ ८.४ ॥  
अष्टादशसहस्राणि स्थिता रागाश्च गन्धके ।  
अयुतं दरदे देवि शिलायां द्विसहस्रकम् ॥ ८.५ ॥  
रसके सप्तसाहस्रं कङ्कुष्ठे तु चतुष्टयम् ।  
रसगर्भे प्रकाशन्ते जारणं तु भवेद्यदि ॥ ८.६ ॥  
द्वादशाग्रं शतं पञ्च नागे रागा व्यवस्थिताः ।  
शतहीनं सहस्रं तु वङ्गे रागा व्यवस्थिताः ॥ ८.७ ॥  
रागाणां शतपञ्चाशत्शुल्वमध्ये व्यवस्थिताः ।  
रक्तपीताश्च शुक्लाश्च हेम्नि रागाश्च षोडश ॥ ८.८ ॥  
रागाः षष्टिसहस्राणि शक्रनीले व्यवस्थिताः ।  
महानीले च देवेशि ते रागा द्विगुणाः स्थिताः ॥ ८.९ ॥  
माणिक्ये तु सुरेशानि रागा लक्षत्रयोदश ।  
गजवारिसमुत्पन्नं रत्नं मुक्ताफलं विदुः ॥ ८.१० ॥  
गजे त्रीणि सहस्राणि षट्सहस्राणि वारिजे ।  
नवलक्षं च रागाणां पद्मरागे व्यवस्थिताः ॥ ८.११ ॥  
भेदयेत्सर्वलोहानि यच्च केन न भिद्यते ।  
तद्वज्रं तस्य देवेशि रागं लक्षद्वयं विदुः ॥ ८.१२ ॥  
षोडशैव सहस्राणि पुष्परागे व्यवस्थिताः ।  
पादोनलक्षरागास्तु प्रोक्ता मरकते प्रिये ॥ ८.१३ ॥  
रागसंख्यां न जानाति संक्रान्तस्य रसस्य तु ।  
अधिकं मारयेल्लोहं हीनं चैव प्रकाशयेत् ॥ ८.१४ ॥  
मानवेन्द्रः प्रकुर्वीत यो हि जानाति पार्वति ।  
शतकोटिप्रमाणेन रागसंख्यां प्रकल्पयेत् ।  
स्पर्शनं चैवमालोक्य शतकोटिस्तु विध्यते ॥ ८.१५ ॥  
अतः परं प्रवक्ष्यामि बीजानां साधनं प्रिये ।  
हेमतारवशाद्बीजं द्विविधं तावदीश्वरि ॥ ८.१६ ॥  
पीतारुणैर्हेमबीजं तारबीजं सितैर्भवेत् ।  
कल्पितं रञ्जितं पक्वमिति भूयस्त्रिधा भवेत् ॥ ८.१७ ॥  
कल्पितं द्विविधं तच्च शुद्धमिश्रविभेदतः ॥ ८.१८ ॥  
रसोपरसलोहानां बीजानां कल्पनं पृथक् ।  
शुद्धं मिश्रं तु संयोगात्यथालाभं सुरेश्वरि ॥ ८.१९ ॥  
सत्त्वमावर्तितं व्योम्नि शोधितं काचटङ्कणैः ।  
चिञ्चाफलाम्लनिर्गुण्डी- पत्त्रकल्कनिषेचनैः ।  
पक्वं निविडितं देवि रसपिष्टिक्षमं भवेत् ॥ ८.२० ॥  
स्नेहक्षाराम्लवर्गैश्च शिलायाश्च पुटत्रयात् ।  
मृताहे धूपनायन्त्रे धूपगन्धानुलेपनात् ।  
वङ्गस्यापि विधानेन तालकस्य हतस्य वा ॥ ८.२१ ॥  
ताप्यहिङ्गुलयोर्वापि हते च रसकस्य वा ।  
रसगर्भे द्रवेत्कृष्णं पत्त्रं कनकतारयोः ॥ ८.२२ ॥  
संकराख्यं तु दुर्मेल्यं प्रिये मृदुखराह्वयम् ।  
ततः संमृदितं देवि द्वंद्वमेलापनं द्रुतम् ।  
भवेत्समरसं गर्भे रसराजस्य च द्रवेत् ॥ ८.२३ ॥  
अतः परं प्रवक्ष्यामि द्वंद्वमेलापनं शृणु ॥ ८.२४ ॥  
वर्षाभूकदलीकन्द- काकमाचीपुनर्नवाः ।  
चूर्णं नरकपालं च गुञ्जाटङ्कणसंयुतम् ।  
क्षीरतैलेन सुध्मातं हेमाभ्रं मिलति प्रिये ॥ ८.२५ ॥  
अनेनैव विधानेन ताराभ्रमपि मेलयेत् ॥ ८.२६ ॥  
वङ्गमावर्त्य देवेशि पुनः सूतकयोजितम् ।  
कदलीकन्दतोयेन मर्दयेट्टङ्कणान्वितम् ।  
अन्धमूषागतं ध्मातं वङ्गाभ्रं मिलति क्षणात् ॥ ८.२७ ॥  
चूर्णं नरकपालस्य स्त्रीस्तन्यं वनशिग्रुकम् ।  
गुञ्जाटङ्कणसंयुक्तं वङ्गाभ्रं मिलति क्षणात् ॥ ८.२८ ॥  
अभ्रकं चूर्णयित्वा तु काकमाचीरसप्लुतम् ।  
कपित्थतोयसंस्पृष्टं रसटङ्कणसंयुतम् ।  
वङ्गपत्त्रान्तरन्यस्तं ध्मातं वङ्गाभ्रकं मिलेत् ॥ ८.२९ ॥  
आवर्त्य कटुतैलेन भस्मापामार्गजं क्षिपेत् ।  
वङ्गाभ्रं हरितालं च नागाभ्रे तु मनःशिलाः ॥ ८.३० ॥  
हेमाभ्रं नागताप्येन ताराभ्रं वङ्गतालकात् ।  
गन्धकेन तु शुल्वाभ्रं तीक्ष्णाभ्रं सिन्धुहिङ्गुलात् ।  
वङ्गाभ्रं हरितालेन नागाभ्रं शिलया मिलेत् ॥ ८.३१ ॥  
लाङ्गली चामरीकेशं कार्पासास्थिकुलत्थकम् ।  
भूलता चाश्मदलनी स्त्रीस्तन्यं सुरगोपकः ॥ ८.३२ ॥  
एतत्प्रलिप्तमूषायां सुध्मातास्तीव्रवह्निना ।  
कान्ताभ्रशैलविमला मिलन्ति सकलान् क्षणात् ॥ ८.३३ ॥  
लताछुछुन्दरीमांसं विषटङ्कणयोजितम् ।  
मूषालेपेन कुरुते सर्वद्वंद्वेषु मेलनम् ॥ ८.३४ ॥  
अभ्रकं सुरसा शृङ्गं मण्डूकस्य वसा विषम् ।  
गुञ्जाटङ्कणयोगेन सर्वसत्त्वेषु मेलनम् ॥ ८.३५ ॥  
टङ्कणोर्णागिरिजतु- कर्णाख्यामलकर्कटैः ।  
मिलन्ति सर्वद्वंद्वानि स्त्रीस्तन्यपरिपेषितैः ॥ ८.३६ ॥  
धातकीगुग्गुलुगुड- सर्जयावकटङ्कणैः ।  
स्त्रीस्तन्यपेषितैः सर्वं द्वंद्वजं तु रसायने ॥ ८.३७ ॥  
खसत्त्वं सूक्ष्मचूर्णं तु पूर्वकल्केन संयुतम् ।  
अन्धमूषागतं ध्मातं संकरं मिलति क्षणात् ॥ ८.३८ ॥  
वापितं ताप्यरसक- सस्यकैर्दरदेन च ।  
खसत्त्वं स्यान्निबद्धं च दृढं ध्मातं मिलेत्ततः ॥ ८.३९ ॥  
रसोपरसलोहानि सर्वाण्येकत्र धामयेत् ।  
अन्योन्यं द्वंद्वतां यान्ति द्रवन्ति सलिलं यथा ॥ ८.४० ॥  
बीजानि कल्पितान्येवं रञ्जितानि परं शृणु ॥ ८.४१ ॥  
घनं माक्षिकचूर्णेन शुल्वचूर्णेन रञ्जितम् ।  
द्वंद्वितं ताप्यसत्त्वेन रसराजस्य रञ्जनम् ॥ ८.४२ ॥  
आरक्तवल्लीगोमूत्रः बहुधा परिभावितैः ।  
कुनटीगन्धपाषाणैर्हेममाक्षिकहिङ्गुलैः ॥ ८.४३ ॥  
वापितं सेवितं रक्त- गणैः स्नेहैर्मृतं ततः ।  
रञ्जनं रसराजस्य तीक्ष्णताम्रौ विशेषतः ॥ ८.४४ ॥  
केवलं विमलं ताम्रं वापितं दरदेन च ।  
कुरुते त्रिगुणं जीर्णं लाक्षाभं निर्मलं रसम् ॥ ८.४५ ॥  
रसकं द्विगुणं दत्त्वा ताम्रं सुध्मातमीश्वरि ।  
कृष्णाभ्रकस्य चूर्णं च रक्तवर्गैर्मुहुः पुटैः ॥ ८.४६ ॥  
ताप्येन वा मृतं हेम त्रिगुणेन निवापितम् ।  
भाण्डिकायां तु रसकं ताप्यसैन्धवसंयुतम् ॥ ८.४७ ॥  
इन्द्रगोपनिभं यावत्सर्वं द्विगुणजारणात् ।  
द्रुतं हेमनिभं सूतं कुरुते नात्र संशयः ॥ ८.४८ ॥  
अभ्रकं हेम ताम्रं च शिलया माक्षिकेण च ।  
गैरिकेण च मुख्येन रसकेन च रञ्जयेत् ॥ ८.४९ ॥  
बीजानि रञ्जितान्येवं पक्वबीजान्यतः शृणु ॥ ८.५० ॥  
महारसानुपरसान् तीक्ष्णलोहानि च क्षिपेत् ।  
समांशं सममाक्षीकं गन्धकावापयोगतः ॥ ८.५१ ॥  
शतशो वापयेदेततक्षीणं सावशेषितम् ।  
समांशं रसराजस्य गर्भे द्रवति निश्चितम् ॥ ८.५२ ॥  
तदेतद्विष्टिकास्तम्भे जारणायां सुरेश्वरि ।  
रञ्जने रसराजस्य सारणायां च शस्यते ॥ ८.५३ ॥  
तदेव शतशो रक्त- गणैः स्नेहैर्निषेचितम् ।  
अधिकं शस्यते तेषु सहस्रांशेन वेधकृत् ॥ ८.५४ ॥  
निर्व्यूढं नागवङ्गाभ्यां क्रियायां हेमतारयोः ।  
खसत्त्वं रविणा योज्यं द्वंद्वितं स्याद्रसायने ॥ ८.५५ ॥  
सस्नेहक्षारपञ्चाम्लैः रसैस्तैस्तालकादिभिः ।  
समद्वित्रिगुणान् ताम्रे वाहयेद्वङ्गपन्नगान् ॥ ८.५६ ॥  
रक्तस्नेहनिषिक्तं तद्रसाकृष्टिरिति स्मृतम् ॥ ८.५७ ॥  
माक्षिकं गन्धपाषाणं हरितालं मनःशिलाम् ।  
वैक्रान्तकं कान्तमुख्यं सस्यकं विमलाञ्जनम् ।  
रसकं वापितं शश्वच्- चूर्णितं हेम्नि वाहयेत् ॥ ८.५८ ॥  
लोहपर्पटिकाताप्य- कङ्कुष्ठविमलाभ्रकैः ।  
मृतशुल्वशिलासत्त्व- स्नुह्यर्कक्षीरहिङ्गुलैः ।  
नागो निर्जीवतां याति पुटयोगैः पुनः पुनः ॥ ८.५९ ॥  
रसतालकशङ्खाभ्र- चिञ्चाक्षारैस्तथा त्रपुः ।  
मृतं नागं मृतं वङ्गं शुल्वं तीक्ष्णं च वा मृतम् ।  
एकैकमुत्तमे हेम्नि वाहयेत्सुरवन्दिते ॥ ८.६० ॥  
निरुत्थे पन्नगे हेम्नि निर्व्यूढे शतशो गणे ।  
गोरोचनानिभं धाम भास्करे तारसंनिभम् ॥ ८.६१ ॥  
तीक्ष्णाभ्रकं रविसमं माक्षिकं द्विगुणं तथा ।  
आवर्तितं चूर्णितं च मारितं सप्तभिः पुटैः ॥ ८.६२ ॥  
व्यूढे शतगुणे हेम्नि तद्बीजं जारयेत्समम् ।  
चन्द्रार्कपत्त्रलेपेन शतभागेन वेधयेत् ॥ ८.६३ ॥  
ऊर्ध्वाधो माक्षिकं दत्त्वा शुल्वं हेमसमं भवेत् ।  
एवं दशगुणं व्यूढं बीजं कारणसंनिभम् ॥ ८.६४ ॥  
रसकाभ्रं कान्तताम्रे भागवृद्ध्या धमेत्ततः ।  
माक्षिकेण हतं तच्च बीजे निर्वाहयेत्प्रिये ॥ ८.६५ ॥  
द्वात्रिंशद्गुणितं हेम्नि नागं ताप्यं हतं वहेत् ।  
त्रिंशद्गुणशिलावापं नागबीजमुदाहृतम् ॥ ८.६६ ॥  
ताप्यतालकवापेन सत्त्वं पीताभ्रकस्य तु ।  
बीजे निर्वाहयेदेतत्योषामृष्टस्य वेधकम् ॥ ८.६७ ॥  
नागः करोति मृदुतां निर्व्यूढस्तां च रक्तताम् ।  
वापितं पीततां तीक्ष्णं कान्तस्थां कालिकां विषम् ॥ ८.६८ ॥  
हेमबीजमिति प्रोक्तं तारबीजमतः शृणु ॥ ८.६९ ॥  
तीक्ष्णाभ्रताप्यविमल- रसकं समभागिकम् ।  
वङ्गभागास्तु चत्वारः सर्वं ध्मातं विचूर्णितम् ॥ ८.७० ॥  
पुटेन निहतं कार्यं व्यूढं तारं तु वेधयेत् ।  
द्वात्रिंशत्सद्गुणं तारे वङ्गे ताप्यं हतं वहेत् ।  
त्रिंशद्गुणात्तालवापात्वङ्गबीजमुदाहृतम् ॥ ८.७१ ॥  
कुटिलं विमलं तीक्ष्णं खसत्त्वं चापि वाहयेत् ।  
वङ्गाभ्रं ताप्यसत्त्वं वा तालमाक्षिकवापतः ।  
शुक्लपुष्पगणैः सेकं स्नेहयुक्तैस्तु कारयेत् ॥ ८.७२ ॥  
उक्तानि तारबीजानि बीजानां रञ्जनं शृणु ॥ ८.७३ ॥  
तीक्ष्णमाक्षिकशुल्वं च नागं चपलमारितम् ।  
सिन्दूरसंनिभं यावत्तेन बीजानि रञ्जयेत् ॥ ८.७४ ॥  
निधाय खर्परे नागं ब्रह्मबीजदलैः सह ।  
दग्धमग्निमधो दत्त्वा वह्निवर्णं यदा भवेत् ॥ ८.७५ ॥  
वासकेन विभीतेन शाककिंशुकशिग्रुभिः ।  
कोरण्डकस्य पुष्पेण बकुलस्यार्जुनस्य च ॥ ८.७६ ॥  
अहिमारेण नागिन्या कुमार्या नागकन्यया ।  
शिलया च त्रिगुणया क्वथितेनाजवारिणा ॥ ८.७७ ॥  
भावितं खर्परस्थं च प्लावयित्वा पुनः पुनः ।  
सप्तभिर्दिवसैरेव मारितं सुरवन्दिते ॥ ८.७८ ॥  
पुटयेद्गन्धकेनादावाम्लैश्च तदनन्तरम् ।  
इदं दलानां बीजानां रसराजस्य रञ्जने ।  
उद्घाटे क्रामणे योज्यं पिष्टीस्तम्भे विशेषतः ॥ ८.७९ ॥  
मञ्जिष्ठाकिंशुकरसे खदिरं रक्तचन्दनम् ।  
करवीरं देवदारुं सरलं रजनीद्वयम् ॥ ८.८० ॥  
अन्यानि रक्तपुष्पाणि पिष्ट्वा लाक्षारसेन तु ।  
तैलं विपाचयेद्देवि तेन बीजानि रञ्जयेत् ॥ ८.८१ ॥  
द्विगुणे रक्तपुष्पाणां रक्तपीतगणस्य च ।  
क्वाथे चतुर्गुणे क्षीरे तैलमेकं सुरेश्वरि ॥ ८.८२ ॥  
ज्योतिष्मतीकरञ्जाख्य- कटुतुम्बीसमुद्भवम् ।  
पाटलीपिप्पलीकाम- काकतुण्डीरसान्वितम् ॥ ८.८३ ॥  
भेकशूकरमेषाहि- मत्स्यकूर्मजलौकसाम् ।  
वसया चैकया युक्तं षोडशांशैः सुपेषितैः ॥ ८.८४ ॥  
भूलतामलमाक्षीक- द्वंद्वमेलापनौषधैः ।  
पाचितं गालितं चैतत्सारणा तैलमुच्यते ॥ ८.८५ ॥  
रसतुल्यं यथा बीजं गतं गर्भद्रुतिं प्रिये ।  
व्यापकत्वेन सर्वे च समभागास्तथेष्यते ॥ ८.८६ ॥  
पक्वं श्रेष्ठं समं गर्भे यद्द्रवेद्रञ्जयेच्च तम् ॥ ८.८७ ॥  
एवमुक्तानि बीजानि जारयेद्विडयोगतः ।  
तन्ममाचक्ष्व देवेशि किमन्यच्छ्रोतुमिच्छसि ॥ ८.८८ ॥




९ \[Vइडकथन\]  
श्रीदेव्युवाच  
बीजानां कलनं प्रोक्तं विशेषेण च साधनम् ।  
जार्यन्ते तानि यैः सूते तान् विडान् वक्तुमर्हसि ॥ ९.१ ॥  
श्रीभैरव उवाच  
कासीसं सैन्धवं काङ्क्षी सौवीरं व्योषगन्धकम् ।  
सौवर्चलं सर्जिका च मालतीनीरसम्भवम् ।  
शिग्रुमूलरसैः सिक्तो विडोऽयं सर्वजारणः ॥ ९.२ ॥  
निर्दग्धं शङ्खचूर्णं तु रविक्षीरशतप्लुतम् ।  
पुटितं बहुशो देवि प्रशस्तो जारणाविडः ॥ ९.३ ॥  
शतशो वा प्लुतं चूर्णं गन्धकस्य गवां जलैः ॥ ९.४ ॥  
निर्दग्धं शङ्खचूर्णं तु शिग्रुमूलाम्बुभावितम् ।  
शतशो विषसिन्धूत्थ- संयुतं वडवामुखम् ॥ ९.५ ॥  
टङ्कणं शतशो देवि भावयेत्किंशुकद्रवैः ।  
विडो वह्निमुखाख्योऽयं लोहानां जारणे प्रिये ॥ ९.६ ॥  
चूलिका गन्धपाषाणः कान्तस्य च मुखं प्रिये ।  
एकैकमेव पर्याप्तं लौहचूर्णस्य जारणे ॥ ९.७ ॥  
गन्धतालकसिन्धूत्थं चूलीटङ्कणभूखगम् ।  
क्षारैर्मूत्रैश्च विपचेदयं ज्वालामुखो विडः ॥ ९.८ ॥  
एकविंशतिपर्यायं देवदालीदलद्रवैः ।  
भावितो निचुलक्षारः सर्वसत्त्वानि जारयेत् ॥ ९.९ ॥  
वास्तुकैरण्डकदली- देवदालीपुनर्नवम् ।  
वासा पलाशनिचुलं तिलकाञ्चनमाक्षिकम् ॥ ९.१० ॥  
सर्वाङ्गं खण्डशश्छिन्नं नातिशुष्कं शिलातले ।  
दग्धकाण्डैस्तिलानां तु पञ्चाङ्गं मूलकस्य च ॥ ९.११ ॥  
प्लावयेन्मूत्रवर्गेण जलं तस्मात्परिस्रुतम् ।  
लोहपात्रे पचेद्यन्त्रे हंसपाकेऽग्निमानवित् ॥ ९.१२ ॥  
बाष्पाणां बुद्बुदानां च बहूनामुद्गमो यदा ।  
तदा कासीससौराष्ट्री- क्षारत्रयकटुत्रयम् ॥ ९.१३ ॥  
गन्धकं च सितं हिङ्गु- लवणानि च षट्तथा ।  
एषां चूर्णं क्षिपेदेष लोहसम्पुटमध्यगः ।  
सप्ताहं भूगतः पश्चाद्धान्यस्थः प्रवरो विडः ॥ ९.१४ ॥  
जम्बीराम्लेन पचनं शिग्रुमूलद्रवेण च ।  
चूलिकागन्धकासिक्तौ द्वौ विडौ शतशः क्रमात् ॥ ९.१५ ॥  
कोषातकीदलरसैः क्षारैर्वा निचुलोद्भवैः ।  
देवदालीशिवाबीजं गुञ्जासैन्धवटङ्कणम् ।  
भावयेदम्लवर्गेण विडोऽयं हेमजारणः ॥ ९.१६ ॥  
मूलकार्द्रकचित्राणां क्षारैर्गोमूत्रगालितैः ।  
गन्धकः शतशो भाव्यो विडोऽयं हेमजारणे ॥ ९.१७ ॥  
हरितालशिलाक्षारो लवणं शङ्खशुक्तिका ।  
हंसपाकविपक्वोऽयं विडः स्याद्धेमजारणे ॥ ९.१८ ॥  
एवं संगृह्य सम्भारान् रसकर्म समाचरेत् ।  
तन्ममाचक्ष्व देवेशि किमन्यच्छ्रोतुमिच्छसि ॥ ९.१९ ॥



१० \[ऋअसशोधन\]  
श्रीदेव्युवाच  
रसस्य लक्षणं किंवा रसकर्म च कीदृशम् ।  
तन्न जानामि देवेश वक्तुमर्हसि तत्त्वतः ॥ १०.१ ॥  
श्रीभैरव उवाच  
प्रागेवोक्ता रसोत्पत्तिस्तल्लक्षणमतः शृणु ॥ १०.२ ॥  
तस्य नामसहस्राणि अयुतान्यर्बुदानि च ।  
शक्यते न मया वक्तुं संक्षेपात्कथ्यते शृणु ॥ १०.३ ॥  
रसो रसेन्द्रः सूतश्च पारदश्चाथ मिश्रकः ॥ १०.४ ॥  
रसं सिद्धरसं विद्यात्सिद्धक्षेत्रसमाश्रयम् ।  
नाशयेत्सकलान् रोगान् वलीपलितमेव सः ॥ १०.५ ॥  
देहलोहकरं शुद्धं रसेन्द्रमधुना शृणु ।  
शरीरे हेम्नि कर्ता च जारणे सारणासु च ॥ १०.६ ॥  
ईषत्पीतश्च रूक्षाङ्गो दोषयुक्तश्च सूतकः ॥ १०.७ ॥  
यो बाह्याभ्यन्तरे श्वेतो बहुलं कञ्चुकावृतः ।  
तं विद्यात्पारदं देवि तारकर्मणि योजयेत् ॥ १०.८ः१ ॥  
यथा काञ्जिकसंस्पर्शात्क्षीरभाण्डं विनश्यति ।  
तथा हेम शरीरं च पारदेन विनश्यति ॥ १०.८ः२ ॥  
मयूरपत्त्रिकाभासं मिश्रकं च विदुर्बुधाः ।  
धूम्रवर्णं रसं दृष्ट्वा विशेषेणोपलभ्यते ।  
मिश्रकं तु विजानीयादुद्वाहकर्मकारकम् ॥ १०.९ ॥  
एवं पञ्चविधा देवि रसभेदा निरूपिताः ॥ १०.१० ॥  
स्वेदनं मर्दनं चैव चारणं जारणं तथा ।  
द्रावणं रञ्जनं चैव सारणं क्रामणं क्रमात् ।  
इति यो वेत्ति तत्त्वेन तस्य सिध्यति सूतकः ॥ १०.११ ॥  
तीव्रत्वं जायते स्वेदातमलत्वं च मर्दनात् ।  
चारणेन बलं कुर्यात्जारणाद्बन्धनं भवेत् ॥ १०.१२ ॥  
एकत्वं द्रावणात्तस्य रक्तत्वं रक्तकाञ्जनात् ।  
व्यापित्वं सारणात्तस्य क्रामित्वं क्रामणात्तथा ॥ १०.१३ ॥  
मलगो मलरूपेण त्वरितो हंसगो भवेत् ।  
मलगो मलरूपेण सधूमो धूमगो भवेत् ॥ १०.१४ ॥  
अन्या जीवगतिर्देवि जीवोऽण्डादिव निष्क्रमेत् ।  
स तावज्जीवयेज्जीवं तेन जीवो रसः स्मृतः ॥ १०.१५ ॥  
चतुष्टयी गतिस्तस्य निपुणेन तु लभ्यते ।  
चतस्रो गतयो दृश्या अदृश्या पञ्चमी गतिः ॥ १०.१६ ॥  
मन्त्रध्यानादिना तस्य क्षीयते पञ्चमी गतिः ॥ १०.१७ ॥  
धूमश्चिटिचिटिश्चैव मण्डूकप्लुतिरेव च ।  
अकम्पश्च विकम्पश्च पञ्चावस्था रसस्य तु ॥ १०.१८ ॥  
मथ्यमानस्य कल्केन सम्भवेद्धि गतित्रयम् ।  
जले गतिर्मलगतिः पुनर्हंसगतिस्ततः ॥ १०.१९ ॥  
हेम दत्त्वा ततः शुद्धं तत्तु स्तम्भेन्नियामके ।  
नियामकगणौषध्या रसं दत्त्वा विपाचयेत् ॥ १०.२० ॥  
नियमितो न प्रयाति तथा धूमगतिं शिवे ॥ १०.२१ ॥  
कणिकाचालरहितो बुद्बुदैश्चापवर्जितः ।  
नियमितो भवत्येष चुल्लिकाग्निसहस्तथा ॥ १०.२२ ॥  
अनियम्य यदा सूतं जारयेत्काञ्जिकाशये ।  
जायते निश्चितं भद्रे तदा तस्य गतित्रयम् ॥ १०.२३ ॥  
दोलास्वेदेन चावश्यं स्वेदितो हि दिनत्रयम् ।  
वसुभण्टादिभिर्देवि रसराजो न हीयते ॥ १०.२४ ॥  
अक्षीणं तु रसं दृष्ट्वा दद्याद्व्योमादिकं ततः ।  
स्वेदनं च ततः कर्म दीयमानस्य मर्दनम् ॥ १०.२५ ॥  
रसालिङ्गित आहारः पिष्टिकेत्यभिधीयते ।  
तद्द्रुतं रसगर्भे तु जारणं परिकीर्तितम् ॥ १०.२६ ॥  
जारणा तत्समाख्याता तदेवं चोपलभ्यते ।  
जीर्णान्ते रञ्जनं कार्यं रक्तवर्गगणेन च ॥ १०.२७ ॥  
जीर्णं जीर्णं तु संरक्तं समहेम्ना तु सारयेत् ।  
सारणायन्त्रयोगेन बध्यते सारितो रसः ॥ १०.२८ ॥  
सारितः सारितश्चैव यथा भवति सूतकः ।  
क्रामणेन समायुक्तं तं च वेधे नियोजयेत् ॥ १०.२९ ॥  
आरोटः पारदो ब्रह्मा मूर्छितस्तु जनार्दनः ।  
बद्धस्तु रुद्ररूपः स्यात्कर्मयोगबलाद्रसः ॥ १०.३० ॥  
शृणु देवि प्रवक्ष्यामि कर्मयोगस्य विस्तरम् ॥ १०.३१ ॥  
पारदस्य त्रयो दोषा विषं वह्निर्मलस्तथा ।  
विषेण सविषं विद्यात्वह्नौ कुष्ठी भवेन्नरः ।  
मलेनोदररोगी स्यात्म्रियते च रसायने ॥ १०.३२ ॥  
षट्त्रुट्यश्चैकलिक्षा स्यात्षड्लिक्षा यूक एव च ।  
षड्यूकास्तु रजःसंज्ञाः कथितास्तव सुव्रते ॥ १०.३३ ॥  
षड्रजः सर्षपः साक्षात्सिद्धार्थः स च कीर्तितः ।  
षट्सिद्धार्थाश्च देवेशि यवस्त्वेकः प्रकीर्तितः ॥ १०.३४ ॥  
षड्यवैरेकगुञ्जा स्यात्षड्गुञ्जाश्चैकमाषकः ।  
माषा द्वादश तोलः स्यातष्टौ तोलाः पलं भवेत् ॥ १०.३५ ॥  
द्वात्रिंशत्पलकं देवि शुभं तु परिकीर्तितम् ।  
शुभस्य तु सहस्रे द्वे भार एकः प्रकीर्तितः ॥ १०.३६ ॥  
द्वे सहस्रे पलानां तु सहस्रं शतमेव वा ।  
अष्टाविंशत्पलानां तु दश पञ्चकमेव वा ॥ १०.३७ ॥  
पलार्धेनैव संस्कारः कर्तव्यः सूतकस्य तु ॥ १०.३८ ॥  
महाबला नागबला मेघनादा पुनर्नवा ।  
मेषशृङ्गी च तत्सारैः नवसारसमन्वितम् ।  
पारदं देवदेवेशि स्वेदयेद्दिवसत्रयम् ॥ १०.३९ ॥  
गिरिकर्णी च मीनाक्षी सहदेवी पुनर्नवा ।  
उरगा त्रिफला कान्ता लघुपर्णी शतावरी ॥ १०.४० ॥  
तुषवर्जे तु धान्याम्ले सर्वं संक्षुभ्य निक्षिपेत् ।  
एकादशगुणेऽम्लेऽस्मिन् षोडशांशैर्विमर्दितम् ॥ १०.४१ ॥  
आसुरीलवणव्योष- चित्रकार्द्रकमूलकैः ।  
दोलायां स्वेदयेद्देवि त्रिदिनं मृदुनाग्निना ॥ १०.४२ ॥  
अङ्कोलस्तु विषं हन्ति वह्निमारग्वधः प्रिये ।  
चित्रकस्तु मलं हन्यात्कुमारी सप्तकञ्चुकम् ॥ १०.४३ ॥  
तस्मादेभिः समोपेतैर्मर्दयेत्पातयेद्बुधः ॥ १०.४४ ॥  
विद्याधरेण यन्त्रेण भावयेद्दोषवर्जितम् ।  
ततस्त्रिगुणवस्त्रस्थं तं रसं देवि गालितम् ॥ १०.४५ ॥  
त्रिफलावह्निमूलत्वात्गृहकन्यारसान्वितम् ।  
निरुद्गारे तु पाषाणे मर्दयेत्पातयेत्पुनः ॥ १०.४६ ॥  
धूमसारगुडव्योष- रजनीसितसर्षपैः ।  
इष्टिकाकाञ्जिकोर्णाभिः त्रिदिनं मर्दयेत्ततः ॥ १०.४७ ॥  
निर्मलो जायते सूतः मत्प्रभावं प्रकाशयेत् ॥ १०.४८ ॥  
वासकेन विभीतेन मर्दयेत्पातयेत्पुनः ।  
नागवङ्गादिका दोषा यान्ति नाशमुपाधिजाः ॥ १०.४९ ॥  
सप्तवारं काकमाच्या गतदोषं विमर्दयेत् ।  
पातयेत्सप्तवारं च गिरिदोषं त्यजेद्रसः ॥ १०.५० ॥  
क्षेत्रदोषं त्यजेद्देवि गोकर्णरसमूर्छितः ॥ १०.५१ ॥  
कार्पासपत्त्रनिर्यासे स्विन्नस्त्रिकटुकान्विते ।  
सप्तकञ्चुकनिर्मुक्तः सप्ताहाज्जायते रसः ॥ १०.५२ ॥  
काकमाची जया ब्राह्मी गाङ्गेरी रक्तचित्रकः ।  
मण्डूकी मुद्गपर्णी च शृङ्गवेरं रसाङ्कुशः ॥ १०.५३ ॥  
देवदाली शङ्खपुष्पी काकजङ्घा शतावरी ।  
कुमारी भृङ्गराजश्च निर्गुण्डी ग्रीष्मसुन्दरः ॥ १०.५४ ॥  
शूलिनी शूर्पपर्णी च गोजिह्वा क्षीरकञ्चुकः ।  
तद्रसैर्मर्दितः पात्यः सप्तधा निर्मलो भवेत् ॥ १०.५५ ॥  
ताम्रेण पिष्टिकां कृत्वा पातयेदूर्ध्वपातने ।  
वङ्गनागौ परित्यज्य शुद्धो भवति सूतकः ॥ १०.५६ ॥  
मर्दितस्त्रिफलाशिग्रु- राजिकापटुचित्रकैः ।  
ऊर्ध्वभाण्डगतः पाच्यः प्रदीप्तैरुपलैरधः ॥ १०.५७ ॥  
सृष्ट्यम्बुजनिरोधेन लब्धप्रायो भवेद्रसः ।  
कर्कोटीकञ्चुकीबिम्बी- सर्पाक्ष्यम्बुजसंयुतम् ॥ १०.५८ ॥  
रसं नियामके दद्यात्तेजस्वी निर्मलो भवेत् ।  
एवं विशोधितः सूतो भद्राष्टांशविशोषितः ॥ १०.५९ ॥  
क्षुद्राम्ललवणक्षार- भूखगोषणशिग्रुभिः ।  
राजिकाटङ्कणयुतैरारनाले दिनत्रयम् ।  
स्वेदनाद्दीपितो देवि ग्रासार्थी जायते रसः ॥ १०.६० ॥  
व्योमसत्त्वादिबीजानि रसजारणशोधने ।  
तन्ममाचक्ष्व देवेशि किमन्यच्छ्रोतुमिच्छसि ॥ १०.६१ ॥




११ \[Bआलजारण\]  
श्रीदेव्युवाच  
लक्षणं शोधनं चैव पारदस्य श्रुतं मया ।  
चारणं जारणं चैव श्रोतुमिच्छामि भैरव ॥ ११.१ ॥  
श्रीभैरव उवाच  
सर्वपापक्षये जाते प्राप्यते रसजारणा ।  
तत्प्राप्तौ प्राप्तमेव स्याद्विज्ञानं मुक्तिकारणम् ॥ ११.२ ॥  
मोक्षाभिव्यञ्जकं देवि जारणं साधकस्य तु ।  
यावन्न जार्यते सूतः तावत्तु न च निर्वृतिः ॥ ११.३ ॥  
खल्लस्तु पीठिका देवि रसेन्द्रो लिङ्गमुच्यते ।  
मर्दनं वन्दनं तस्य ग्रासः पूजा विधीयते ॥ ११.४ ॥  
यावद्दिनानि वह्निस्थो जार्यते धार्यते रसः ।  
तावद्युगसहस्राणि शिवलोके महीयते ॥ ११.५ ॥  
दिनमेकं रसेन्द्रस्य यो ददाति हुताशनम् ।  
द्रवन्ति तस्य पापानि कुर्वन्नपि न लिप्यते ॥ ११.६ ॥  
जारणा द्विविधा बाल- जारणा बद्धजारणा ।  
तत्रादौ परमेशानि वक्ष्यते बालजारणा ॥ ११.७ ॥  
गगनं जारयेदादौ सर्वसत्त्वमतः परम् ।  
ततो माक्षिकशुद्धं च सुवर्णं तदनन्तरम् ॥ ११.८ ॥  
गर्भस्थं द्रावयित्वा तु ततो बाह्यद्रुतिं द्रवेत् ।  
सितं सितेन द्रव्येण रक्तं रक्तेन रञ्जयेत् ॥ ११.९ ॥  
सारणं क्रामणं ज्ञात्वा ततो वेधं प्रयोजयेत् ॥ ११.१० ॥  
ओं नमोऽमृतलोहाय परामृतरसोद्भवाय हुं स्वाहा ॥ ११.११ ॥  
सर्वसत्त्वोपकाराय भगवन् त्वदनुज्ञया ।  
जारणं कर्तुमिच्छामि ग्रासं गृह्ण मम प्रभो ॥ ११.१२ ॥  
कुरुष्वेति शिवेनोक्तं ग्राह्यमेव सुबुद्धिना ॥ ११.१३ ॥  
शृणु देवि प्रवक्ष्यामि व्योमजारणमुत्तमम् ।  
पत्त्राभ्रजारणं सत्त्व- जारणं चेति तद्द्विधा ॥ ११.१४ ॥  
निर्मुखं समुखं चैव वासनामुखमेव च ।  
एकैकं त्रिविधं तच्च तद्वक्ष्याम्यानुपूर्वशः ॥ ११.१५ ॥  
वैक्रान्तवज्रसंस्पर्शाद्दिव्यौषधिबलेन वा ।  
निर्मुखो भक्षयेद्देवि क्षणेन गगनं रसः ॥ ११.१६ ॥  
हेमकर्मणि हेमैव तारे तारो मुखं भवेत् ॥ ११.१७ ॥  
तप्तखल्लकृता पिष्टिः श्लक्ष्णमल्पाल्पमभ्रकम् ।  
अम्लवेतसजम्बीर- बीजपूराम्लभूखगैः ।  
मर्दितं चरते देवि सेयं समुखजारणा ॥ ११.१८ ॥  
क्षारत्रयं पञ्चपटु काक्षीकासीसगन्धकम् ।  
माक्षिकं चाम्लसंयुक्तं ताम्रपात्रे तु जारयेत् ॥ ११.१९ ॥  
एतच्चाभिषवाद्दिव्यं कारयित्वा विचक्षणः ।  
जारणार्थं च बीजानां वज्राणां च विशेषतः ॥ ११.२० ॥  
तस्मिन्नावर्तितं नागं वङ्गं वा सुरवन्दिते ।  
निषेचयेच्छतं वारं न रसायनकर्मणि ॥ ११.२१ ॥  
अनेन सकलं देवि चारणावस्तु भावयेत् ।  
क्षाराम्ले भावितं व्योम रजसा प्रथमेन च ॥ ११.२२ ॥  
सृष्टित्रयोदककणा- तुम्बुरुद्रवमर्दितम् ।  
चरेज्जरेद्वा पुटितं यवचिञ्चारसेन च ॥ ११.२३ ॥  
शतावरी गदा रम्भा मेघनादा पुनर्नवा ।  
शिग्रुको यवचिञ्चा च भावितं तद्रसैः क्रमात् ॥ ११.२४ ॥  
मूलं हिलमुचायास्तु कौवेरीमूलमेव च ।  
कदलीमुसलीशिग्रु- ताम्बूलीवाणपीलुकम् ॥ ११.२५ ॥  
अलम्बुषा बला कोलमास्फोटः खरमञ्जरी ।  
तुम्बुरुस्तिक्तशाकं वाप्येषामेकरसेन तु ।  
राजिकाव्योषयुक्तेन त्रिदिनं स्विन्नमभ्रकम् ॥ ११.२६ ॥  
कासीसतुवरीसिन्धु- टङ्कणक्षारसंयुतः ।  
पूर्वाभिषवयोगेन सूतकश्चरति क्षणात् ॥ ११.२७ ॥  
गोलको भवति क्षिप्रं सर्वसिद्धिप्रदायकः ॥ ११.२८ ॥  
गृहीत्वा देवि धान्याम्लमम्लवर्गेण संयुतम् ।  
क्वाथयित्वाभ्रकं तत्तु स्नुहीक्षीरेण मर्दयेत् ॥ ११.२९ ॥  
आरण्यगोमयेनैव कपोताख्यं पुटं ततः ॥ ११.३० ॥  
कदलीकन्दनिर्यासैर्मूलकन्दरसेन च ।  
काकमाची च मीनाक्षी अपामार्गो मुनिस्तथा ॥ ११.३१ ॥  
एरण्डमार्द्रकं चैव मेघनादा पुनर्नवा ।  
एकैकस्य द्रवैरेव पुटैकैकं प्रदापयेत् ॥ ११.३२ ॥  
वज्रीक्षीरेण संयुक्तं दोलायन्त्रेण पाचयेत् ।  
छायाशुष्कं ततः कृत्वा चणकाम्लेन संयुतम् ॥ ११.३३ ॥  
नवसारं च कासीसं वचां निम्बं तथैव च ।  
अभ्रस्य षोडशांशेन एकैकं तत्र निक्षिपेत् ॥ ११.३४ ॥  
निधाय ताम्रपात्रे तु घर्षयेत्तच्च सुव्रते ।  
नववारं ततो देवि लोहपात्रे तु जारयेत् ॥ ११.३५ ॥  
रसेन सह देवेशि चणकाम्लेन काञ्जिकम् ।  
मृद्वग्निना तु निष्क्वाथ्यं प्रहरार्धेन जायेत ॥ ११.३६ ॥  
सोमवल्लीरसैः पिष्ट्वा व्योम सौवर्चलान्वितम् ।  
शनैः शनैर्हंसपाद्या दापयेच्च पुटत्रयम् ॥ ११.३७ ॥  
सोमवल्लीरसेनैव सप्तवारं च दापयेत् ।  
पातयेन्मृन्मये भाण्डे रसेन सह संयुतम् ॥ ११.३८ ॥  
मूलं सितेषुपुङ्खाया गव्यक्षीरेण घर्षयेत् ।  
कल्केन लेपयेत्सूतं गगनं च तदूर्ध्वगम् ॥ ११.३९ ॥  
तापयेद्रवितापेन निर्मुखं ग्रसते क्षणम् ।  
जायते पिष्टिका शीघ्रं नात्र कार्या विचारणा ॥ ११.४० ॥  
तिलपर्णीरसेनैव गगनं भावयेत्प्रिये ।  
मर्दनाज्जायते पिष्टी नात्र कार्या विचारणा ॥ ११.४१ ॥  
मुण्डीनिर्यासके नागं बहुशस्तु निषेचयेत् ।  
तेनाभ्रकं तु संप्लाव्य भूयोभूयः पुटे दहेत् ॥ ११.४२ ॥  
चित्रकार्द्रकमूलानामेकैकेन तु सप्तधा ।  
प्लावितव्यं प्रयत्नेन गन्धकाभ्रकचूर्णकम् ॥ ११.४३ ॥  
नागशुण्डीरसस्तन्य- रजोलुङ्गाम्लभावितम् ।  
षोडशांशेन तद्वत्तं दोलायां तु चरेद्रसः ॥ ११.४४ ॥  
चतुःषष्टिगुणं देवि द्वात्रिंशद्गुणमेव वा ।  
अथवा षोडशगुणं तथाष्टगुणमेव वा ।  
चतुर्गुणं वा द्विगुणं समं वा चारयेत्प्रिये ॥ ११.४५ ॥  
परमभ्रकसत्त्वस्य जारणं शृणु पार्वति ॥ ११.४६ ॥  
व्योमसत्त्वं समांशेन ताप्यसत्त्वेन संयुतम् ।  
स खल्वेवं चरेद्देवि गर्भद्रावी भवेद्रसः ॥ ११.४७ ॥  
नागाभ्रं देवि वङ्गाभ्रं तीक्ष्णाभ्रं भास्कराभ्रकम् ।  
ताराभ्रं देवि हेमाभ्रं रसगर्भेण जारयेत् ॥ ११.४८ ॥  
पूर्वाभिषेकयोगेन गर्भे द्रवति मर्दनात् ॥ ११.४९ ॥  
चतुःषष्ट्यंशकः पूर्वः द्वात्रिंशांशो द्वितीयकः ।  
तृतीयः षोडशांशस्तु चतुर्थोऽष्टांश एव च ॥ ११.५० ॥  
पञ्चमस्तु चतुर्थांशः षष्ठो द्व्यंशः प्रकीर्तितः ।  
ग्रासो रसस्य दातव्यः ससत्त्वस्याभ्रकस्य च ॥ ११.५१ ॥  
चतुःषष्ट्यंशके ग्रासे दण्डधारी भवेद्रसः ।  
जलौकावद्द्वितीये च ग्रासयोगे सुरेश्वरि ॥ ११.५२ ॥  
ग्रासेन तु तृतीयेन काकविष्ठासमो भवेत् ।  
ग्रासेन तु चतुर्थेन दधिमण्डसमो भवेत् ॥ ११.५३ ॥  
पञ्चमे चरिते ग्रासे नवनीतसमो भवेत् ।  
षष्ठे तु गोलकाकारः क्रमाज्जीर्णस्य लक्षणम् ॥ ११.५४ ॥  
काञ्जिकेन निषिक्तेन रक्तव्योम शतप्लुतम् ।  
खल्लान्तश्चारयेत्तच्च शुल्ववासनया सह ॥ ११.५५ ॥  
हेम तारं च संघृष्य खल्ले तत्र रसं न्यसेत् ।  
काञ्जीसहितकासीसं सिन्धुना चरते रसः ॥ ११.५६ ॥  
हेम सीसं तु संघृष्य रसं तत्र प्रदापयेत् ।  
नागहेमयुतं व्योम समजीर्णं द्रुतं भवेत् ।  
अभ्रकोपरसान् क्षिप्रं मुखेनैव चरत्ययम् ॥ ११.५७ ॥  
तारं वङ्गं च संघृष्य रसं तत्र प्रदापयेत् ।  
नागहेमयुतं व्योम समजीर्णं द्रुतं भवेत् ।  
मुखेन चरते व्योम तारकर्मणि शस्यते ॥ ११.५८ ॥  
समुखं निर्मुखं वापि यत्नतश्चारयेन्नभः ॥ ११.५९ ॥  
चारणां त्रिविधामेवं कृत्वा गर्भद्रुतिं रसे ।  
जारयेत्स्वेदयेत्पिण्डं परिणामक्रमैस्त्रिभिः ॥ ११.६० ॥  
पट्वम्लक्षारगोमूत्र- स्नुहीक्षीरैः प्रलेपितम् ।  
बहिश्च बद्धं वस्त्रेण भूयो ग्रासं निवेदितम् ।  
क्षारारनालतैलेषु स्वेदयेन्मृदुनाग्निना ॥ ११.६१ ॥  
क्रमेणानेन देवेशि जार्यते दिवसैस्त्रिभिः ।  
यन्त्रादुद्धृतमात्रं तु लोहपात्रे स्थितं रसम् ॥ ११.६२ ॥  
कोष्णेन काञ्जिकेनादौ क्षालितं वस्त्रगालितम् ।  
पात्रे सुखोष्णहस्तेन यावत्शेषं विमर्दयेत् ॥ ११.६३ ॥  
चतुर्गुणेन वस्त्रेण पीडितो निर्मलश्च सः ॥ ११.६४ ॥  
गालनक्रियया ग्रासे सति निष्पेषनिर्गते ।  
स भवेद्दण्डधारी च जीर्णग्रासस्तथा रसः ॥ ११.६५ ॥  
अजीर्णे पाचयेत्पिष्टीं स्वेदयेन्मर्दयेत्तथा ।  
वेतसाम्लप्रयोगेण जीर्णे ग्रासं तु दापयेत् ॥ ११.६६ ॥  
इष्टिकागुडदग्धोर्णा- राजीसैन्धवधूमजैः ।  
षोडशांशैः स धान्याम्लैः मर्द्यः स्वेद्यश्च पारदः ॥ ११.६७ ॥  
निर्मलीकरणार्थं तु ग्रासे ग्रासे पुनः पुनः ।  
जीर्णाभ्रो जीर्णबीजोऽपि रागान् गृह्णाति निर्मलः ॥ ११.६८ ॥  
क्रमेणानेन दोलायां चार्यं ग्रासचतुष्टयम् ।  
ततः कच्छपयन्त्रेण ज्वालनं बन्धनं क्रमात् ॥ ११.६९ ॥  
ऊर्ध्वाधश्चाष्टमांशेन विडं दत्त्वापि जारयेत् ।  
समजीर्णाभ्रकः सूतः शतवेधी भवेत्प्रिये ॥ ११.७० ॥  
सहस्रवेधी द्विगुणे त्रिगुणेऽयुतवेधकः ।  
चतुर्गुणे लक्षवेधी स भवेद्भूचरो रसः ॥ ११.७१ ॥  
जीर्णे पञ्चगुणे देवि ब्रह्मायुर्जायते रसः ।  
आयुस्तु षड्गुणे विष्णोः कोटिवेधी भवेद्रसः ॥ ११.७२ ॥  
रसस्य सर्वदोषास्तु षड्गुणेनाभ्रकेन तु ।  
जीर्णेन नाशमायान्ति नात्र कार्या विचारणा ॥ ११.७३ ॥  
रसराजे यदा जीर्णं षड्गुणं गगनं प्रिये ।  
तदा ग्रसति लोहानि त्यजेच्च गतिमात्मनः ॥ ११.७४ ॥  
धूमश्चिटिचिटिश्चैव मण्डूकप्लुतिरेव च ।  
सकम्पश्च विकम्पश्च पञ्चावस्था रसस्य तु ॥ ११.७५ ॥  
कपिलोऽथ निरुद्गारि- विप्लुषश्चैव मुञ्चति ।  
अग्नौ तिष्ठति निष्कम्पो व्योमजीर्णस्य लक्षणम् ॥ ११.७६ ॥  
समजीर्णो भवेद्बालो यौवनस्थश्चतुर्गुणम् ।  
वृद्धस्तु षड्गुणं जीर्णः कुर्यात्कर्म पृथक्पृथक् ॥ ११.७७ ॥  
बालस्तु पत्त्रलेपेन कल्कयोगेन यौवनः ।  
वृद्धो विध्यति लोहानि जारितः सारितोऽथवा ॥ ११.७८ ॥  
कुमारस्तु रसो देवि न समर्थो रसायने ।  
यौवनस्थो रसो देवि क्षमो देहस्य रक्षणे ॥ ११.७९ ॥  
जरावस्थो रसो यश्च देहे लोहेन संक्रमेत् ।  
अभावेऽभ्रकसत्त्वस्य कान्तसत्त्वं प्रदापयेत् ॥ ११.८० ॥  
कान्तस्य चाप्यभावे तु तीक्ष्णलोहं तु दापयेत् ।  
अनेन क्रमयोगेन सर्वसत्त्वानि जारयेत् ॥ ११.८१ ॥  
एकोऽपि हेमसंयुक्तश्चामीकरकरः क्षणात् ।  
गन्धकात्परतो नास्ति रसेषूपरसेषु वा ॥ ११.८२ ॥  
पूर्वोक्तयन्त्रयोगेन द्विरष्टगुणगन्धकम् ।  
अथवा द्वादशगुणं षड्गुणं वापि जारयेत् ॥ ११.८३ ॥  
माक्षिकं सत्त्वमादाय पादांशेन तु जारयेत् ।  
ततोऽपि सर्वसत्त्वानि द्रावयेत्सूतगर्भतः ॥ ११.८४ ॥  
हेमपावकयोः सख्यं तथा काञ्चनसूतयोः ।  
वह्निसूतकयोर्वैरं तयोर्मित्रेण मित्रता ॥ ११.८५ ॥  
अग्निको यवचिञ्चा च वसुहट्टश्च रागिणी ।  
दोलास्वेदेन तत्पक्वं हेमजारणमुत्तमम् ॥ ११.८६ ॥  
पलाशभस्मापामार्गो यवक्षारश्च काञ्जिकम् ।  
सौवर्चलं च कासीसं सामुद्रं सैन्धवं तथा ॥ ११.८७ ॥  
आसुरी टङ्कणश्चैव नवसारस्तथैव च ।  
कर्पूरश्चैव माक्षीकं समभागानि कारयेत् ॥ ११.८८ ॥  
स्नुह्यर्कदुग्धैर्देवेशि मूषालेपं तु कारयेत् ।  
विडचूर्णं ततो दत्त्वा कनकं जारयेत्प्रिये ॥ ११.८९ ॥  
शृणु देवि प्रवक्ष्यामि भूचराख्यं तु जारणम् ॥ ११.९० ॥  
कृष्णं पीतं रक्तमभ्रं शुल्वे तीक्ष्णे च मेलयेत् ॥ ११.९१ ॥  
शुल्वे तीक्ष्णं यदा चूर्णं द्वाविंशतिगुणं प्रिये ।  
गन्धनागं ततोऽर्धं तु क्रमेणैव तु मेलयेत् ॥ ११.९२ ॥  
हेम्ना तु सह दातव्यं सूतकैकेन षोडश ।  
गन्धनागं यदा जीर्णं तदा बद्धो भवेद्रसः ।  
हेम्नि जीर्णे ततोऽर्धेन मृतलोहेन रञ्जयेत् ॥ ११.९३ ॥  
गन्धकेन हतं शुल्वं माक्षिकं दरदायसम् ।  
पुटेन मारयेच्छुद्धं हेम दद्यात्तु षड्गुणम् ॥ ११.९४ ॥  
सूतके हेमबीजं च यदा जीर्णं चतुर्गुणम् ।  
बद्धरागं विजानीयाथेमाभो जायते रसः ॥ ११.९५ ॥  
सारणायन्त्रमध्यस्थं तेनैव सह सारयेत् ।  
त्रिभागसारितं कृत्वा पुनस्तत्रैव जारयेत् ॥ ११.९६ ॥  
जारितः सारितश्चैव पुनर्जारितसारितः ।  
सप्तशृङ्खलिकायोगात्कोटिवेधी भवेद्रसः ॥ ११.९७ ॥  
भूचरी जारणा प्रोक्ता खेचरीं जारणां शृणु ॥ ११.९८ ॥  
हीरमुख्यानि रत्नानि रसोच्छिष्टानि कारयेत् ।  
कटुतुम्बस्य बीजानि तस्यार्धेन तु दापयेत् ॥ ११.९९ ॥  
महाजारणमित्युक्तं कल्कं कुर्याद्विचक्षणः ।  
वज्रमूषामुखे चैव तन्मध्ये स्थापयेद्रसम् ॥ ११.१०० ॥  
कतकं कनकं चैवमेकीकृत्य च मर्दयेत् ।  
पद्मरागं प्रयत्नेन रसे ग्रासं तु दापयेत् ॥ ११.१०१ ॥  
एकादशगुणं यावत्पद्मरागं तु सूतके ।  
रागजीर्णस्तु देवेशि लिङ्गाकारो भवेद्रसः ॥ ११.१०२ ॥  
रक्षितव्यं प्रयत्नेन लोकपालाष्टकेन च ।  
षड्भागं सूतकेन्द्रस्य तेषु सर्वेषु दापयेत् ॥ ११.१०३ ॥  
भक्षितव्यं प्रयत्नेन नत्वा च गुरुदेवयोः ।  
सर्वसिद्धान्नमस्कृत्य देवताश्च विशेषतः ॥ ११.१०४ ॥  
मूर्छाङ्गदाहश्च ततो जायते नात्र संशयः ।  
आत्मानमुत्थितं पश्येत्दिव्यतेजोमहाबलम् ॥ ११.१०५ ॥  
शङ्खकाहलनिर्घोषैः सिद्धविद्याधरैः सह ।  
इच्छया विचरेल्लोकान् कामरूपी विमानगः ॥ ११.१०६ ॥  
देवाश्च यत्र लीयन्ते सिद्धस्तत्रैव लीयते ॥ ११.१०७ ॥  
पुनरन्यं प्रवक्ष्यामि जारणायोगमुत्तमम् ॥ ११.१०८ ॥  
सुघृष्टं पाचितं सूतं सर्वदोषोज्झितं ततः ।  
शाकपल्लवसारेण विष्णुक्रान्तारसेन च ॥ ११.१०९ ॥  
पलाशपुष्पतोयेन भावितं गन्धकं समम् ।  
समं कृष्णाभ्रसत्त्वं च रसकं चाष्टकं गुणम् ॥ ११.११० ॥  
तीक्ष्णशुल्वोरगं चैव कूर्मयन्त्रेण जारयेत् ।  
काञ्चनं जारयेत्पश्चात्विडयोगेन पार्वति ॥ ११.१११ ॥  
ततः सिद्धं विजानीयात्द्वैधं शुल्वस्य दापयेत् ।  
कर्मसंख्याप्रमाणेन नागो भवति काञ्चनम् ॥ ११.११२ ॥  
अतः परं प्रवक्ष्यामि जारणाक्रममुत्तमम् ॥ ११.११३ ॥  
बीजचूर्णानि तैलेन भावयित्वा पुनः पुनः ।  
षोडशांशेन तद्ग्रासमङ्गुल्या मर्दयेच्छनैः ॥ ११.११४ ॥  
आर्द्रकादि ततो योगाद्दातव्यं षोडशांशतः ।  
भूर्जे दत्त्वा ततो देयं दोलायन्त्रे विनिक्षिपेत् ॥ ११.११५ ॥  
अहोरात्रेण तद्बीजं सूतको ग्रसति प्रिये ।  
तमुद्धृत्य रसं देवि खल्ले संमर्दयेत्ततः ॥ ११.११६ ॥  
ततो यन्त्रे विनिक्षिप्य दिवारात्रं दृढाग्निना ।  
तप्तं समुद्धृतं यन्त्रात्तप्तखल्ले विमर्दयेत् ॥ ११.११७ ॥  
मर्दयित्वाभ्रके पिण्डं क्षिप्त्वा तत्र पुटं ददेत् ।  
ततो गर्भे पतत्याशु जारयेत्तत्सुखेन तु ॥ ११.११८ ॥  
दोलायन्त्रे ततो दत्त्वा आर्द्रपिण्डेन संयुतम् ।  
तृतीये दिवसे सूतो जरते ग्रसते ततः ॥ ११.११९ ॥  
समजीर्णं ततो यावत्दोलायन्त्रे विचक्षणः ।  
पश्चात्कच्छपयन्त्रेण समजीर्णं तु पार्वति ।  
तं ग्रासद्वादशांशेन कच्छपेन तु जारयेत् ॥ ११.१२० ॥  
प्राग्वदार्द्रकयोगं च गर्भद्रावणमेव च ।  
पश्चात्तं देवि निक्षिप्य पुटं दद्याद्विचक्षणः ॥ ११.१२१ ॥  
अष्टांशेन ततो ग्रासं गर्भद्रावं च पूर्ववत् ।  
कन्दोदरे सूरणस्य तं विनिक्षिप्य सूतकम् ।  
पुटेत्तु जारितस्तावत्यावत्कन्दो न दह्यते ॥ ११.१२२ ॥  
पादांशेन तु मूषाया ग्रासः सूते विधीयते ।  
पूर्ववच्च विडं दद्यात्गर्भद्रावणमेव च ॥ ११.१२३ ॥  
एवं चतुर्गुणे जीर्णे सूतको बलवान् भवेत् ।  
ततः शलाकया ग्रासानग्निस्थो ग्रसते रसः ॥ ११.१२४ ॥  
ततो रत्नानि जार्याणि वक्ष्यमाणक्रमेण तु ॥ ११.१२५ ॥  
अभ्रकं भ्रामकं चैव शङ्खनाभिं तथैव च ।  
रसानुपरसान् दत्त्वा महाजारणसंयुतान् ॥ ११.१२६ ॥  
वज्रकन्दं वज्रलता मेषशृङ्ग्यमृतायसम् ।  
कटुतुम्बस्य बीजानि मृतलोहानि पाचयेत् ॥ ११.१२७ ॥  
सर्वाणि समभागानि शिखिशोणितमात्रितम् ।  
तावत्तं मर्दयेत्प्राज्ञो यावत्कर्म दृढं भवेत् ॥ ११.१२८ ॥  
मूषा वल्लाकृतिश्चैव कर्तव्या छादनैः सह ।  
तन्मध्ये स्थापयेत्सूतमधोवातेन धामयेत् ॥ ११.१२९ ॥  
आदौ तत्रैव दातव्यं वज्रमौषधलेपितम् ।  
गृह्यते कोऽत्र संदेहो यथा तीव्रे हुताशने ॥ ११.१३० ॥  
कुलिशेन पुटे दग्धे कर्ष्वग्नौ तेन मर्दयेत् ।  
यावदेकादशगुणं कुलिशं जारयेत्पुनः ॥ ११.१३१ ॥  
सुदग्धशङ्खनाभिश्च मातुलुङ्गरसप्लुतः ।  
मुक्ताफलं ततो देयं वज्रजीर्णे तु सूतके ॥ ११.१३२ ॥  
अनेन क्रमयोगेन ह्येकादशगुणं भवेत् ।  
केवलं शिखिपित्तं च नीली निर्यासमिश्रितम् ॥ ११.१३३ ॥  
नीलोत्पलानि लिप्तानि प्रक्षिप्तानि तु सूतके ।  
रसे कल्पेन्महारागान् हीनरागान् परित्यजेत् ॥ ११.१३४ ॥  
रक्तानि शिखिपित्तं च महारत्नसमन्वितम् ।  
सद्रत्नं लेपयेत्तेन प्रद्रवेत्रसमध्यतः ॥ ११.१३५ ॥  
रजनीं चैव कुष्ठं च ब्रह्मनिर्यासभावितम् ।  
जारणं पुष्परागस्य तेनैव सह दापयेत् ॥ ११.१३६ ॥  
बहुरत्नेषु जीर्णेषु भृङ्गरागेषु सुव्रते ।  
रसेन्द्रो दृश्यते देवि नीलपीतारुणच्छविः ॥ ११.१३७ ॥  
शुद्धानि हेमपत्त्राणि शतांशेन तु लेपयेत् ।  
पुटेन मारयेदेतदिन्द्रगोपनिभं भवेत् ॥ ११.१३८ ॥  
संस्पर्शाद्वेधयेत्सर्वमिदं हेम मृतं प्रिये ।  
त्रिभागं सूतकेन्द्रस्य तेनैव सह सारयेत् ॥ ११.१३९ ॥  
मूषामध्यस्थिते तस्मिन् पुनस्तेनैव जारयेत् ।  
धूमवेधी भवेद्देवि पुनः सारितजारितः ॥ ११.१४० ॥  
अनेन क्रमयोगेन यदि जीर्णा त्रिशृङ्खला ।  
वेधयेन्नात्र संदेहो गिरिपातालभूतलम् ॥ ११.१४१ ॥  
पार्श्वज्योतिः प्रदृश्येत चोर्ध्वं नैव तु दृश्यते ।  
भूचरं तं विजानीयात्रसेन्द्रं नात्र संशयः ॥ ११.१४२ ॥  
तेनाश्रान्तगतिर्देवि योजनानां शतं व्रजेत् ।  
दिव्यतेजा महाकायो दिव्यदृष्टिर्महाबलः ॥ ११.१४३ ॥  
सर्वरोगविनिर्मुक्तो जीवेदाचन्द्रतारकम् ।  
तस्य मूत्रपुरीषं तु सर्वलोहानि विध्यति ॥ ११.१४४ ॥  
समजीर्णेन वज्रेण हेम्ना च सहितेन च ।  
अग्निस्थो जारयेल्लोहान् बन्धमायाति सूतकः ॥ ११.१४५ ॥  
सारयेत्तेन बीजेन सहस्रमपि वेधयेत् ।  
सारितं जारयेत्पश्चात्लेप्यं क्षेप्यं सहस्रशः ॥ ११.१४६ ॥  
सारयेत्तेन बीजेन लक्षवेधमवाप्नुयात् ।  
अनेन क्रमयोगेन कोटिवेधी भवेद्रसः ॥ ११.१४७ ॥  
केवलं तु यदा वज्रं समजीर्णं तु जारयेत् ।  
बद्धः सूतस्तदा ज्ञेयो निष्कम्पो निरुपद्रवः ॥ ११.१४८ ॥  
अग्निस्थो जायते सूतः शलाकां ग्रसते क्षणात् ।  
हठाग्निना धाम्यमानो ग्रसते सर्वमादरात् ॥ ११.१४९ ॥  
चरते जरते सूत आयुर्द्रव्यप्रदायकः ।  
मूषास्थं धमयेत्सूतं हठाग्नौ नैव कम्पते ॥ ११.१५० ॥  
जारयेत्सर्वरत्नानि बद्धः खेचरतां नयेत् ।  
इति लोहेऽष्टगुणिते जीर्णे स्याद्रसबन्धनम् ॥ ११.१५१ ॥  
लोहानि सत्त्वं त्रिगुणं द्विगुणं कनकं तथा ।  
धूमावलोकवेधी स्यात्भवेन्निर्वाणदो रसः ॥ ११.१५२ ॥  
आदावष्टगुणं जार्यं व्योमसत्त्वं महारसम् ।  
समं हेमदशांशेन वज्ररत्नानि जारयेत् ॥ ११.१५३ ॥  
सर्वं च जारयेद्वज्रं तदासौ खेचरो रसः ।  
भ्रमेत्प्रदक्षिणावर्तः कोटिवेधी च जायते ॥ ११.१५४ ॥  
समे तु पन्नगे जीर्णे दशवेधी भवेद्रसः ।  
द्विगुणे शतवेधी स्यात्त्रिगुणे तु सहस्रकम् ॥ ११.१५५ ॥  
चतुर्गुणेऽयुतं देवि क्रमेणानेन वर्धयेत् ।  
उत्तरोत्तरवृद्ध्यातु जारयेत्तत्र पन्नगम् ॥ ११.१५६ ॥  
कुटिलं पन्नगं जार्यं तत्र संख्याक्रमेण तु ।  
तद्वादमेति देवेशि कोटिवेधी भवेद्रसः ॥ ११.१५७ ॥  
रुरुणा दानवेन्द्रेण भक्षितो भस्मसूतकः ।  
जारितं द्वादशगुणं यत्र तीक्ष्णं सुरेश्वरि ॥ ११.१५८ ॥  
भक्षयित्वा पलैकं तु दानवो बलदर्पितः ।  
जगदुत्पाटितं तेन कैलासोऽपि च चूर्णितः ॥ ११.१५९ ॥  
तत्र मया क्षणं ध्यात्वा दृष्ट्वा तन्मायया कृतम् ।  
जारितं पन्नगे सूतं समांशं शिलया हतम् ॥ ११.१६० ॥  
तेन सूतेन संलिप्तं त्रिशूलं हिमशैलजे ।  
तेन शूलेन निहतो दानवो बलदर्पितः ॥ ११.१६१ ॥  
हेम शुल्वं तथा तीक्ष्णं वाजरं च पडालकम् ।  
रोहणं कान्तलोहं च जारयेत्तत्त्वसंख्यया ॥ ११.१६२ ॥  
एकैके रसराजोऽयं बद्धः खेचरतां नयेत् ।  
गन्धनागे द्रुते देवि जारणां सुकरां शृणु ॥ ११.१६३ ॥  
आदौ संशोधितं सूतं रजनीचूर्णसंयुतम् ।  
मर्दयेद्यावदाकृष्णं क्षालयेदुष्णकाञ्जिकैः ॥ ११.१६४ ॥  
एवं मुहुर्मुहुर्घृष्टो गन्धनागो द्रुतिं चरेत् ॥ ११.१६५ ॥  
नागस्य मूत्रे देवेशि वत्सस्य महिषस्य वा ।  
आवर्त्यावर्त्य भुजगं सप्त वारान्निषेचयेत् ॥ ११.१६६ ॥  
कृत्वा कण्टकवेध्यानि तस्य पत्त्राणि सुन्दरि ।  
चतुर्थांशप्रमाणेन गन्धकस्य तु योजयेत् ॥ ११.१६७ ॥  
प्रसार्य लाक्षापटलं रोमाणि तदनन्तरम् ।  
ऊर्ध्वं गन्धकचूर्णं च ततो नागदलं तथा ॥ ११.१६८ ॥  
गन्धकं नरलोमानि लाक्षायाः पटलं क्रमात् ।  
ऊर्ध्वं प्रसार्य संस्थाप्य सूत्रैर्वर्तिं तु कारयेत् ॥ ११.१६९ ॥  
करञ्जतैलमध्ये तु दशरात्रं निधापयेत् ।  
दीप्ताग्रभागां तां वर्तिं सण्डश्या तु विधारयेत् ॥ ११.१७० ॥  
तां द्रुतिं पातयेत्पात्रे सौवीरटङ्कणान्विते ।  
काचकूप्याश्च मध्ये तु तत्तैलं स्थापयेत्प्रिये ॥ ११.१७१ ॥  
कृत्वा गोस्तनमूषायां लिप्तायां शिलया रसम् ।  
चतुःषष्ट्यादिभागेन ज्ञात्वा देवि बलाबलम् ॥ ११.१७२ ॥  
गन्धनागद्रुतिं दत्त्वा तां मूषां सुरवन्दिते ।  
गर्ते गोमयसम्पूर्णे विन्यस्य पुटपाचनम् ।  
दद्यात्करीषतुषयोः प्रसृतिद्वितयेन च ॥ ११.१७३ ॥  
दद्यादजीर्णशङ्कायां सिंहवल्लीरसस्य तु ।  
चतुर्बिन्दून् पुटे प्राग्वदेवं प्रतिदिनं भवेत् ॥ ११.१७४ ॥  
जारणात्रिगुणात्सूतो भवेज्जम्बूफलप्रभः ॥ ११.१७५ ॥  
माक्षिकं सत्त्वमल्पाल्पं मृतनागसमन्वितम् ।  
मूषागतं भवेद्यावत्काचं दत्त्वाधरोत्तरम् ।  
एवं द्वादशवारांस्तु सुध्मातं रञ्जितं भवेत् ॥ ११.१७६ ॥  
तेन पक्वं बीजचूर्णं पारदे पादभागिकम् ।  
मर्दितं चणकाम्लेन क्षणाद्गर्भद्रुतिर्भवेत् ॥ ११.१७७ ॥  
गर्भद्रुतिर्न चेद्देवि वर्णिकाद्वयगन्धयोः ।  
रक्तसिन्धूद्भवालर्क- टङ्कणाशुगपुङ्खतः ।  
कल्केन लिप्तं पुटितं बीजं गर्भे द्रुतं भवेत् ॥ ११.१७८ ॥  
बीजे पादार्धतुल्यांशे जीर्णे वेधं करोति सः ।  
दशषोडशभागेन द्वाविंशांशेन च क्रमात् ॥ ११.१७९ ॥  
संयोज्य त्रिगुणां रीतिं तारे तारावशेषितैः ।  
तारारिष्टमिदं लिप्त्वा तेन सूतेन वेधयेत् ॥ ११.१८० ॥  
अतः परं तु संस्कारं वक्ष्ये नागाभ्रजारणम् ।  
करवीरारुणां देवि चूर्णयित्वा मनःशिलाम् ॥ ११.१८१ ॥  
भावयेद्विंशतिं वारान् यवचिञ्चारसेन तु ।  
तेन कल्केन संलिप्य नागपत्त्रं प्रयत्नतः ।  
कर्ष्वनलेन विपचेत्यावत्तत्चूर्णितं भवेत् ॥ ११.१८२ ॥  
रसकस्य च भागांस्त्रीन् भागैकं दरदस्य च ।  
पेषयेन्मातुलुङ्गेन पादगन्धं शिलाविषम् ॥ ११.१८३ ॥  
कल्केनानेन लिप्तायां मूषायां पुटपाचितम् ।  
तं नागं धमयेदेवं सप्तधा हेमवद्भवेत् ॥ ११.१८४ ॥  
पीताभ्रकं त्वेकदलं लिप्तायां मरिचेन तु ।  
मूषायां ध्मातमग्न्याभं सौभाञ्जनरसे क्षिपेत् ॥ ११.१८५ ॥  
पातयेत्पूर्वविधिना तत्सत्त्वं हेमभासुरम् ॥ ११.१८६ ॥  
पत्त्रं रञ्जितनागस्य सत्त्वं पीताभ्रकस्य च ।  
स्त्रीस्तन्यकाचधूमोत्थ- गुञ्जायस्कान्तटङ्कणैः ।  
तुत्थेन संयुतेनैतन्नागाभ्रं द्वंद्वितं भवेत् ॥ ११.१८७ ॥  
किंवारनालसिद्धार्थ- धूमसारेष्टकागुडैः ।  
मर्दयेत्त्रिदिनं सूतं दोलायां स्वेदयेत्त्र्यहम् ॥ ११.१८८ ॥  
पुनर्नवामेषशृङ्गी- सर्पाक्षीकल्कसंयुतम् ।  
अथासुरी सिन्धुविषं मरिचैः परिपेषितैः ।  
दोलायन्त्रे पुनरपि स्वेदयेद्दिवसत्रयम् ॥ ११.१८९ ॥  
अष्टमांशेन नागाभ्रं चारयित्वा सुरेश्वरि ।  
शिलाभागद्वयं चैकं सिन्धुसौवर्चलं भवेत् ॥ ११.१९० ॥  
टङ्कार्धं विषपादं च विडः पिण्डाष्टमांशतः ।  
त्रिदिने कच्छपे जार्यमेवं जार्यं तु षड्गुणम् ॥ ११.१९१ ॥  
शैलं तुत्थोरगं ताम्रं तीक्ष्णघोषारकाञ्चनम् ।  
क्रमवृद्धमिदं तुत्थं ताप्यसत्त्वनिपातनात् ॥ ११.१९२ ॥  
हेमावशेषं तद्बीजं पादांशं मातुलाम्भसा ।  
चारयेद्रसराजस्य जारयेत्कनकान्वितैः ॥ ११.१९३ ॥  
ताप्यसौवर्चलशिला- गन्धकासीसटङ्कणैः ।  
पद्मयन्त्रे निवेश्याथ कीलं दत्त्वा सुरेश्वरि ॥ ११.१९४ ॥  
धमेद्दिनत्रयं मन्दं यावद्बीजं द्रुतं भवेत् ।  
तमेव समजीर्णं तु वह्नौ निष्कम्पनं रसम् ॥ ११.१९५ ॥  
ततः षड्गुणबीजेन सारणा क्रमयोगतः ।  
तारारिष्टमहिं शुल्बं सहस्रांशेन वेधयेत् ॥ ११.१९६ ॥  
विषगन्धकताप्याभ्र- काकविष्ठा घनध्वनिः ।  
सहदेवीवह्निशिखा- कल्केन क्रमते रसः ॥ ११.१९७ ॥  
मूर्छितो मृतसूतश्च जलूकाबन्ध एव च ।  
चतुर्थो मूर्तिबन्धस्तु पट्टबन्धस्तु पञ्चमः ।  
भस्मसूतश्च खोटश्च संस्कारात्सप्तधा रसः ॥ ११.१९८ ॥  
नागवर्णं भवेत्सूतं विहाय घनचापलम् ।  
लक्षणं दृश्यते यस्य मूर्छितं तं वदन्ति हि ॥ ११.१९९ ॥  
आर्द्रत्वं च घनत्वं च तेजोगौरवचापलम् ।  
यस्यैतानि न दृश्यन्ते तं विद्यान्मृतसूतकम् ॥ ११.२०० ॥  
नानावर्णं तथा स्वच्छं द्रुतं योनौ जलूकवत् ।  
बध्यते सूतकं यच्च जलूकाबन्धलक्षणम् ॥ ११.२०१ ॥  
गुरुत्वमरुणत्वं च तेजसा सूर्यसंनिभम् ।  
शिखिमध्ये धृतं तिष्ठेत्मूर्तिबन्धस्य लक्षणम् ॥ ११.२०२ ॥  
शलाकाजारणाद्वापि मूर्तिबन्धत्वमिष्यते ॥ ११.२०३ ॥  
श्वेतं पीतं गुरु तथा मृदु सिक्थकसंनिभम् ।  
अग्निमध्ये यदा तिष्ठेत्पट्टबन्धस्य लक्षणम् ॥ ११.२०४ ॥  
कृष्णं श्वेतं तथा पीतं नीलं भस्मनिभं तथा ।  
चपलत्वं यदा नष्टं भस्मसूतस्य लक्षणम् ॥ ११.२०५ ॥  
कुक्कुटाण्डनिभं सूतं यदा लवणभेदि च ।  
आवर्तते रसस्तद्वत्खोटकस्य च लक्षणम् ॥ ११.२०६ ॥  
अथवा छेदने स्निग्धं रश्मिना मृदुना द्रवेत् ।  
अक्षयं कठिनं श्वेतं खोटबन्धस्य लक्षणम् ॥ ११.२०७ ॥  
खोटादयस्तु ये पञ्च विहाय जलुकाकृति ।  
हठाग्नौ धामिताः सन्ति न तिष्ठत्येव मूर्छितः ॥ ११.२०८ ॥  
तरुणादित्यसंकाशो नानावर्णः सुरेश्वरि ।  
वेधयेद्देहलोहानि रञ्जितो रसभैरवः ॥ ११.२०९ ॥  
शोधनं सूतकस्यादौ ग्रासमानमतः परम् ।  
जारणं व्योमसत्त्वस्य सर्वसत्त्वस्य जारणम् ॥ ११.२१० ॥  
गर्भबाह्यद्रुतिः पश्चात्सुवर्णस्य तु जारणम् ।  
दिव्यौषधिपुटः पश्चात्रत्नबन्धमतः परम् ॥ ११.२११ ॥  
रञ्जनं च ततो देवि जारणा चानुसारणा ।  
क्रामणं च ततो देयं सूतकस्य विचक्षणैः ॥ ११.२१२ ॥  
एवं क्रमं तु यो वेत्ति तस्य सिद्धिर्न संशयः ॥ ११.२१३ ॥  
वेधकं यस्तु जानाति देहे लोहे रसायने ।  
तस्य जन्म जरा व्याधिर्नश्यत्येव न संशयः ॥ ११.२१४ ॥  
देहे तु पञ्चरत्नानि नागं वङ्गं तथायसम् ।  
क्रामणं रसराजस्य भेषजं व्याधिनाशनम् ॥ ११.२१५ ॥  
औषधैः क्रमते सूतो योगशक्तिक्रमेण तु ।  
क्रमते व्याधिसंघाते ग्रसते दुष्टमामयम् ॥ ११.२१६ ॥  
तस्य तु क्रामणं ज्ञात्वा ततो वैद्यैरुपाचरेत् ।  
क्रामणेन विना सूतो न क्रमेत्न च वेधयेत् ।  
देहलोहामयान् सर्वान् वृथा स्यात्केवलं श्रमः ॥ ११.२१७ ॥  
यस्य रोगस्य यो योगस्तेनैव सह योजयेत् ।  
रसेन्द्रो हरति व्याधीन्नरकुञ्जरवाजिनाम् ॥ ११.२१८ ॥  
आरोटो बलमाधत्ते मूर्छितो व्याधिनाशनः ।  
बद्धेन खेचरीसिद्धिः मारितेनाजरामरः ॥ ११.२१९ ॥  
विशेषाद्व्याधिशमनो गन्धकेन तु मूर्छितः ।  
ओषध्या घातितः सूतो यथा भूयो न जीवति ॥ ११.२२० ॥  
सहि क्रामति लोहेषु तेन कुर्याद्रसायनम् ।  
तन्ममाचक्ष्व देवेशि किमन्यच्छ्रोतुमिच्छसि ॥ ११.२२१ ॥




१२  
श्रीदेव्युवाच  
ओषधी कीदृशी नाथ रसमूर्छाकरी शुभा ।  
केन वा भस्मसूतः स्यात्केन वा खोटबन्धनम् ॥ १२.१ ॥  
श्रीभैरव उवाच  
शृणु भैरवि यत्नेन रहस्यं रसबन्धनम् ।  
ब्रह्मविष्णुसुरेन्द्राद्यैर्न ज्ञातं वीरवन्दिते ॥ १२.२ ॥  
गङ्गायमुनयोर्मध्ये प्रयोगो नाम राक्षसः ।  
तस्यासन्ने वरारोहे क्षणाद्बध्येत सूतकः ॥ १२.३ ॥  
निशाचरस्य पत्त्राणि गृह्णीयात्साधकोत्तमः ।  
अधो निष्पीडितं देवि रसो भवति चोत्तमः ॥ १२.४ ॥  
रसं संमर्द्य तेनैव दिनानि त्रीणि वार्त्तिकः ।  
आरोटं बन्धयेत्क्षिप्रं गगनं तत्र जारयेत् ॥ १२.५ ॥  
तेन पत्त्ररसेनैव साधयेद्गगनं पुनः ।  
सप्तधा भावितं तेन त्र्यूषणेन सहैकतः ।  
यन्त्रे विद्याधरे देवि गगनं तत्र जारयेत् ॥ १२.६ ॥  
मासमात्रेण देवेशि जीर्यते तत्समं समे ।  
समजीर्णे रसे देवि शतवेधी भवेद्रसः ॥ १२.७ ॥  
निशाचररसे देवि गन्धकं भावयेत्ततः ।  
भावयेत्सप्तवारं तु द्विपद्याश्च रसेन तु ॥ १२.८ ॥  
तारस्य पत्त्रलेपेन अर्धार्धकाञ्चनोत्तमम् ।  
गन्धके समजीर्णेऽस्मिन् शतवेधी रसो भवेत् ॥ १२.९ ॥  
पुनस्तं गन्धकं दत्त्वा पत्त्रलेपे रविं हरेत् ।  
तं रविं तारमध्ये तु त्रिगुणं वाहयेत्ततः ॥ १२.१० ॥  
हेमार्धे मिलितं हेम मातृकासमतां व्रजेत् ।  
पुनस्तं गन्धकं साक्षाद्द्रावयित्वा द्रुतं कुरु ॥ १२.११ ॥  
रसेन्द्रं मर्दयेत्तेन गतदेहं तु कारयेत् ।  
लेपमात्रेण तेनैव कुष्ठानष्टादश प्रिये ।  
अर्शो भगंदरं लूतां शिरोरोगांश्च नाशयेत् ॥ १२.१२ ॥  
निशाचररसे भाव्यं सप्तवारं तु तालकम् ।  
तेनैव घातयेद्वङ्गं वङ्गं तारे तु निर्वहेत् ॥ १२.१३ ॥  
तं तारं जारयेत्सूते तत्सूतं बन्धनं व्रजेत् ।  
लेपमात्रेण तेनैव चतुःषष्टितमो भवेत् ॥ १२.१४ ॥  
चतुःषष्टितमे भागे शुल्ववेधं तु दापयेत् ।  
शुल्वं तु दापयेत्तारे तत्तारं काञ्चनं भवेत् ।  
तत्तारं जायते श्रेष्ठं धर्मकामार्थमोक्षदम् ॥ १२.१५ ॥  
निशाचरस्य पुष्पाणि सूक्ष्मचूर्णानि कारयेत् ।  
पलानि दश चूर्णस्य रसैर्धात्र्यास्तु भावयेत् ॥ १२.१६ ॥  
घृतेन मधुनालोड्य नवभाण्डे विनिक्षिपेत् ।  
धान्यराशौ निधातव्यं त्रिसप्ताहं सुरेश्वरि ॥ १२.१७ ॥  
तेन भक्षितमात्रेण वलीपलितवर्जितः ॥ १२.१८ ॥  
वल्कलं सूक्ष्मचूर्णं तु मधुना सहितं लिहेत् ।  
अर्धमासप्रयोगेण प्रत्यक्षोऽयं भवेत्प्रिये ॥ १२.१९ ॥  
तस्य मूत्रपुरीषेण शुल्वं भवति काञ्चनम् ।  
मासमात्रप्रयोगेण पन्नगः काञ्चनं भवेत् ॥ १२.२० ॥  
ग्राह्यं तत्फलतैलं वा यन्त्रे पातालसंज्ञके ।  
तेन तैलेन देवेशि रसं संकोचयेद्बुधः ॥ १२.२१ ॥  
तत्क्षणाज्जायते देवि पट्टबद्धो महारसः ॥ १२.२२ ॥  
कटुकं कङ्कणं कार्यं रसलिङ्गे वरानने ।  
संकोच्य मारणं तेन कर्तव्यं परमाद्भुतम् ॥ १२.२३ ॥  
निशाचररसे क्षिप्तं सप्तवारं तु भास्करम् ।  
कालिकारहितं तेन जायते कनकप्रभम् ॥ १२.२४ ॥  
तत्तारेण समं बाह्यं तेन सिक्तं तु वापितम् ।  
दशांशं वेधयेत्सूतं दश पीतं शतेन च ॥ १२.२५ ॥  
शतं वेधयते लक्षं सहस्रं कोटिवेधकम् ।  
दशांशं कोटिवेधि स्यात्कोटिवेधि समेन च ॥ १२.२६ ॥  
पुनरन्यं प्रवक्ष्यामि रसबन्धं सुदुर्लभम् ॥ १२.२७ ॥  
त्रैलोक्यजननी या स्यादोषधी अजनायिका ।  
तस्याः सम्पर्कमात्रेण बद्धस्तिष्ठति पारदः ॥ १२.२८ ॥  
सप्ताहं मर्दितस्तस्या महौषध्या रसेन सः ।  
शतांशेनैव वेधेन कुरुते दिव्यकाञ्चनम् ॥ १२.२९ ॥  
द्विसप्ताहं रसे तस्या मर्दनाद्वरवर्णिनि ।  
लक्षवेधी रसः साक्षादष्टौ लोहानि काञ्चनम् ॥ १२.३० ॥  
त्रिसप्ताहेन देवेशि दशलक्षाणि विध्यति ।  
चतुर्थे चैव सप्ताहे कोटिवेधी महारसः ॥ १२.३१ ॥  
स्वेदतापननिघृष्टो महौषध्या रसेन तु ।  
ददाति खेचरीं सिद्धिमनिवारितगोचरः ॥ १२.३२ ॥  
कामयेत्कामिनीनां तु सहस्रं दिवसान्तरे ।  
नष्टच्छायो ह्यदृश्यश्च त्रैलोक्यं च भ्रमेद्रसैः ॥ १२.३३ ॥  
महौषध्या रसेनैव मृतसंजीवनं भवेत् ।  
अनेन घातयेत्सूतं पञ्चावस्थं कुरु प्रिये ॥ १२.३४ ॥  
मृतस्य दापयेन्नस्यं हस्तपादौ तु मर्दयेत् ।  
तस्य तु प्रविशेज्जीवो मृतस्यापि वरानने ॥ १२.३५ ॥  
पुनरन्यं प्रवक्ष्यामि रसबन्धं सुदुर्लभम् ।  
नरसाररसेनैव क्षणाद्बध्येत सूतकः ॥ १२.३६ ॥  
नरसाररसं दत्त्वा द्विपदीरजसा सह ।  
दिनान्ते बन्धमायाति सर्वलोहानि रञ्जयेत् ॥ १२.३७ ॥  
नरसाररसेनैव जीर्णे षड्गुणपन्नगे ।  
तारे ताम्रेऽपि वा देवि भावयेत्तं मनःशिलाम् ॥ १२.३८ ॥  
निर्गन्धा जायते सा तु घातयेत्तद्रसायनम् ।  
द्विपदीरजसा सार्धं निःसत्त्वः पन्नगो भवेत् ॥ १२.३९ ॥  
नरसाररसेनैव जीर्णे षड्गुणपन्नगे ।  
तारे ताम्रेऽपि वा देवि कोटिवेधी भवेद्रसः ॥ १२.४० ॥  
नरसाररसस्तन्ये भावनाः सप्तधा पृथक् ।  
रसेन्द्रं दापयेद्ग्रासं यन्त्रे विद्याधराह्वये ॥ १२.४१ ॥  
जीर्यते गगनं देवि निर्मुखं च वरानने ।  
नरसाररसेनैव कीटमारीरसेन च ।  
द्रावयेद्गगनं देवि तीक्ष्णं लोहं च पन्नगम् ॥ १२.४२ ॥  
नरसाररसेनैव हनूमत्या रसेन च ।  
जायते काञ्चनं दिव्यं निषेकाद्भास्करप्रिये ॥ १२.४३ ॥  
नरसाररसे दत्त्वा मञ्जिष्ठारक्तचन्दनम् ।  
स्वरसे मर्दयेत्पश्चात्पन्नगं देवि सेचयेत् ॥ १२.४४ ॥  
तत्क्षणात्काञ्चनं दिव्यं सप्तवारं निषेचितम् ।  
रविघृष्टं तु तं देवि पन्नगं त्रिगुणं प्रिये ॥ १२.४५ ॥  
तच्छुल्वं हेमसंकाशं तारपञ्चांशयोजितम् ।  
अष्टमांशयुतं हेम हेमकर्मणि चौषधम् ॥ १२.४६ ॥  
नरसाररसे भाव्यं सप्तवारं तु हिङ्गुलम् ।  
तेनैव घातयेत्तीक्ष्णं भस्मीभूतत्वमादिशेत् ॥ १२.४७ ॥  
तद्भस्म ताम्रपिष्टं तु त्रिगुणं तेन निर्वहेत् ॥ १२.४८ ॥  
तच्छुल्वं हेमसंकाशं तारमष्टांशयोजितम् ।  
तारहेम समांशं तु द्विगुणं पित्तलं भवेत् ॥ १२.४९ ॥  
नरसाररसे भाव्यं रसकं सप्तवारतः ।  
तं रसं रसकं चैव तीक्ष्णं लोहं च पन्नगम् ॥ १२.५०ः१ ॥  
नरसाररसेनैव तेनैवैकत्र मर्दयेत् ।  
तत्क्षणाज्जायते बन्धो रसस्य रसकस्य च ॥ १२.५०ः२ ॥  
तीक्ष्णं नागं तथा शुल्वं रसकेन तु रञ्जयेत् ।  
समस्तं जायते हेम कूष्माण्डकुसुमप्रभम् ॥ १२.५१ ॥  
पुनरन्यं प्रवक्ष्यामि रसबन्धं सुदुर्लभम् ॥ १२.५२ ॥  
कङ्कालखेचरी नाम ओषधी परमेश्वरि ।  
तस्यास्तैलं तु संगृह्य माघखेचरिसंयुतम् ।  
भावयेत्दिनमेकं तु पात्रे भास्करनिर्मिते ॥ १२.५३ ॥  
द्वितीये वासरे प्राप्ते वज्ररत्नं तु घातयेत् ।  
अनले धामयेत्तत्तु सुतप्तज्वलनप्रभम् ॥ १२.५४ ॥  
कङ्कालखेचरीतैले वज्ररत्नं निषेचयेत् ।  
दशवारं निषिक्तं तु भस्माकारं हि जायते ॥ १२.५५ ॥  
तद्धेमपक्वबीजं तु तेन भस्मसमं कुरु ।  
त्रिभागं टङ्कणं दत्त्वा अन्धमूषागतं धमेत् ।  
तत्क्षणान्मिलति द्वंद्वं वज्ररत्नं च काञ्चनम् ॥ १२.५६ ॥  
चन्द्रहेम वरारोहे समं जारयते यदि ।  
कोटिवेधी रसो देवि लोहान्यष्टौ च विध्यति ॥ १२.५७ ॥  
पुनरन्यं प्रवक्ष्यामि रसबन्धं सुदुर्लभम् ॥ १२.५८ ॥  
सबीजा चौषधी ग्राह्या काचिद्गुल्मलता प्रिये ।  
मन्त्रसिंहासनी नाम द्वितीया देवि खेचरी ।  
पातालयन्त्रे तत्तैलं गृह्णीयात्ताम्रभाजने ॥ १२.५९ ॥  
तस्य तैलस्य मध्ये तु प्रक्षिपेत्खेचरीरसम् ।  
मेदिनीयन्त्रमध्ये तु स्थापयेत्तु वरानने ॥ १२.६० ॥  
पूर्वौषध्या तु तद्देवि गगनं मेदिनीतले ।  
रसग्रासं ततो दत्त्वा मर्दनाद्गोलकं कुरु ॥ १२.६१ ॥  
बद्ध्वा पोटलिकां तेन गगनं तेन जारयेत् ।  
समे तु गगने जीर्णे बद्धस्तिष्ठति सूतकः ॥ १२.६२ ॥  
भस्त्राफूत्कारयुक्तेन धाम्यमानेन नश्यति ।  
काकविष्ठासमं रूपं समजीर्णस्य जायते ॥ १२.६३ ॥  
द्विगुणे गगने जीर्णे अष्टौ लोहानि संहरेत् ॥ १२.६४ ॥  
पुनरन्यं प्रवक्ष्यामि रसबन्धं सुदुर्लभम् ॥ १२.६५ ॥  
शिवदेहात्समुत्पन्ना ओषधी तुरसिंहनी ।  
जारयेद्गन्धकं सा तु जारयेत्सापि तालकम् ॥ १२.६६ ॥  
काञ्चनं जारयेत्सापि रसेन्द्रं सा च बद्धयेत् ।  
प्रवालं जारयेत्सा तु गगनं द्रावयेत्तथा ।  
वज्रं च घातयेत्सा तु सर्वसत्त्वं च पातयेत् ॥ १२.६७ ॥  
जारयेत्सर्वलोहानि सत्त्वान्यपि च पाचयेत् ।  
हरींदरीरसे न्यस्य गोशृङ्गे तु वरानने ।  
धान्यराशौ निधातव्यं मृतं तिष्ठति सूतकम् ॥ १२.६८ ॥  
दिव्यौषध्या रसेनैव रसेन्द्रः सुरवन्दिते ।  
समे तु कनके जीर्णे दशकोटीस्तु वेधयेत् ॥ १२.६९ ॥  
पञ्चमे लक्षकोटिस्तु षड्गुणे स्पर्शवेधकः ।  
सप्तमे धूमवेधी स्यातष्टमे त्ववलोकतः ।  
नवमे शब्दवेधी स्यादत ऊर्ध्वं न विद्यते ॥ १२.७० ॥  
भ्रमन्ति पशवो मूढाः कुलौषधिविवर्जिताः ।  
तृणौषधिरसानां च नैव सिद्धिः प्रजायते ॥ १२.७१ ॥  
तस्मात्सर्वप्रयत्नेन ज्ञातव्या तु कुलौषधी ॥ १२.७२ ॥  
दिव्यौषधी चतुःषष्टिः कुलमध्ये व्यवस्थिता ।  
नैव जानन्ति मूढास्ते देवमोहेन मोहिताः ॥ १२.७३ ॥  
अदिव्यास्तु तृणौषध्यो जायन्ते गिरिगह्वरे ॥ १२.७४ ॥  
तृणौषध्या रसे सूतं नैव बद्धं कदाचन ।  
अक्षयं च वरारोहे वह्निमध्ये न तिष्ठति ॥ १२.७५ ॥  
न खोटो न च वा भस्म नैव द्रव्यं करोति सः ।  
किं तत्द्रव्यं प्रकुर्वीत धाम्यमानो न तिष्ठति ॥ १२.७६ ॥  
पत्त्रे पाके कटे छेदे नैव तिष्ठति काञ्चने ।  
न वेधं च शतादूर्ध्वं करोति स रसः प्रिये ॥ १२.७७ ॥  
यावन्न बद्धमेकं तु विक्रीतं तत्तु काञ्चनम् ।  
धर्मार्थकाममोक्षार्थं नैव दद्यात्तु तत्प्रिये ॥ १२.७८ ॥  
श्रीदेव्युवाच  
निर्जीवत्वं गतः सूतः कथं जीवं ददाति च ।  
निर्जीवेन तु निर्जीवः कथं जीवति शंकर ॥ १२.७९ ॥  
श्रीभैरव उवाच  
दिव्यौषध्या यदा देवि रसेन्द्रो मूर्छितो भवेत् ।  
कालिकारहितः सूतस्तदा भवति पार्वति ॥ १२.८० ॥  
परस्य हरते कालं कालिकारहितो रसः ।  
अष्टानां चैव लोहानां मलं शमयति क्षणात् ॥ १२.८१ ॥  
महामूर्छागतं सूतं को वापि कथयेन्मृतम् ।  
दिव्यौषध्या रसेनैव जायते नष्टचेतनः ॥ १२.८२ ॥  
पञ्चभूतात्मकः सूतस्तिष्ठत्येव सदाशिवः ॥ १२.८३ ॥  
पुनरन्यं प्रवक्ष्यामि रसबन्धनमीश्वरि ॥ १२.८४ ॥  
क्ष्मापालेन हतं वज्रमनेनैव तु काञ्चनम् ।  
वज्रभस्म हेमभस्म तद्वै एकत्र बन्धयेत् ॥ १२.८५ ॥  
निशाचररसे जार्यं नरजीवेन जारयेत् ।  
तं सूतं मारयेद्भद्रे गजारिदिव्यकौषधी ॥ १२.८६ ॥  
भक्षितः स रसो येन सोऽपि साक्षात्सदाशिवः ।  
भक्षिते तोलकैकेन स्पर्शवेधी भवेन्नरः ॥ १२.८७ ॥  
प्रस्वेदात्तस्य गात्रस्य रसराजश्च वेध्यते ।  
प्रस्वेदादपि मूत्रेण अष्टौ लोहानि काञ्चनम् ॥ १२.८८ ॥  
लक्षवर्षसहस्राणि स जीवेत्साधकोत्तमः ।  
प्रजापतिः कृष्णतेजाः क्षणाद्बध्नाति सूतकम् ॥ १२.८९ ॥  
गजारिस्पर्शनाद्देवि क्ष्मापालेन च बध्यते ॥ १२.९० ॥  
वज्रवल्लीरसेनैव भावितं गगनं प्रिये ।  
जारयेद्वालुकायन्त्रे खोटो भवति तत्क्षणात् ॥ १२.९१ ॥  
मृतगोलकमाषैकं माषैकं हेमगोलकम् ।  
एकीकृत्य तु संमर्द्य लुङ्गाम्लेन दिनत्रयम् ।  
कर्षैकं नागपत्त्राणि रसकल्केन लेपयेत् ॥ १२.९२ ॥  
वेष्टयेद्वृश्चिकाल्या च तत्पिण्डं लेपयेत्ततः ।  
मारयेत्पन्नगं देवि शक्रगोपनिभं भवेत् ॥ १२.९३ ॥  
कर्षैकं तारपत्त्राणि मृतनागेन लेपयेत् ।  
वृश्चिकाल्या च तत्पत्त्रं लेपितं वेष्टयेत्ततः ॥ १२.९४ ॥  
तत्तारं म्रियते देवि सिन्दूरारुणसंनिभम् ।  
सहस्रांशेन तेनैव शुल्बवेधं प्रदापयेत् ॥ १२.९५ ॥  
जायते कनकं दिव्यं देवाभरणभूषणम् ॥ १२.९६ ॥  
क्षीरयुक्ता बहुफला ग्रन्थियुक्ता च पार्वति ।  
नाम्ना चटुलपर्णीति शस्यते रसबन्धने ॥ १२.९७ ॥  
एकवीराकन्दरसे मूकमूषागतं रसम् ।  
धमेन्मुखानिलैर्बद्धो भक्षणाय प्रशस्यते ॥ १२.९८ ॥  
रक्तकञ्चुकिकन्दं तु स्त्रीस्तन्येन तु पेषितम् ।  
मूषायां पूर्वयोगेन कुरुते रसबन्धनम् ॥ १२.९९ ॥  
वृश्चिकापत्त्रिकाबीजं नारीक्षीरसमन्वितम् ।  
धमयेत्पूर्ववत्सूतं भक्षणार्थाय वार्त्तिकः ॥ १२.१०० ॥  
वज्रकन्दं समादाय रसमध्ये विनिक्षिपेत् ।  
गजेन्द्राख्यं पुटं दत्त्वा सप्तधा बद्धतां नयेत् ॥ १२.१०१ ॥  
भक्षयेत्तं रसं प्राज्ञः षण्मासादमरो भवेत् ॥ १२.१०२ ॥  
लाङ्गलीकन्दमादाय कर्कोटीकन्दमेव च ।  
रसं तन्मध्यगं कृत्वा स्वेदयेन्मर्दयेत्पुनः ॥ १२.१०३ ॥  
म्रियते नात्र संदेहो ध्मातस्तीव्रानलेन तु ।  
शुकचञ्चुगतं सूतं पुटयेद्धामयेत्ततः ॥ १२.१०४ ॥  
शतांशं वेधकर्तायं देहसिद्धिकरो भवेत् ॥ १२.१०५ ॥  
हंसपादीरसं सूतं शूककन्दोदरे क्षिपेत् ।  
गजेन्द्रपुटनं दद्यात्म्रियते नात्र संशयः ॥ १२.१०६ ॥  
हंसाङ्घ्रिं शुकतुण्डीं च गृहीत्वा मर्दयेद्रसम् ।  
क्रौञ्चपादोदरे दत्त्वा ततो दद्यात्पुटत्रयम् ॥ १२.१०७ ॥  
म्रियते नात्र संदेहो लक्षवेधी महारसः ॥ १२.१०८ ॥  
तृणज्योतिरिति ख्याता शृणु दिव्यौषधी प्रिये ।  
निशासु प्रज्वलेन्नित्यं नाह्नि ज्वलति पार्वति ।  
तस्या मूले तु निक्षिप्तं क्षीरं रक्तं भवेत्प्रिये ॥ १२.१०९ ॥  
तन्मूलरसगन्धाभ्रैर्मातुलुङ्गाम्लपेषितैः ।  
शुल्बपत्त्रं विलिप्तं तु भवेद्धेम पुटत्रयात् ॥ १२.११० ॥  
तन्मूलचूर्णसंयुक्तो रसराजः सुरेश्वरि ।  
मातुलुङ्गरसे घृष्टमभ्रकं चरति क्षणात् ॥ १२.१११ ॥  
अथोच्चटीं प्रवक्ष्यामि रसबन्धकरीं प्रिये ।  
एकमेव भवेन्नालं तस्य रोम तु वेष्टनम् ॥ १२.११२ ॥  
तस्याग्रे च भवेत्पुष्पं शुकतुण्डस्य संनिभम् ।  
तत्पत्त्राणि च देवेशि शुकपिच्छनिभानि च ।  
तत्कन्दं कुष्ठसंस्थानं क्षीरं सिन्दूरसंनिभम् ॥ १२.११३ ॥  
जलं स्रवेन्मधूच्छिष्टं तत्समादाय पार्वति ।  
वेधयेत्सर्वलोहानि काञ्चनानि भवन्ति च ॥ १२.११४ ॥  
रसतालकतुत्थानि मर्दयेदुच्चटीरसैः ।  
आतपे म्रियते तप्तो रसो दिव्यौषधीबलात् ॥ १२.११५ ॥  
वेधयेत्सप्त लोहानि लक्षांशेन वरानने ॥ १२.११६ ॥  
अथ रक्तस्नुहीकल्पं वक्ष्यामि सुरसुन्दरि ।  
स्नुहीक्षीरेण शुल्बस्य पत्त्रलेपं तु कारयेत् ॥ १२.११७ ॥  
क्षीरेण तापयेद्भूयः सप्तवारं वरानने ।  
आवर्तितं भवेद्यावज्जाम्बूनदसमप्रभम् ॥ १२.११८ ॥  
अथातस्तिलतैलेन पाचयेच्च दिनत्रयम् ।  
तथा शुल्वस्य पत्त्राणि वेध्यं जाम्बुनदं भवेत् ॥ १२.११९ः१ ॥  
रसं रक्तस्नुहीक्षीरं कुनटीं गन्धकाभ्रकम् ।  
दरदं चैव लोहानि सहस्रांशेन वेधयेत् ॥ १२.११९ः२ ॥  
स्नुहीक्षीरं समादाय निशार्धं हेम चोभयम् ।  
कुनटीं गन्धचूर्णं च सर्वमेकत्र मर्दयेत् ॥ १२.१२० ॥  
अनेनैव प्रकारेण निशार्धं हेम शोधयेत् ।  
गुटिकाकृत्य तेनैव नागं विध्यति तत्क्षणात् ॥ १२.१२१ ॥  
अथातः स्थलपद्मिन्या दिव्यौषध्या विधिं शृणु ॥ १२.१२२ ॥  
पद्मिनीसदृशी पत्त्रैः पुष्पैरपि च तादृशी ।  
भङ्गे चैव भवेत्क्षीरं रक्तवर्णं सुशोभनम् ॥ १२.१२३ ॥  
आक्रम्य वामपादेन पश्येद्गगनमण्डलम् ।  
पश्येच्च तारकायुक्तं ग्रहनक्षत्रमण्डलम् ।  
लक्षयोजनतो देवि सा ज्ञेया स्थलपद्मिनी ॥ १२.१२४ ॥  
तस्याः पञ्चाङ्गमादाय हरगौरीसमन्वितम् ।  
मनःशिलातालयुक्तं माक्षिकेण समन्वितम् ॥ १२.१२५ ॥  
मर्दयेत्सप्तरात्रं तु तेन शुल्वं च वेधयेत् ।  
सहस्रांशेन देवेशि विद्धं भवति काञ्चनम् ॥ १२.१२६ ॥  
तस्याः पञ्चाङ्गमादाय पूर्वोक्तविधिना प्रिये ।  
चारयेत्सूतराजं तु मूकमूषागतं धमेत् ॥ १२.१२७ ॥  
म्रियते मूषिकामध्ये संकोचेन न संशयः ।  
तेनैव सर्वलोहानि सहस्रांशेन वेधयेत् ॥ १२.१२८ ॥  
अथातः सम्प्रवक्ष्यामि कुमुदिन्या विधिं प्रिये ।  
भित्त्वा काश्मीरिपाषाणे पूर्णिमायां तु कारयेत् ॥ १२.१२९ ॥  
तस्याः पञ्चाङ्गमादाय भावयेत्तु मनःशिलाम् ।  
खर्परे धारयित्वा तु भावयेत्तु पुनः पुनः ॥ १२.१३० ॥  
खर्परे द्रावितं नागं तत्कल्केन युतं कुरु ।  
काश्मीरद्रवतुल्यं हि जायते कनकं ध्रुवम् ॥ १२.१३१ ॥  
चित्रकस्य यथा ग्राह्यं कथयामि समासतः ॥ १२.१३२ ॥  
चित्रकस्त्रिविधो ज्ञेयो रक्तः कृष्णो रसायने ।  
शुक्लो व्याधिप्रशमने श्रेष्ठो मध्यः कनीयसः ॥ १२.१३३ ॥  
कृष्णं रक्तं सितं वापि हेमन्ते नोद्धरेद्बुधः ॥ १२.१३४ ॥  
कृष्णचित्रकमुत्पाट्य गोभिर्नाघ्रातमीश्वरि ।  
क्षीरमध्यस्थितं क्षीरं कृष्णवर्णं भवेत्क्षणात् ॥ १२.१३५ ॥  
तस्य पञ्चाङ्गचूर्णेन पारदं सह मर्दयेत् ।  
धमेच्च मूकमूषायां खोटो भवति तत्क्षणात् ॥ १२.१३६ ॥  
रक्ताम्बरधरो भूत्वा रक्तमाल्यानुलेपनः ।  
कृष्णपक्षे तु पञ्चम्यां रक्तशाल्योदनेन तु ।  
बलिं दत्त्वा महादेवि रक्तचित्रकमुद्धरेत् ॥ १२.१३७ ॥  
रक्तचित्रकचूर्णेन वङ्गस्तापैस्त्रिभिस्त्रिभिः ।  
सर्वदोषविनिर्मुक्तः स्तम्भमायाति तत्क्षणात् ॥ १२.१३८ ॥  
तन्मूलं सूतकं चाम्ले कङ्गुणीतैलसेवनात् ।  
एकविंशतिवारेण शुल्वं शुद्धं भविष्यति ॥ १२.१३९ ॥  
रक्तचित्रकभल्लात- तैललिप्तं पुटेन तु ।  
चन्द्रार्कपत्त्रं देवेशि जायते हेम शोभनम् ॥ १२.१४० ॥  
नागिनीकन्दसूतेन्द्रं रक्तचित्रकसंयुतम् ।  
पत्त्रलेपप्रमाणेन चन्द्रार्कं काञ्चनं भवेत् ॥ १२.१४१ ॥  
रक्तचित्रकसंयुक्तो रसोऽपि सर्वदो भवेत् ॥ १२.१४२ ॥  
ज्योतिष्मतीतैलविधिं वक्ष्यामि शृणु पार्वति ॥ १२.१४३ ॥  
ज्योतिष्मती नाम लता या च काञ्चनसंनिभा ।  
वल्लीवितानबहुला हेमवर्णफला शुभा ॥ १२.१४४ ॥  
आषाढपूर्वपक्षे तु गृहीत्वा बीजमुत्तमम् ।  
तिलवत्क्वाथयित्वा तु हस्तैः पादैरथापि वा ।  
तस्य तैलं समादाय कुम्भे ताम्रमये क्षिपेत् ॥ १२.१४५ ॥  
तापयेद्भूगतं कुम्भं क्रमादूर्ध्वं तुषाग्निना ।  
षण्मासे तु व्यतिक्रान्ते स घटः काञ्चनं भवेत् ॥ १२.१४६ ॥  
तं तु हेममयं कृत्वा तैलमाक्षिकमिश्रितम् ।  
प्रतिवापे निषिञ्चेत्तथेम ताम्रसमं भवेत् ॥ १२.१४७ ॥  
तथाच शतवेधि स्याद्विद्यारत्नमनुत्तमम् ॥ १२.१४८ ॥  
दग्धारोहां प्रवक्ष्यामि रसबन्धकरीं प्रिये ।  
स्पर्शवेधे तु सा ज्ञेया सर्वकार्यार्थसाधिनी ॥ १२.१४९ ॥  
शस्त्रच्छिन्ना महादेवि दग्धा वा पावकेन तु ।  
प्ररोहति क्षणाद्दिव्या दग्धा छिन्ना महौषधी ॥ १२.१५० ॥  
रक्तं पीतं सितं कृष्णं तस्याः पुष्पं प्रजायते ।  
चणकस्येव पत्त्राणि सुप्रसूतानि लक्षयेत् ॥ १२.१५१ ॥  
सा स्थिता गोमतीतीरे गङ्गायामर्बुदे गिरौ ।  
उज्जयिन्या दक्षिणतो वनान्तेषु च दृश्यते ॥ १२.१५२ ॥  
तस्याः कन्दरसं दिव्यं कृष्णराजिसमन्वितम् ।  
ताम्बूलेन समं कृत्वा गुटिकां कारयेद्बुधः ॥ १२.१५३ ॥  
सर्वेषामेव लोहानां द्रुतानां वह्निमध्यतः ।  
सहस्रं वेधयित्वा तु काञ्चनं कुरुते क्षणात् ॥ १२.१५४ ॥  
तथैव म्रियते सूतः कान्तहेमाभ्रसंयुतः ।  
कुरुते काञ्चनं दिव्यं देवाभरणभूषणम् ॥ १२.१५५ ॥  
कटुतुम्बीति विख्यातां देवि दिव्यौषधीं शृणु ॥ १२.१५६ ॥  
तस्या बीजानि संगृह्य सूक्ष्मचूर्णानि कारयेत् ॥ १२.१५७ ॥  
एकविंशतिवारांस्तु भाव्यं धात्रीरसेन तु ।  
पयसा सहितेनैव विश्वभेषजसंयुतम् ॥ १२.१५८ ॥  
बीजं यन्त्रे विनिक्षिप्य तैलं संगृह्य पण्डितः ।  
रसं मूर्छापयेत्तेन चक्रमर्देन मर्दयेत् ॥ १२.१५९ ॥  
गोपित्तं शिखिपित्तं च काङ्क्षीकासीससंयुतम् ।  
तारतुल्यानि चैतानि सर्वेषां सूतकः समः ॥ १२.१६० ॥  
मेषशृङ्गे निधातव्यं मासमेकं निरन्तरम् ।  
लोहदण्डेन संसिक्तं सर्वलोहानि वेधयेत् ॥ १२.१६१ ॥  
गन्धकं लोहदण्डेन एकविंशतिभावितम् ।  
युक्तं लोहमनेनैव जम्बीररससंयुतम् ॥ १२.१६२ः१ ॥  
सबीजं सूतकोपेतमन्धमूषानिवेशितम् ।  
भूगतं मासमेकं तु तारं काञ्चनतां नयेत् ॥ १२.१६२ः२ ॥  
दलस्य भागमेकं तु तारपञ्चकमेव च ।  
शुल्वस्य पञ्चभागं च बीजस्यैकं च योजयेत् ॥ १२.१६३ ॥  
एते द्वादश भागाः स्युः सर्वं तद्धारयेत्क्षितौ ।  
स्थानस्यास्य निषेकं तु भूदण्डेन तु कारयेत् ॥ १२.१६४ ॥  
पञ्चविंशद्दिनान्ते तु जायते कनकोत्तमम् ॥ १२.१६५ ॥  
क्षीरकन्दविधिं वक्ष्ये सर्वसिद्धिकरं परम् ।  
चतुर्वर्णविधं तत्र रक्तकन्दः प्रशस्यते ॥ १२.१६६ ॥  
भग्नमेतच्छ्रवेत्क्षीरं रक्तवर्णं सुशोभनम् ॥ १२.१६७ ॥  
मेघानां तु निनादेन संजातैरुपशोभितैः ।  
पत्त्रैः स्नुहीसमैः स्निग्धैः सप्तभिर्हेमसुप्रभैः ।  
बन्धनं रसराजस्य सर्वसत्त्ववशंकरम् ॥ १२.१६८ ॥  
तस्य क्षीरं तु संगृह्य तारं निर्वापयेद्बुधः ।  
धमेद्धवाग्निना चैव जायते हेम शोभनम् ॥ १२.१६९ ॥  
तिन्तिणीपत्त्रनिर्यासैरीषत्ताम्ररजोयुतम् ।  
मर्दयेत्पारदं प्राज्ञो रसबन्धो भविष्यति ॥ १२.१७० ॥  
तोयमध्ये विनिक्षिप्य गुटिका वज्रवद्भवेत् ॥ १२.१७१ ॥  
शाकवृक्षस्य देवेशि निष्पीड्य रसमुत्तमम् ।  
रक्तचन्दनसंयुक्तं सर्वलोहानि जारयेत् ॥ १२.१७२ ॥  
गन्धपाषाणगन्धेन आयसे विनियोजयेत् ।  
मिलन्ति सर्वलोहानि द्रवन्ति सलिलं यथा ॥ १२.१७३ ॥  
गन्धकं रसकं ताप्यं पारदं रक्तचन्दनम् ।  
रुदन्त्या रससंयुक्तं तारमायाति काञ्चनम् ॥ १२.१७४ ॥  
शाकवृक्षस्य निर्यासं पत्त्रे तस्य च गालयेत् ।  
शिग्रुमूलस्य चूर्णं तु तद्रसेन विमर्दयेत् ॥ १२.१७५ ॥  
प्रलिप्य शुल्वपत्त्राणि पुटे क्षिप्त्वा विपाचयेत् ।  
तद्द्रुतं काञ्चनं दिव्यं भवेल्लक्षणसंयुतम् ॥ १२.१७६ ॥  
फलानि शाकवृक्षस्य परिपक्वानि संगृहेत् ।  
तद्रसेन युतं प्राज्ञः सप्तरात्रं तु भावयेत् ॥ १२.१७७ ॥  
तद्रसेन समायुक्तं मञ्जिष्ठामिश्रितं तथा ।  
लेपयेत्तारपत्त्राणि ध्मातं भवति काञ्चनम् ॥ १२.१७८ ॥  
देवदाल्या महौषध्या विधिं वक्ष्यामि तत्परम् ।  
सा श्वेता व्याधिनाशे च कृष्णा पीता रसायने ॥ १२.१७९ ॥  
पौर्णमास्यां त्रयोदश्यां राहुग्रस्ते दिवाकरे ।  
अथवा कृष्णपञ्चम्यामिमां विधिवदुद्धरेत् ॥ १२.१८० ॥  
देवदालीफलं देवि विष्णुक्रान्ता च सूतकम् ।  
मूर्छयेद्बन्धयेत्क्षिप्रं शुल्वं हेम करोति च ॥ १२.१८१ ॥  
देवदालीफलं मूलमीश्वरीरस एव च ।  
तोयेन मर्दितं कृत्वा वङ्गं स्तम्भयति क्षणात् ॥ १२.१८२ ॥  
अतः परं प्रवक्ष्यामि श्वेतगुञ्जाविधिं प्रिये ॥ १२.१८३ ॥  
कृष्णपक्षे चतुर्दश्यामष्टम्यां वा सुरार्चिते ।  
कपाले मृत्तिकां न्यस्य सेचयेत्सलिलेन तु ॥ १२.१८४ ॥  
बीजानि सितगुञ्जायाः पुष्पयोगेन वापयेत् ।  
वक्ष्यमाणेन मन्त्रेण कुर्यात्संग्रहणं तथा ॥ १२.१८५ ॥  
नमो भगवति श्वेतवल्लि श्वेतपर्वतवासिनि सर्वकार्याणि कुरु कुरु अप्रतिहते नमो नमः स्वाहा ।  
अनेन मनुना प्रोक्ता सिद्धिर्भवति नान्यथा ।  
षण्मासेन तथा वल्लीं मन्त्रपूतेन रक्षयेत् ॥ १२.१८६ ॥  
शुद्धशुल्वं तु संगृह्य मूषामध्ये तु संस्थितम् ।  
त्रिपञ्चपलसंख्यं तु कर्षार्धसितगुञ्जया ॥ १२.१८७ ॥  
सहैकत्र भवेत्तारं तस्य गन्धविवर्जितम् ।  
ब्रह्मरीतिसमायुक्तं गुञ्जाचूर्णं सहैकतः ।  
देवानां भूषणं देवि जायते हेम शोभनम् ॥ १२.१८८ ॥  
चन्द्रोदकेन देवेशि वक्ष्यामि रसबन्धनम् ॥ १२.१८९ ॥  
शुक्लपक्षे पूर्णमास्यां दृष्ट्वा पूर्णेन्दुमण्डलम् ।  
निर्गच्छन्ति महीं भित्त्वा चन्द्रतोयान्यनेकधा ॥ १२.१९० ॥  
कानिचिन्मृत्तिवर्णानि रसेन लवणानि तु ।  
कानिचिच्चन्द्रतुल्यानि व्योमभासानि कानिचित् ।  
चन्द्रवृद्ध्याभिवर्धेरन् क्षीयेरन् तत्क्षयेण तु ॥ १२.१९१ ॥  
दृष्ट्वा चन्द्रोदकं मन्त्री पौर्णमास्यां विशेषतः ।  
निर्गच्छति महीं भित्त्वा चन्द्रवृद्ध्या विवर्धते ॥ १२.१९२ ॥  
क्षेत्रबन्धं पुरा कृत्वा देवमभ्यर्च्य शंकरम् ।  
चतुर्दश्यां च तत्क्षेत्रं पूजयित्वा विचक्षणः ।  
अहोरात्रोषितो भूत्वा बलिं तत्र निवेदयेत् ॥ १२.१९३ ॥  
पूर्णमास्यां च रात्रौ च गत्वा तस्य समीपतः ।  
चन्द्रोदकं तु संगृह्य मन्त्रयुक्तं सुमन्त्रितम् ।  
आलोड्य मधुसर्पिर्भ्यां पिबेत्तत्तु समाहितः ॥ १२.१९४ ॥  
पीतमात्रेण तेनैव मूर्छा भवति तत्क्षणात् ।  
चन्द्रोदये ततो दृष्टे क्षीरं तस्य तु दापयेत् ।  
सप्तरात्रप्रयोगेण चन्द्रवन्निर्मलो भवेत् ॥ १२.१९५ ॥  
एकविंशतिरात्रेण जीवेद्ब्रह्मदिनत्रयम् ।  
एकमासप्रयोगेण ब्रह्मायुः स भवेन्नरः ॥ १२.१९६ ॥  
चन्द्रोदकेन गगनं रसं हेम च मर्दयेत् ।  
मूषामध्यगतं ध्मातं तत्क्षणाद्गुटिका भवेत् ॥ १२.१९७ ॥  
अयं च स्पर्शमात्रेण लोहान्यष्टौ च वेधयेत् ॥ १२.१९८ ॥  
तद्रसेन रसं भाव्यं वज्रेण समजारितम् ।  
चतुःषष्ट्यंशतः पिण्डे द्विगुणे तु सहस्रकम् ॥ १२.१९९ ॥  
दशसंकलिकाबद्धं गुञ्जामात्रं रसं नरः ।  
त्रिलोहवेष्टितं वक्त्रे धृत्वा चादृश्यतां व्रजेत् ॥ १२.२०० ॥  
ओं नमो रुद्राय दंष्ट्रोत्कटाय विघ्ननाशाय दिशां रक्ष रक्ष विदिशां रक्ष रक्ष रुद्रो विज्ञापयति हुं फट्स्वाहा ।  
ओं नमो भगवते रुद्राय त्रिशूलहस्ताय अमृतोद्भवाय रक्ष रक्ष फट्स्वाहा ।  
अथातः सम्प्रवक्ष्यामि कर्तरीरसबन्धनम् ॥ १२.२०१ ॥  
असुराणां समायोगे क्रोधाविष्टेन चेतसा ।  
सुदर्शनं महाचक्रं प्रेरितं मुरवैरिणा ॥ १२.२०२ ॥  
भालपट्टात्ततस्तस्य निपेतुः स्वेदबिन्दवः ।  
ते भूमौ पतिता दिव्याः संजाताः कर्तरीरसः ॥ १२.२०३ ॥  
रक्षार्थं स्थापितं तत्र विष्णुना च सुदर्शनम् ।  
चक्रतुल्यं भ्रमत्येतदायुधानि निकृन्तति ॥ १२.२०४ ॥  
कुरुते गर्जितं नादं धूमं ज्वालां विमुञ्चति ।  
कर्तरी दृष्टिमात्रेण तथान्या शब्दकर्तरी ॥ १२.२०५ ॥  
सा स्पर्शकर्तरी छाया- कर्तरी धूमकर्तरी ।  
सा ज्वालाकर्तरी चैव शक्तिर्घोरस्य कर्तरी ॥ १२.२०६ ॥  
लोकानां तु हितार्थाय घोरशक्तिर्व्यवस्थिता ।  
रसरूपा महाघोरा असिद्धानां तु छेदिनी ॥ १२.२०७ ॥  
तस्याः क्षेत्रं यदा गच्छेतघोरास्त्रं जपेत्तदा ।  
पुनर्घोरं न्यसेत्तत्र अथास्त्रं विन्यसेद्बुधः ॥ १२.२०८ ॥  
अनुलोमविलोमेन देहेऽधिष्ठाप्य कर्तरीम् ।  
मुद्रया मुद्रयेत्तां तु अघोरास्त्रेण योजिताम् ॥ १२.२०९ ॥  
दीपेनाराधयेत्तां तु स्तम्भयेद्धूपनेन च ।  
विष्टरामुद्रया तां तु स्थानयोगं नियोजयेत् ॥ १२.२१० ॥  
कञ्चुकी तु शिला क्रान्ता कुमारी वज्रकन्दकम् ।  
योषिद्रक्तं गवां मूत्रं तिलकः सर्ववश्यकृत् ॥ १२.२११ ॥  
अथातः सम्प्रवक्ष्यामि विषोदरसबन्धनम् ॥ १२.२१२ ॥  
विषोदकं विषसमं घृतवच्च घृतोदकम् ।  
सितपीतादिवर्णाढ्यं तच्च देवि रसोत्तमम् ॥ १२.२१३ ॥  
तत्र गत्वा वनोद्देशे स्मरेद्घोरसहस्रकम् ।  
केशाः क्षिप्ताः स्फुटन्त्यस्मिनात्मच्छाया न दृश्यते ॥ १२.२१४ ॥  
तैलं च गोलकाकारं घृतं चैव विसर्पति ।  
गन्धकस्य हरेद्गन्धं लवणाम्लं च जायते ॥ १२.२१५ ॥  
आप्त्वा पालाशपत्त्रेण कटुकालाबुके क्षिपेत् ।  
विषोदकं गन्धकं च हरबीजं च तत्समम् ॥ १२.२१६ ॥  
अजाक्षीरेण पिष्ट्वा तु शुल्वपत्त्राणि लेपयेत् ।  
तत्पुटेन च देवेशि सिन्दूरारुणसंनिभम् ।  
शतांशेनैव देवेशि सर्वलोहानि वेधयेत् ॥ १२.२१७ ॥  
अनेन विधिना देवि नागः सिन्दूरतां व्रजेत् ।  
सहस्रांशेन तस्यैवं तारं वेधं प्रदापयेत् ॥ १२.२१८ ॥  
रक्तं पीतं तथा कृष्णमुत्तरोत्तरकार्यकृत् ॥ १२.२१९ ॥  
त्रिपलं कान्तपात्रे वा पात्रेऽलाबुमयेऽपि वा ।  
गृहीत्वा पूर्ववत्पत्त्रैः पालाशैर्वेष्टयेद्बहिः ॥ १२.२२० ॥  
स्थापयेद्धान्यराशौ तु दिवसानेकविंशतिम् ।  
महिषीक्षीरमध्ये तु बिन्दुमेकं तु साधयेत् ॥ १२.२२१ ॥  
पायसं भक्षयेद्यस्तु मध्वाज्येन तु संयुतम् ।  
यावच्चूर्णपलं देवि जीवेत्तद्बिन्दुसंख्यया ॥ १२.२२२ ॥  
लाङ्गली गृहधूमं च सिन्दूरं रजनीद्वयम् ।  
मेषशृङ्गीं च शृङ्गीं च कृष्णोन्मत्तं च मारकम् ॥ १२.२२३ः१ ॥  
सबीजं सूतकं चैव विषतोयेन मर्दितम् ।  
विषतोयेन मेधावी सप्तवारांश्च भावयेत् ॥ १२.२२३ः२ ॥  
अथवा भावयेत्तत्तु यावच्चूर्णं तु तद्भवेत् ।  
तेन नागं प्रतीवाप्य षोडशांशेन सम्भवेत् ॥ १२.२२४ ॥  
मूषाख्ये वेणुयन्त्रे च त्रिवारमपि भावयेत् ।  
धूमं परिहरेत्तस्य अङ्गव्याधिकरं परम् ॥ १२.२२५ ॥  
स्थापयेन्नागसिन्दूरं पात्रेऽलाबुमये ततः ।  
तच्चूर्णं तु शतांशेन तारपत्त्राणि वेधयेत् ॥ १२.२२६ ॥  
विषपानीयमादाय यवागौ वर्तितं शुभम् ।  
निषिक्तं तच्च वर्तेऽयं तारं भवति शोभनम् ॥ १२.२२७ ॥  
विषपानीयमादाय प्रक्षिपेच्च रसोत्तमे ।  
कुनटीगन्धपाषाण- विषटङ्कणलाङ्गली ॥ १२.२२८ः१ ॥  
नष्टपिष्टीकृतं खल्ले तारपत्त्राणि लेपयेत् ।  
अन्धमूषागतं ध्मातं निर्बीजं कनकं भवेत् ॥ १२.२२८ः२ ॥  
ओं श्रीनीलकण्ठाय ठ ठः ।  
अस्यायुतं जपेत् ।  
विषतृणविधिं वक्ष्ये समाहितमनाः शृणु ॥ १२.२२९ ॥  
गन्धमाक्षीकदरदं कुनट्या रससंयुतम् ।  
विषतृणसमायुक्तं मातुलुङ्गाम्लमर्दितम् ॥ १२.२३० ॥  
एतत्कल्कं पलमात्रं चौषध्या लेपनं कुरु ।  
निर्यासे तु पुटं कुर्यात्त्रिवारं हेम शोभनम् ॥ १२.२३१ ॥  
संजीवनीजलस्याथ विधिं वक्ष्यामि पार्वति ॥ १२.२३२ ॥  
शुक्रेणाराधितो देवि प्रागहं सुरवन्दिते ।  
दानवानां हितार्थाय मृतानां देवसंगरे ॥ १२.२३३ ॥  
मया संजीवनी विद्या दत्ता चोदकरूपिणी ।  
तया संजीविता दैत्या ये मृता देवसंगरे ॥ १२.२३४ ॥  
निक्षिप्ता मर्त्यलोके सा सम्यक्ते कथयाम्यहम् ॥ १२.२३५ ॥  
अस्ति मर्त्ये महापुण्या पवित्रा दक्षिणापथे ।  
नदी गोदावरी नाम प्रसिद्धा जाह्नवी यथा ॥ १२.२३६ ॥  
दक्षिणे च तटे तस्याः कदलीनगरं परम् ।  
तस्य दक्षिणतः शैलः सर्वलोकेषु विश्रुतः ॥ १२.२३७ ॥  
नाम्ना कृष्णगिरिश्चेति दृश्यते सर्वमङ्गले ।  
सुप्रसिद्धाम्बिका नाम ग्रामस्तस्यास्ति संनिधौ ॥ १२.२३८ ॥  
तत्राप्युदकमालोक्य परीक्ष्येत सुरार्चिते ॥ १२.२३९ ॥  
गृहीत्वा शुष्कवंशं तु क्षिपेत्तोयस्य मध्यतः ।  
जायते हरितं स्निग्धमहोरात्रेण निश्चितम् ।  
मुञ्चत्यङ्कुरपत्त्राणि दृश्यते तन्मनोहरम् ॥ १२.२४० ॥  
बलिपुष्पोपहारेण ततो देवीं समर्चयेत् ।  
क्षेत्राधिपं गणेशंच चण्डयोनीश्वरं तथा ॥ १२.२४१ ॥  
तस्य मन्त्रं प्रवक्ष्यामि त्रिषु लोकेषु दुर्लभम् ॥ १२.२४२ ॥  
ओं चण्डाय पिनाकिने शूलहस्ताय ओं दिशां बन्धय विदिशां बन्धय ठठः ।  
तिलांश्च तण्डुलांश्चैव मन्त्रेणानेन सर्षपान् ।  
सप्ताभिमन्त्रितान्कृत्वा साधको दिक्षु निक्षिपेत् ॥ १२.२४३ ॥  
कटुकालाबुके तोयं कृतरक्षं समाहितः ।  
गृहीत्वा तत्प्रयत्नेन निजस्थानं समाश्रयेत् ॥ १२.२४४ ॥  
ओं नमोऽमृतेऽमृतरूपिणि अमृतं मे कुरु कुरु एवं रुद्र आज्ञापयति स्वाहा ।  
सप्ताभिमन्त्रितं कृत्वा मन्त्रेणानेन तज्जलम् ।  
दिनमेकं तथा सूतं स्वर्णमाषद्वयान्वितम् ।  
मर्दयेत्तेन तोयेन पिबेत्तत्तु विचक्षणः ॥ १२.२४५ ॥  
एकविंशतिरात्रेण क्षीराहारोऽथ यत्नतः ।  
जीवेत्कल्पायुतं साग्रं कामरूपो महाबलः ॥ १२.२४६ ॥  
योजनानां शतं गत्वा पुनरेव निवर्तते ।  
अवध्यः सर्वभूतानां स्वेच्छाचारः स खेचरः ॥ १२.२४७ ॥  
कनकं पारदं व्योम सममेकत्र योजयेत् ।  
मर्दयेत्तेन तोयेन सप्तवारं तु स्वेदयेत् ॥ १२.२४८ ॥  
स रसः सर्वलोहानि षष्ट्यंशेन तु वेधयेत् ॥ १२.२४९ ॥  
अथवा तं रसं दिव्यं मधुना सह भक्षयेत् ।  
मासमात्रप्रयोगेण जीवेद्ब्रह्मदिनायुतम् ॥ १२.२५० ॥  
तस्य मूत्रमलस्वेदैः शुल्वं भवति काञ्चनम् ॥ १२.२५१ ॥  
निर्वाते तोयमादाय अञ्जलित्रितयं पिबेत् ।  
पीतमात्रे भवेन्मूर्छा स्वास्थ्यं स्यात्प्रहरत्रयात् ॥ १२.२५२ ॥  
एकविंशद्दिनान्येवं क्षीराहारो भवेत्ततः ।  
अष्टवर्षाकृतिः प्राज्ञः कामरूपो महाबलः ॥ १२.२५३ ॥  
पश्येच्छिद्रां महीं सर्वां सप्तपातालसंयुताम् ।  
अवध्यो देवदैत्यानां कल्पायुश्च प्रजायते ॥ १२.२५४ ॥  
अथवोदकमादाय पारदं च मनःशिलाम् ।  
मर्दयेत्खल्लपाषाणे नष्टपिष्टं भवेत्ततः ॥ १२.२५५ ॥  
स्वेदयेत्सप्तरात्रं तु त्रिलोहेन च वेष्टयेत् ॥ १२.२५६ ॥  
अन्तर्धानं क्षणाद्गच्छेत्विद्याधरपतिर्भवेत् ।  
सिद्धकन्याशतवृतो यावत्कल्पान् चतुर्दश ॥ १२.२५७ ॥  
दिनेषु तेषु सर्वेषु दद्याच्छाल्योदनं घृतम् ।  
पयसा च समायुक्तं नित्यमेवं तु कारयेत् ॥ १२.२५८ ॥  
उष्णोदकविधिं वक्ष्ये समाहितमनाः शृणु ।  
पश्येदुष्णोदकं यत्र वासं तत्रैव कारयेत् ॥ १२.२५९ ॥  
अस्ति गोदावरी नाम महाराष्ट्रेऽतिविश्रुता ।  
तस्या उत्तरभागे तु सह्याद्रिः पुण्यपर्वतः ॥ १२.२६० ॥  
तत्र मातापुरं नाम प्रसिद्धं देवतागृहम् ।  
तस्मादुत्तरतो देवि कम्पाख्यं नगरं परम् ॥ १२.२६१ ॥  
तत्र कम्पेश्वरो देवस्तत्रास्त्युष्णोदकं ध्रुवम् ।  
प्रणीताख्या नदी तत्र स्नात्वा वै साधकोत्तमः ।  
पश्चादुष्णोदके कुण्डे विधिं कुर्याद्यथोदितः ॥ १२.२६२ ॥  
शर्वरीमुषितस्तत्र धनवांश्च दिने दिने ।  
भक्षयेन्मासमात्रं तु जीवेद्वर्षशताष्टकम् ॥ १२.२६३ ॥  
वर्षमेकं प्रयुञ्जीत जीवेद्वर्षायुतं सुखी ।  
वलीपलितनिर्मुक्तो भोगी चैव पुरंदरः ॥ १२.२६४ ॥  
वर्षमेकं पिबेत्तोयं जीवेच्चन्द्रार्कतारकम् ।  
तस्य मूत्रपुरीषेण शुल्वं भवति काञ्चनम् ॥ १२.२६५ ॥  
उष्णोदकं च कासीसं गन्धपाषाणसंयुतम् ।  
चतुर्थांशेन रसकं दशभागं विनिक्षिपेत् ॥ १२.२६६ ॥  
शुल्वं च मर्दयेत्सर्वं नष्टपिष्टं क्षणेन तु ।  
तेन लेपितमात्रेण शुल्वं भवति काञ्चनम् ॥ १२.२६७ ॥  
निषिक्तं तेन तोयेन प्रतिवापं ददेद्बुधः ।  
शुल्वं च जायते हेम तरुणादित्यवर्चसम् ॥ १२.२६८ ॥  
तज्जलेन निषिक्तं च हेम बीजार्थसंयुतम् ।  
तारं चानेन मार्गेण निषिक्तं हेमतां व्रजेत् ॥ १२.२६९ ॥  
उष्णोदकेन भल्लातं तिलपिष्टं च भक्षयेत् ।  
मासद्वयप्रयोगेण जीवेद्वर्षशतत्रयम् ॥ १२.२७० ॥  
रसगन्धाश्मरसकं तुत्थं दरदमाक्षिकम् ।  
याममुष्णाम्भसा घृष्टं तारपत्त्राणि लेपयेत् ॥ १२.२७१ ॥  
द्विवारं तु धमेद्देवि स्याच्चतुर्दशवर्णकम् ।  
क्रमेणानेन देवेशि शुल्वं षोडशवर्णकम् ॥ १२.२७२ ॥  
एकैकं हेमतारांशं द्वंद्वं कान्ताभ्रयोः पृथक् ।  
उष्णोदकेन संमर्द्य धमनात्खोटतां व्रजेत् ॥ १२.२७३ ॥  
तन्मुखे धारयेन्मासं वज्रकायो भवेन्नरः ।  
तच्चूर्णं यवमात्रं तु भक्षयेन्मधुसर्पिषा ।  
यावत्पलं तस्य मलैः शुल्वं भवति काञ्चनम् ॥ १२.२७४ ॥  
उष्णोदपाचितान् खादेत्कुलत्थान् क्षीरपो भवेत् ।  
स्नानमुष्णाम्भसा कुर्यात्वर्षाद्वर्षशतायुषम् ॥ १२.२७५ ॥  
क्षीरमुष्णोदकं क्वाथं त्रिफलायाश्च पाचयेत् ।  
पायसं कान्तपात्रे तन्मासमेकं तु भक्षयेत् ।  
भुक्त्वा जीवेत्कल्पशतं वैष्णवायुर्भवेन्नरः ॥ १२.२७६ ॥  
अतः परं प्रवक्ष्यामि शैलोदकविधिं प्रिये ।  
कर्दमापो महीशैलं शिलं चेति चतुर्विधम् ॥ १२.२७७ ॥  
कानिचित्क्षणवेधीनि दिनवेधीनि कानिचित् ।  
पक्षमासादिषण्मास- वेधनानि महीतले ॥ १२.२७८ ॥  
क्षिप्तं यदा भवेत्काष्ठं शैलीभूतं च दृश्यते ।  
बहिरन्तश्च देवेशि वेधकं तत्प्रकीर्तितम् ॥ १२.२७९ ॥  
हिङ्गुलं हरितालं च गन्धकं च मनःशिला ।  
एषां गन्धापहारं यत्कुरुते तच्च वेधकम् ॥ १२.२८० ॥  
गन्धकं तालकं चैव तोयपूर्णे घटे क्षिपेत् ।  
यदा तद्बुद्बुदाकारं तदा शैलोदकं भवेत् ।  
अन्यथा वेष्टकं देवि तदग्राह्यं निरर्थकम् ॥ १२.२८१ ॥  
श्रीशैले श्रीवनप्रान्ते पर्यङ्काख्ये शिलातले ।  
तत्रस्थं क्षणवेधि स्यात्नदीभगवतीतटे ।  
एकाहे वेधकं तत्र गोकर्णे तु दिनत्रयम् ॥ १२.२८२ ॥  
भद्राङ्गे दिनवेधि स्यात्त्रिस्थलान्ते त्रिवासरम् ।  
धारेश्वरे पाक्षिकं स्यात्वर्षापुर्यां दिनैकतः ॥ १२.२८३ ॥  
ब्रह्मेश्वरे मासिकं स्यात्व्याघ्रपुर्यां तु वासरम् ।  
अघोरेशे मासिकं तु सिंहद्वीपे तथा पुनः ।  
दिनमेकं ब्रह्मगिरौ विन्ध्ये तु क्षणवेधकम् ॥ १२.२८४ ॥  
वासरं माल्यवन्तेषु क्षणवेधि शिलोदकम् ॥ १२.२८५ ॥  
किष्किन्ध्यापर्वते रम्ये पम्पातीरे तृणोदकम् ।  
तस्य पश्चिमतो देवि योजनद्वितये पुनः ।  
भूशैलमस्ति तत्रैव त्रिदिनं वेधि पर्वते ॥ १२.२८६ ॥  
सह्याचले पुरे देव्याः क्षीरक्षेत्रस्य संनिधौ ।  
शैलोदकं कोटिवेधि दुर्जदेशेऽपि वासरम् ।  
लक्षवेधि नृसिंहस्य नगरे गोकुलाभिधे ॥ १२.२८७ ॥  
अन्यत्र यत्र तत्रापि ब्रह्मविष्णुशिवोद्भवम् ।  
अमृतं तत्र तत्रापि वज्रीकरणमुत्तमम् ॥ १२.२८८ ॥  
तस्योत्पत्तिं प्रवक्ष्यामि यथा जानन्ति साधकाः ॥ १२.२८९ ॥  
महीं समुद्धृतवतो वराहस्य कलेवरात् ।  
यः स्वेदः पतितस्तस्माज्जातं शैलोदकं परम् ॥ १२.२९० ॥  
तन्मुखे क्षणिकं जातं क्रोडदेशे तु वासरम् ।  
बाहुभ्यां त्र्यहवेधि स्यात्मासवेधि तु पार्श्वयोः ।  
षण्मासमपराङ्गे च सर्वं समफलं भवेत् ॥ १२.२९१ ॥  
अघोरास्त्रेण तत्क्षेत्र- रक्षां कृत्वा दिशां बलिम् ।  
दत्त्वा लक्षं जपित्वा तु गृह्णीयादमृतं परम् ॥ १२.२९२ ॥  
शरद्ग्रीष्मवसन्तेषु हेमन्ते वा सुरार्चिते ।  
आयसे ताम्रपात्रे वा पात्रेऽलाबुमयेऽथवा ।  
शैलाम्बुपलमष्टौ तु पलं क्षीरस्य निक्षिपेत् ॥ १२.२९३ ॥  
क्षीरावशेषं संक्वाथ्य त्रिसप्ताहं पिबेन्नरः ।  
जीवेद्वर्षसहस्रं तु वलीपलितवर्जितः ॥ १२.२९४ ॥  
अथवाष्टपलं क्षीरं पलैकेनाम्बुना युतम् ।  
क्षीरावशेषं सेवेत पूर्वोक्तं लभते फलम् ॥ १२.२९५ ॥  
कुलत्थाष्टगुणं वारि पचेदष्टावशेषितम् ।  
चतुर्गुणेन तेनाज्यं पाचयेद्धृतशेषितम् ॥ १२.२९६ ॥  
लिह्यान्मधुसमोपेतं त्रिसप्ताहं बृहस्पतिः ।  
मासेन शास्त्रसम्पत्तिं ज्ञात्वा देवि बलाबलम् ।  
द्विरष्टवर्षकाकारः सहस्रायुर्न संशयः ॥ १२.२९७ ॥  
अवशिष्टकुलत्थं तु पादांशं मधुसर्पिषा ।  
भक्षयेद्वर्षमेकं तु मासेनायुतजीवितः ॥ १२.२९८ ॥  
तत्सिद्धतैलेनाभ्यङ्गं मर्दनं चापि कारयेत् ।  
मासमेकं ततो मर्द्यं देहसिद्धिं करोति च ॥ १२.२९९ ॥  
पामाविचर्चिकादद्रु- कुष्ठानि सहसा जयेत् ।  
वलीपलितनिर्मुक्तः सहस्रायुश्च जायते ॥ १२.३०० ॥  
यः पिबेत्प्रातरुत्थाय शैलाम्बुचुलुकत्रयम् ।  
षण्मासात्स्यात्सहस्रायुर्वलीपलितवर्जितः ॥ १२.३०१ ॥  
अथवा सूतकं देवि वारिणा सह मर्दयेत् ।  
मासेनैकेन देवेशि नष्टपिष्टं भविष्यति ॥ १२.३०२ ॥  
मासमात्रं समश्नीयात्स भवेदजरामरः ॥ १२.३०३ ॥  
अथवा तं रसं हेम्ना हेमभस्म ततो बली ।  
मर्दयेत्तेन तोयेन धामयेत्खदिराग्निना ॥ १२.३०४ ॥  
गुटिका सुन्दरी नाम सर्वायुधनिवारणी ।  
कर्ता हर्ता स्वयं सिद्धो जीवेच्चन्द्रार्कतारकम् ॥ १२.३०५ ॥  
कुनटी चाभ्रमाक्षीकं हेम तारं तथैव च ।  
तत्सर्वं पयसा क्षीरैर्मद्यं पाच्यं दिनत्रयम् ।  
मासमात्रप्रयोगेण वलीपलितवर्जितः ॥ १२.३०६ ॥  
अथ तेनोदकेनैव क्षीरार्धं पायसं पचेत् ।  
मासमात्रप्रयोगेण वलीपलितनाशनम् ॥ १२.३०७ ॥  
पक्त्वा तेनाम्भसा पथ्याः षष्टिं त्रीणि शतानि च ।  
मधु संयोज्य भाण्डस्थं भूमौ सर्वं निधापयेत् ॥ १२.३०८ ॥  
दिने दिने तथैकैकं भक्षयेत्प्रातरुत्थितः ।  
वलीपलितनिर्मुक्तो जीवेद्वर्षसहस्रकम् ॥ १२.३०९ ॥  
शैलीभूतं कुलत्थं वा भक्षयेन्मधुसर्पिषा ।  
षण्मासेन प्राशनेन जीवेद्वर्षसहस्रकम् ॥ १२.३१० ॥  
कूष्माण्डं मारितं कृत्वा यानि कानि फलानि च ।  
जले क्षिप्तानि लोहानि शैलीभूतानि भक्षयेत् ।  
क्षीराहारश्च जीर्णान्ते वज्रकायो भवेन्नरः ॥ १२.३११ ॥  
तेनोदकेन संमर्द्य अभ्रकं क्वाथयेत्प्रिये ।  
कटुत्रययुतं खादेत्जीवेद्वर्षसहस्रकम् ॥ १२.३१२ ॥  
अथवा रसकर्षैकं तज्जलेन तु मर्दयेत् ।  
इङ्गुदीफलमध्यस्थं तच्छैलोदकमध्यगम् ।  
कालेन त्रिगुणेनैव काठिन्यं तस्य जायते ॥ १२.३१३ ॥  
षण्मासं तन्मुखे धार्यं वज्रकायं करोति च ।  
दशनागसमप्राणो देवैः सह च मोदते ॥ १२.३१४ ॥  
गृहीत्वा त्रिफलां तत्र शैलवारिणि निक्षिपेत् ।  
यदा भवति तच्छैलं गृहीत्वा चूर्णयेत्ततः ॥ १२.३१५ ॥  
कान्तजीर्णरसं तेन सार्धं घृतमधुप्लुतम् ।  
भक्षयेद्वर्षमेकं तु ततः क्षीराशनो भवेत् ॥ १२.३१६ ॥  
उदयादित्यसंकाशो मेधावी प्रियदर्शनः ।  
नीलकुञ्चितकेशश्च जीवेच्चन्द्रार्कतारकम् ॥ १२.३१७ ॥  
पारदं हरितालं च शिला माक्षिकमेव च ।  
दरदं च विषं चैव सर्वमेकत्र कारयेत् ॥ १२.३१८ ॥  
मर्दयेत्खल्लपाषाणे मातुलुङ्गरसेन च ।  
गोलकं कारयित्वा तु वारिमध्ये निधापयेत् ॥ १२.३१९ ॥  
तेन तारं च शुल्वं च काञ्चनं भवति ध्रुवम् ॥ १२.३२० ॥  
उपयुञ्जीत मासैकं वलीपलितवर्जितः ।  
सहस्रं जीवितं तस्य महाबलपराक्रमः ॥ १२.३२१ ॥  
शैलीभूतां हरिद्रां तु तच्चूर्णवापमात्रतः ।  
हेमत्वं लभते नागो बालार्कसदृशप्रभम् ॥ १२.३२२ ॥  
शैलोदके विनिक्षिप्य भूशैले कर्दमेऽपि वा ।  
ज्ञात्वा कालप्रमाणेन बन्धयेत्पारदं ततः ॥ १२.३२३ ॥  
रक्तक्षारयुतं ध्मातं सुवर्णं समसारितम् ।  
शतांशेन तु लोहानां सर्वेषां हेमकारकम् ॥ १२.३२४ ॥  
द्वितीयसारणां प्राप्य भक्षयेन्मधुसर्पिषा ।  
तत्कालं चित्तजातानामूर्ध्वं भवति चानिलः ॥ १२.३२५ ॥  
कालज्ञानं भवेत्तस्य जीवेदयुतपञ्चकम् ॥ १२.३२६ ॥  
द्वितीयसारणां प्राप्य सहस्रांशेन विध्यति ।  
तं खोटं धारयेद्वक्त्रे दिव्यत्वं लभते ध्रुवम् ॥ १२.३२७ ॥  
निचुले ककुभे चैव किंशुके मधुकेऽपि वा ।  
इङ्गुदीफलमध्ये वा रजनीद्वयमध्यतः ॥ १२.३२८ ॥  
पारदं गन्धकं चैव मर्दयेत्गुलिकाकृति ।  
पाचयेद्दिनमेकं तु हेम्ना संवेष्ट्य धारयेत् ॥ १२.३२९ ॥  
त्रिफलाव्योषकल्केन वेष्टयित्वा प्रयत्नतः ।  
पादेन कनकं दत्त्वा पारदं तत्र योजयेत् ।  
क्षिपेच्छैलाम्बुमध्यस्थं गुलिका वज्रवद्भवेत् ॥ १२.३३० ॥  
पूर्ववत्सारणा कार्या पूर्ववत्सिद्धिदा भवेत् ।  
धार्यमाणा मुखे सा तु सहस्रायुष्करी भवेत् ॥ १२.३३१ ॥  
द्वितीयसारणायोगादयुतं वेधयेत्तु सा ।  
धार्यमाणा मुखे सेयमयुतायुःप्रदा भवेत् ॥ १२.३३२ ॥  
तृतीयसारणायोगाज्जायते लक्षवेधिनी ।  
तं खोटं धारयेद्वक्त्रे लक्षायुर्जायते नरः ॥ १२.३३३ ॥  
चतुर्थीं सारणां प्राप्य कोटिवेधो न संशयः ।  
कोट्यायुर्जीवितं तस्य खेचरत्वं च लभ्यते ॥ १२.३३४ ॥  
पञ्चभिर्दशकोटिः स्यात्षड्भिः कोटिशतं भवेत् ।  
यावच्चन्द्रार्कजीवित्वमनन्तबलवीर्यवान् ॥ १२.३३५ ॥  
ददाति सप्तमीं सापि सारणां गुटिका परा ।  
खेचरी नाम विख्याता भैरवेण प्रचोदिता ॥ १२.३३६ ॥  
यस्तु तद्राजिकामात्रं मासमेकं तु भक्षयेत् ।  
वज्रदेहः स सिद्धः स्यात्दिव्यस्त्रीजनवल्लभः ।  
क्रीडते खेचरैर्भोगैः स्वेच्छया शिवतां व्रजेत् ॥ १२.३३७ ॥  
नानाविधफलं च स्यात्तद्रसैर्बीजतैलतः ।  
तद्बद्धं पारदं चैव गुटिकां शृणु सुन्दरि ॥ १२.३३८ ॥  
शुद्धबद्धरसेन्द्रस्तु गन्धकं तत्र जारयेत् ।  
त्रिगुणे गन्धके जीर्णे तेन हेम तु कारयेत् ॥ १२.३३९ ॥  
कारयेद्भस्म सूतं तु काञ्चनं तत्र सूतकम् ।  
तद्भस्म सूतके जार्यं रसेन्द्रस्य समे समम् ॥ १२.३४० ॥  
तेन सूतकजीर्णेन वज्ररत्नं तु जारयेत् ।  
तद्वज्रं जायते भस्म सिन्दूरारुणसंनिभम् ॥ १२.३४१ ॥  
तद्भस्म जारयते सूते त्रिगुणे तु सुरार्चिते ।  
हाटके सारयेत्तं तु गुटिकां तेन कारयेत् ॥ १२.३४२ ॥  
त्रिलोहावेष्टितं तं तु मुखे प्रक्षिप्य साधकः ।  
नष्टच्छायो भवेत्सोऽयमदृश्यो देवदानवैः ॥ १२.३४३ ॥  
तत्क्षणाद्वेधयेद्देवि सर्वलोहानि काञ्चनम् ।  
बहुवर्षसहस्राणि निर्वलीपलितो भवेत् ॥ १२.३४४ ॥  
शूलिनं शक्तिसंयुक्तं रत्नादिगुणभूषितम् ।  
वक्त्रे करे च बिभृयात्सर्वायुधनिवारणात् ॥ १२.३४५ ॥  
व्योम माक्षिकसत्त्वं च तारामात्रं सुरायुधम् ।  
वैक्रान्तं तालकं सूतं रत्नादिगुणभूषितम् ॥ १२.३४६ ॥  
गुटिका सा वरारोहे मधुरत्रयसंयुता ।  
वक्त्रस्था नाशयेत्साक्षात्पलितं नात्र संशयः ।  
शिवशक्तिश्च देवेशि रत्नादिशिवगा यथा ॥ १२.३४७ ॥  
हेम तारं तथा भानुं समभागानि कारयेत् ।  
स्त्रीरजो व्याघ्रमध्यस्थं पद्मसूत्रेण वेष्टयेत् ॥ १२.३४८ ॥  
सेचयेत्तत्तथावेष्ट्य गुह्यस्थाने निधापयेत् ।  
रणे राजकुले द्यूते दिव्ये काम्ये जयो भवेत् ।  
यन्मुखे चैव तद्गोलं स सर्वरञ्जको भवेत् ॥ १२.३४९ ॥  
वैक्रान्ताभ्रककान्तं तु सस्यकं तु सुरायुधम् ।  
विभीतकादिसम्भूत- काञ्चिकस्य समं भवेत् ॥ १२.३५० ॥  
राजावर्तं ततः सूते योजयेत्पादयोगतः ।  
कुमारीरससंघृष्टा कृतैका गुटिका शुभा ।  
रोगमृत्युजरा हन्ति वक्त्रस्था नात्र संशयः ॥ १२.३५१ ॥  
पञ्चतारं वरारोहे सूतकं द्वयमेव च ।  
त्रयो गगनभागाः स्युरेकैकं हेमकान्तयोः ॥ १२.३५२ ॥  
अर्धशुल्वविधानेन गुटिकामरसुन्दरि ।  
अक्षयो ह्यजरश्चैव भवेत्तेन महाबलः ।  
सर्वरोगविनिर्मुक्तो जीवेद्वक्त्रे विधारणात् ॥ १२.३५३ ॥  
भस्मसूतपलैकं च मृतकान्तपलं तथा ।  
माक्षिकस्य पलं चैव शिलाजतुपलं पुनः ॥ १२.३५४ ॥  
पलमेकं विडङ्गस्य पथ्याचूर्णपलं तथा ।  
एकीकृत्याथ तत्सर्वं मध्वाज्येन तु पेषयेत् ॥ १२.३५५ ॥  
गुटिकाः कारयेद्देवि षष्ट्यधिकशतत्रयम् ।  
एकैकं भक्षयेन्नित्यं वर्षमेकं निरन्तरम् ॥ १२.३५६ ॥  
जीवेद्वर्षसहस्राणि रुद्रतुल्यो महाबलः ॥ १२.३५७ ॥  
अतः परं प्रवक्ष्यामि रसभस्मरसायनम् ।  
विज्ञेयं निष्परीहारं साक्षाद्दिव्यौषधं परम् ॥ १२.३५८ ॥  
आमलक्यादि कान्तं च पारदं च मनःशिलाम् ।  
वाकुचीसप्तभागं च क्षीरिणीरसपेषितम् ।  
मेघनादरसोपेतं मूकमूषागतं पुटेत् ॥ १२.३५९ ॥  
माषं त्रिमाषं त्रिगुणं भक्षयेत्तु क्रमेण तु ।  
वर्षत्रयपरं देवि पादनिष्कार्धकं क्रमात् ॥ १२.३६० ॥  
षट्सप्ताष्टौ च वर्षाणि क्रमान्निष्कप्रमाणतः ।  
भुञ्जीत स च दिव्यान्नं जरावैरूप्यवर्जितः ॥ १२.३६१ ॥  
किंचित्काञ्चनसंयुक्तं निष्कं निष्कार्धमेव च ।  
यो भक्षयेत्त्रिभिर्वर्षैः सर्वव्याधीन् जयत्यलम् ॥ १२.३६२ ॥  
अष्टवर्षे सहस्रायुः द्वादशे लक्षवेधकः ।  
षोडशे वत्सरे देवि दिव्यरूपः स जायते ॥ १२.३६३ ॥  
शतपलमभयानामक्षधात्र्योस्तथैव क्वथितजलशताष्टौ भागमष्टावशेषम् ।  
घृतमधुसितयाढ्यं व्योषचित्रं दशांशं रसफलरससिद्धं लोहजीर्णं मृतं च ॥ १२.३६४ ॥  
गिरिजतुसममभ्रं कान्तभृङ्गं विडङ्गं रससहितसुभाव्यं तण्डुलैर्दिव्यमुख्यैः
।  
अहिमरकृतकल्कं लोहपात्रस्थमाषं त्रिदिनतनुसुसिद्धं कल्कमेतद्वरिष्ठम् ॥ १२.३६५ ॥  
लिहति शयनकाले वामनेत्रावसेवी घननिबिडसुमध्यो मत्तमातंगदर्पः ।  
विगतसकलदोषः सर्वदिग्दिव्यचक्षुः मदन इव सुकान्तिः कामिनीनां प्रवीरः ॥ १२.३६६ ॥  
जलदलववपुष्मान् कुञ्चितानीलकेशः सुरगुरुरिव शुद्धः सत्कविश्चित्रकारी ।  
वृषभगतिविचेष्टः स्निग्धगम्भीरघोषः सुरगज इव लोके श्रान्तिहन्ताशु नित्यम्
॥ १२.३६७ ॥  
प्रभवति खलु लोके सोमतारार्कजीवी कमलसदनसुश्रीर्न्यायशास्त्रादिवेत्ता ।  
सुजनसमयपाता धर्मदीक्षानुमाता हरिहरमगभीरः सूर्यसोमाब्धिधीरः ॥ १२.३६८ ॥  
कान्तहेमरविचन्द्रमभ्रकं गोलकं निहितमिङ्गुदीफले ।  
शैलवारिवरसिद्धगोलकं सुन्दरं ह्यमररञ्जकं शुभम् ॥ १२.३६९ ॥  
कान्तहेमरविचन्द्रमभ्रकं वज्ररत्नमहिराजगोलकम् ।  
क्षिप्तमामलककाष्ठकोटरे भूमिशैलनिहितं समुद्धृतम् ।  
शैलतां गतमथाहितं मुखे वज्रकायकरमल्पवासरैः ॥ १२.३७० ॥  
तालहेमवरशुल्बसूतकैः गोलकं वरणकाष्ठयन्त्रितम् ।  
शैलवारिकृतसुन्दरीरसं खेचरीति गुटिका निगद्यते ॥ १२.३७१ ॥  
शैलाम्बुनिक्षिप्तपलाशबीजं शैलीकृतं क्षौद्रघृतेन खादेत् ।  
त्रिःसप्तरात्रं दिनमेकमेकं सहस्रजीवी विजयी नरः स्यात् ॥ १२.३७२ ॥  
सूतकं चाभ्रकं चैव वज्रीक्षीरसमन्वितम् ।  
हाटकेन समायुक्तं गुटिका खेचरी भवेत् ॥ १२.३७३ ॥  
करञ्जफलमध्यस्थं सूतकं तत्र निक्षिपेत् ।  
घृतशैलाम्बुमध्यस्थं सहस्रायुः प्रयच्छति ॥ १२.३७४ ॥  
तिन्दुके द्विसहस्रायुः जम्बीरे त्रिसहस्रकम् ।  
मातुलुङ्गे च नारङ्गे चतुःपञ्चसहस्रकम् ॥ १२.३७५ ॥  
रम्भाफले षट्सहस्रं पनसे सप्तसंख्यकम् ।  
विभीतकफले चैव दशसाहस्रसंख्यकम् ॥ १२.३७६ ॥  
नारिकेले महाभागे सहस्राणि चतुर्दश ।  
त्रिंशत्सहस्रं पद्मे च लक्षमामलके पुनः ॥ १२.३७७ ॥  
अभ्रपत्त्रद्रवे क्वाथमहोरात्रं शिलोदके ।  
तस्मात्तु चोद्धृतं सूतं मृत्युदारिद्र्यनाशनम् ॥ १२.३७८ ॥  
सारणाक्रमयोगेन नवीनं जायते वपुः ।  
रसे रसायने चैव लक्षवेधी न संशयः ॥ १२.३७९ ॥  
कर्दमं च कुमार्याश्च रसेन कृतगोलकम् ।  
धमनात्पतते सत्त्वं मुखे तद्धारयेन्नरः ।  
षण्मासेन प्रयोगेण ह्यजरामरतां व्रजेत् ॥ १२.३८० ॥  
स्रोतोञ्जनयुतं ध्मातं सत्त्वं पारदमिश्रितम् ।  
तं खोटं धारयेद्वक्त्रे अदृश्यो भवति ध्रुवम् ॥ १२.३८१ ॥  
यस्य यो विधिराम्नात उदकस्य शिवागमे ।  
रसेनैव तु काले तु कुर्यादेव रसायनम् ॥ १२.३८२ ॥









\]
