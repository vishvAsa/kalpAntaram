<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>कल्पान्तरे विश्वासटिप्पन्यः  | आनन्दकाण्डम्</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.143.0">
    
    
      <META NAME="ROBOTS" CONTENT="INDEX, FOLLOW">
    

    <link href="/kalpAntaram/AyurvedaH/prakIrNam/AnandakANDam/" rel="alternate" type="application/rss+xml" title="कल्पान्तरे विश्वासटिप्पन्यः" />
    <link href="/kalpAntaram/AyurvedaH/prakIrNam/AnandakANDam/" rel="feed" type="application/rss+xml" title="कल्पान्तरे विश्वासटिप्पन्यः" />

    <meta property="og:url" content="https://vishvAsa.github.io/kalpAntaram/AyurvedaH/prakIrNam/AnandakANDam/">
  <meta property="og:site_name" content="कल्पान्तरे विश्वासटिप्पन्यः">
  <meta property="og:title" content="आनन्दकाण्डम्">
  <meta property="og:description" content="[[आनन्दकाण्डम्	Source: EB]]
[
आनन्दकाण्डम् १, १
कैलासशिखरासीनं कालकन्दर्पनाशनम् ।
प्रसन्नं परमेशानं जगदानन्दकारणम् ॥ १,१.१ ॥
प्रणम्य परया भक्त्या भैरवी स्तुतिमातनोत् ।
देवदेव महादेव जन्मदारिद्र्यनाशन ॥ १,१.२ ॥
प्रसीद करुणामूर्ते प्रसन्न परमेश्वर ।
दिव्यागमरहस्यानि कुलकौलादिकानि च ॥ १,१.३ ॥
जाने तव प्रसादेन मायामङ्गलविग्रह ।
श्रोतुमिच्छामि सर्वेश तव दिव्यरसायनम् ॥ १,१.४ ॥
जराजन्मामयघ्नं च खेचरत्वादिसिद्धिदम् ।
दारिद्र्यदुःखशमनं ब्रह्मत्वादिवरप्रदम् ॥ १,१.५ ॥
ईश्वर उवाच ।
साधु साधु महाभागे सर्वलोकोपकारिणि ।
तत्सर्वं जायते सूताच्छुद्धात्मप्राणवल्लभे ॥ १,१.६ ॥
सर्वलोकोपकारार्थं गुह्यात्गुह्यतमं हितम् ।
रसेन्द्रस्य समुत्पत्तिं लक्षणं च सुरार्चिते ॥ १,१.७ ॥
तत्सर्वं सम्प्रवक्ष्यामि शृणु भैरवि सम्प्रति ।
[रसोत्पत्तिः]
सुरेन्द्रैर्मुनिभिर्दिव्यैः गन्धर्वोरगकिंनरैः ॥ १,१.८ ॥
प्रार्थितो भवत्यां तु कुमारोत्पत्तिमिच्छद्भिः ।
तारकासुरनाशाय लोकानां रक्षणाय च ॥ १,१.९ ॥
तदा हिमालयगिरेः गुहायां सुचिरं प्रिये ।
संक्रीडमानयोः कालो गतो नः पुत्रलिप्सया ॥ १,१.१० ॥
त्रिजगत्क्षोभि सुरतं त्यजितुं प्रेषितः सुरैः ।
कपोतरूपमास्थाय वह्निः प्रागाद्गवाक्षतः ॥ १,१.११ ॥
तं दृष्ट्वा लज्जया देवि विसृष्टं सुरतं मया ।
निक्षिप्तं वदने वह्नेरावयोस्तेज उज्ज्वलम् ॥ १,१.१२ ॥
तेन दन्दह्यमानोऽग्निर्गङ्गायां तन्न्यमज्जयत् ।
तेन गङ्गापि संतप्ता तद्बहिर्विससर्ज च ॥ १,१.१३ ॥
तत्द्विधाभूद्बहिः प्राप्य चैकं स्कन्दप्रसूतये ।
अन्यच्छुद्धरसो जातो ह्यापदंबुधिपारदः ॥ १,१.१४ ॥
शतयोजननिम्नेषु पञ्चकूपेषु संस्थितः ।
तन्मला धातवो जाता मणयो दिव्यवस्तु च ॥ १,१.१५ ॥
तत्तत्क्षेत्रविशेषेण नामवर्णादिकान् गुणान् ।
भिन्नः प्राप्तो रसेन्द्रोऽयं जन्मदारिद्र्यभञ्जनः ॥ १,१.१६ ॥
ते कूपाः प्रलये पञ्च संज्ञा जातादि वै मुखाः ।
ससंचवर्णां निवृत्त्या निक्षिप्ता नियुतानि हि ॥ १,१.१७ ॥
पञ्चवर्णानि देवेशि सर्वसत्त्वयुतानि च ।
पूर्वस्यां पारदः श्वेतो नानावर्णैर्गदापहः ॥ १,१.१८ ॥
चञ्चलो दक्षिणस्यां तु रसेन्द्रो नीलवर्णवान् ।
दोषहीनोऽतिरूक्षश्च सुतरां चपलः प्रिये ॥ १,१.१९ ॥
तेन जाता भुजङ्गेन्द्रा जराजन्मगदोषोज्झिताः ।
पश्चिमस्यां तु सूताख्यः पीतवर्णोऽतिरूक्षकः ॥ १,१.२० ॥
सर्वदोषयुतोऽसौ तु शुद्धोऽष्टादशकर्मभिः ।
सर्वसिद्धिप्रदो देवि देहलोहादिसिद्धिदः ॥ १,१.२१ ॥
उत्तरस्यां दिशो रक्तः सर्वदोषविवर्जितः ।
रसायनं तु तेनैव देवा जन्मजरोज्क्षिताः ॥ १,१.२२ ॥
मध्ये तु मिश्रको ज्ञेयः सर्ववर्णसमन्वितः ।
बहिश्चन्द्रार्काच्छायो रसो दोषसमन्वितः ॥ १,१.२३ ॥
स चाष्टादशसंस्कारैः शुद्धः सिद्धिप्रदो भवेत् ।
अमराणां स्वरूपं तु रसेन्द्रो हि महेश्वरः ॥ १,१.२४ ॥
पूरयामासतुस्तौ च स्तोकतो ह्यतिदुर्लभौ ।
अन्येषु सर्वकार्येषु सिद्धदोऽपि हि कर्मभिः ॥ १,१.२५ ॥
अष्टादशभिरत्यन्तं शुद्धः सिद्धिप्रदो द्रुतम् ।
रसावतारं यो वेत्ति स तु धार्मिकसत्तमः ॥ १,१.२६ ॥
आयुष्यसुखसंतानधनारोग्यमवाप्नुयात् ।
[रसपर्यायाः तन्निरुक्तैस्त]
जन्मरोगजरामृत्युदारिद्र्यांभोनिधेः परम् ॥ १,१.२७ ॥
पारं ददाति तेनैव पारदः परिकीर्तितः ।
रसोपरसलोहादिकर्तृत्वाच्च रसेन्द्रकः ॥ १,१.२८ ॥
मम प्रत्यङ्गसूतत्वात्सूत इत्यभिधीयते ।
सूते यस्मात्सर्वसिद्धिं तस्मात्सूत इति स्मृतः ॥ १,१.२९ ॥
मम देहरसो यस्मात्रसस्तस्मात्प्रकीर्तितः ।
जरामरणदारिद्र्यरोगनाशाय शस्यते ॥ १,१.३० ॥
तस्माश्रस इति प्रोक्तो धातुत्वाच्च वरानने ।
सर्वधातून्रसत्येषः तस्माच्च रस ईरितः ॥ १,१.३१ ॥
मित्रकारी सवर्णत्वात्सर्वसिद्धिप्रदायकः ।
पारदो व्याधिसंहर्ता रसेन्द्रो रसकर्मणि ॥ १,१.३२ ॥
धातुकर्मसु सूतः स्याद्रसेन्द्रो रससाधने ।
सर्वकर्मार्हततया सर्वतया प्रिये ॥ १,१.३३ ॥
सर्वसिद्धिप्रदो देवि मिश्रकोऽयमुदाहृतः ।
[रसगता दोषाः]
अमोघसिद्धिममलं सर्वसिद्धिप्रदं रसम् ॥ १,१.३४ ॥
आलोक्य त्रिदशाः सर्वे ब्रह्मविष्णुपुरेगमाः ।
मामभिप्रार्थयामासुः स्तोत्रैश्च विविधैः प्रिये ॥ १,१.३५ ॥
रसेन्द्रदर्शनादेव नरपक्षिमृगादयः ।
सिद्धिं नानाविधां यान्ति तन्निवारय शंकर ॥ १,१.३६ ॥
तस्मात्त्रिधा कञ्चुकाभिर्दोषैश्चासौ नियोजितः ।
तदा प्रभृति दोषैश्च कञ्चुकाभिश्च वर्जितः ॥ १,१.३७ ॥
शुद्धोऽष्टादशसंस्कारैः सूतो भवति सिद्धिदः ।
[रसावस्थाः]
धूमश्चिटिचिटिश्चैव मण्डूकप्लुतिरेव च ॥ १,१.३८ ॥
सकंपश्च विकंपश्च पञ्चावस्था रसस्य तु ।
[रसगतयः]
रसस्य गतयः पञ्च जले स्याज्जलवद्गतिः ॥ १,१.३९ ॥
धूमे धूमगतिः सूतः स्तरणे हंसवद्गतिः ।
किट्टे किट्टनिभा देवि पञ्चमो जीववद्गतिः ॥ १,१.४० ॥
चतस्रो गतयो दृश्याः अदृश्या पंचमी गतिः ।
यन्त्रौषधाद्यै रोद्धव्याश्चतस्रो गतयः प्रिये ॥ १,१.४१ ॥
ध्यानमन्त्रौषधाद्यैश्च रोद्धव्या पञ्चमी गतिः ।
[नैसर्गिका दोषाः]
पार्थिवश्च तथैवाप्य आग्नेयश्चानिलस्तथा ॥ १,१.४२ ॥
नाभसो गजचर्माख्यः पुण्डरीको विसर्पकृत् ।
हारिद्रो रक्तचर्माख्यो नारङ्गो रक्तबिन्दुकः ॥ १,१.४३ ॥
असह्याग्निश्च मण्डूको मला नैसर्गिकाः स्मृताः ।
[औपधिका दोषाः]
कालिका मलिनी चैव कपोती रक्तकञ्चुका ॥ १,१.४४ ॥
सलोमी गिरिजा चैव पिङ्गली सप्त कञ्चुकाः ।
औपाधिका इमा ज्ञेयाः पारदे कीर्तिताः प्रिये ॥ १,१.४५ ॥
[यौगिका दोषाः]
विषं नागश्च वङ्गश्च यौगिकश्च त्रयः स्मृताः ।
[दोषाणां स्वरूपम्]
भौमः कुष्ठकरश्चाप्यो दोषोद्रेकं करोति सः ॥ १,१.४६ ॥
आग्नेयः कुरुते दाहं वायव्यः शूलकृद्भवेत् ।
बाधिर्यं नाभसो दोषो गजत्वग्गजचर्मकृत् ॥ १,१.४७ ॥
पुण्डरीको दद्रुकरो विसर्पश्च विसर्पकृत् ।
हारिद्रः पाडुकृत्प्रोक्तो रक्तचर्माक्षिपाटलम् ॥ १,१.४८ ॥
नारङ्गो दुम्बरं कुष्ठं रक्तबीजो मसूरिकाः ।
असह्याग्निर्मोहकारी मण्डूकश्चर्मकीलकृत् ॥ १,१.४९ ॥
मलो मूर्च्छाकरो देवि ख्याता दोषोद्भवास्तथा ।
कालिका कृष्णवर्णं च मलिनी मलसग्रहम् ॥ १,१.५० ॥
कपोती स्वरसादं च विस्फोटं रक्तकञ्चुका ।
सलोमी वमनं कुर्यात्गिरिजा जाड्यकारिणी ॥ १,१.५१ ॥
पिङ्गली नेत्रघ्नी दोषाः कचुकजाः स्मृताः ।
विषं मृत्युप्रदो नागो जाड्यं वङ्गस्सुरार्चिते ॥ १,१.५२ ॥
कुरुते पूतिगन्धत्वं गदा यौगिकसम्भवाः ।
[रसस्य स्थानान्तरगतिः]
प्रथमार्तवसुस्नाता सुरूपा शुभलक्षणा ॥ १,१.५३ ॥
शुद्धाम्बरधरा माल्यगन्धन्लिप्ता सुभूषिता ।
उत्तमाश्वसमारूढा रतिसङ्गविवर्जिता ॥ १,१.५४ ॥
अभ्यर्च्य गणनाथं च भैरवं च गुरुं पुरा ।
रसेन्द्रभैरवं ध्यात्वा कूपस्थं पारदं प्रिये ॥ १,१.५५ ॥
पश्येच्छीघ्रं ततो गच्छेत्न पुनः पृष्ठमीक्षयेत् ।
एषा योजनमात्रोआ कुमारी हयसाधना ॥ १,१.५६ ॥
तदानीमाहरेत्ततु कुमारासंजिघृक्षया ।
कूपमध्यात्समुत्पत्य सोऽनुधावति तां प्रति ॥ १,१.५७ ॥
यावद्योजनमागत्य पुनः कूपे विशेत्क्षणात् ।
परितः कृतगर्तेषु तेषु तेषु च संस्थितम् ॥ १,१.५८ ॥
तं रसेन्द्रं शुचिर्भूत्वा गृह्णीयाद्रसदेशिकः ।
गौरवादग्निवदनात्पतितो दरदाह्वये ॥ १,१.५९ ॥
देशे स सूतो भूलीनः तन्त्रज्ञै रसकोविदः ।
निक्षिप्य मृत्तिकायन्त्रे पातनाख्ये समागतः ॥ १,१.६० ॥
पारदो गृह्यते देवि दोषहीनस्स उच्यते ।
एवमेव तत्र तत्र सिद्धविद्याधरैस्सदा ॥ १,१.६१ ॥
निक्षेपितः पारदेन्द्रो विद्यते देवि सिद्धिदः ॥ १,१.६२ ॥">
  <meta property="og:locale" content="en_us">
  <meta property="og:type" content="article">
    <meta property="article:section" content="ayurvedah">

  <meta itemprop="name" content="आनन्दकाण्डम्">
  <meta itemprop="description" content="[[आनन्दकाण्डम्	Source: EB]]
[
आनन्दकाण्डम् १, १
कैलासशिखरासीनं कालकन्दर्पनाशनम् ।
प्रसन्नं परमेशानं जगदानन्दकारणम् ॥ १,१.१ ॥
प्रणम्य परया भक्त्या भैरवी स्तुतिमातनोत् ।
देवदेव महादेव जन्मदारिद्र्यनाशन ॥ १,१.२ ॥
प्रसीद करुणामूर्ते प्रसन्न परमेश्वर ।
दिव्यागमरहस्यानि कुलकौलादिकानि च ॥ १,१.३ ॥
जाने तव प्रसादेन मायामङ्गलविग्रह ।
श्रोतुमिच्छामि सर्वेश तव दिव्यरसायनम् ॥ १,१.४ ॥
जराजन्मामयघ्नं च खेचरत्वादिसिद्धिदम् ।
दारिद्र्यदुःखशमनं ब्रह्मत्वादिवरप्रदम् ॥ १,१.५ ॥
ईश्वर उवाच ।
साधु साधु महाभागे सर्वलोकोपकारिणि ।
तत्सर्वं जायते सूताच्छुद्धात्मप्राणवल्लभे ॥ १,१.६ ॥
सर्वलोकोपकारार्थं गुह्यात्गुह्यतमं हितम् ।
रसेन्द्रस्य समुत्पत्तिं लक्षणं च सुरार्चिते ॥ १,१.७ ॥
तत्सर्वं सम्प्रवक्ष्यामि शृणु भैरवि सम्प्रति ।
[रसोत्पत्तिः]
सुरेन्द्रैर्मुनिभिर्दिव्यैः गन्धर्वोरगकिंनरैः ॥ १,१.८ ॥
प्रार्थितो भवत्यां तु कुमारोत्पत्तिमिच्छद्भिः ।
तारकासुरनाशाय लोकानां रक्षणाय च ॥ १,१.९ ॥
तदा हिमालयगिरेः गुहायां सुचिरं प्रिये ।
संक्रीडमानयोः कालो गतो नः पुत्रलिप्सया ॥ १,१.१० ॥
त्रिजगत्क्षोभि सुरतं त्यजितुं प्रेषितः सुरैः ।
कपोतरूपमास्थाय वह्निः प्रागाद्गवाक्षतः ॥ १,१.११ ॥
तं दृष्ट्वा लज्जया देवि विसृष्टं सुरतं मया ।
निक्षिप्तं वदने वह्नेरावयोस्तेज उज्ज्वलम् ॥ १,१.१२ ॥
तेन दन्दह्यमानोऽग्निर्गङ्गायां तन्न्यमज्जयत् ।
तेन गङ्गापि संतप्ता तद्बहिर्विससर्ज च ॥ १,१.१३ ॥
तत्द्विधाभूद्बहिः प्राप्य चैकं स्कन्दप्रसूतये ।
अन्यच्छुद्धरसो जातो ह्यापदंबुधिपारदः ॥ १,१.१४ ॥
शतयोजननिम्नेषु पञ्चकूपेषु संस्थितः ।
तन्मला धातवो जाता मणयो दिव्यवस्तु च ॥ १,१.१५ ॥
तत्तत्क्षेत्रविशेषेण नामवर्णादिकान् गुणान् ।
भिन्नः प्राप्तो रसेन्द्रोऽयं जन्मदारिद्र्यभञ्जनः ॥ १,१.१६ ॥
ते कूपाः प्रलये पञ्च संज्ञा जातादि वै मुखाः ।
ससंचवर्णां निवृत्त्या निक्षिप्ता नियुतानि हि ॥ १,१.१७ ॥
पञ्चवर्णानि देवेशि सर्वसत्त्वयुतानि च ।
पूर्वस्यां पारदः श्वेतो नानावर्णैर्गदापहः ॥ १,१.१८ ॥
चञ्चलो दक्षिणस्यां तु रसेन्द्रो नीलवर्णवान् ।
दोषहीनोऽतिरूक्षश्च सुतरां चपलः प्रिये ॥ १,१.१९ ॥
तेन जाता भुजङ्गेन्द्रा जराजन्मगदोषोज्झिताः ।
पश्चिमस्यां तु सूताख्यः पीतवर्णोऽतिरूक्षकः ॥ १,१.२० ॥
सर्वदोषयुतोऽसौ तु शुद्धोऽष्टादशकर्मभिः ।
सर्वसिद्धिप्रदो देवि देहलोहादिसिद्धिदः ॥ १,१.२१ ॥
उत्तरस्यां दिशो रक्तः सर्वदोषविवर्जितः ।
रसायनं तु तेनैव देवा जन्मजरोज्क्षिताः ॥ १,१.२२ ॥
मध्ये तु मिश्रको ज्ञेयः सर्ववर्णसमन्वितः ।
बहिश्चन्द्रार्काच्छायो रसो दोषसमन्वितः ॥ १,१.२३ ॥
स चाष्टादशसंस्कारैः शुद्धः सिद्धिप्रदो भवेत् ।
अमराणां स्वरूपं तु रसेन्द्रो हि महेश्वरः ॥ १,१.२४ ॥
पूरयामासतुस्तौ च स्तोकतो ह्यतिदुर्लभौ ।
अन्येषु सर्वकार्येषु सिद्धदोऽपि हि कर्मभिः ॥ १,१.२५ ॥
अष्टादशभिरत्यन्तं शुद्धः सिद्धिप्रदो द्रुतम् ।
रसावतारं यो वेत्ति स तु धार्मिकसत्तमः ॥ १,१.२६ ॥
आयुष्यसुखसंतानधनारोग्यमवाप्नुयात् ।
[रसपर्यायाः तन्निरुक्तैस्त]
जन्मरोगजरामृत्युदारिद्र्यांभोनिधेः परम् ॥ १,१.२७ ॥
पारं ददाति तेनैव पारदः परिकीर्तितः ।
रसोपरसलोहादिकर्तृत्वाच्च रसेन्द्रकः ॥ १,१.२८ ॥
मम प्रत्यङ्गसूतत्वात्सूत इत्यभिधीयते ।
सूते यस्मात्सर्वसिद्धिं तस्मात्सूत इति स्मृतः ॥ १,१.२९ ॥
मम देहरसो यस्मात्रसस्तस्मात्प्रकीर्तितः ।
जरामरणदारिद्र्यरोगनाशाय शस्यते ॥ १,१.३० ॥
तस्माश्रस इति प्रोक्तो धातुत्वाच्च वरानने ।
सर्वधातून्रसत्येषः तस्माच्च रस ईरितः ॥ १,१.३१ ॥
मित्रकारी सवर्णत्वात्सर्वसिद्धिप्रदायकः ।
पारदो व्याधिसंहर्ता रसेन्द्रो रसकर्मणि ॥ १,१.३२ ॥
धातुकर्मसु सूतः स्याद्रसेन्द्रो रससाधने ।
सर्वकर्मार्हततया सर्वतया प्रिये ॥ १,१.३३ ॥
सर्वसिद्धिप्रदो देवि मिश्रकोऽयमुदाहृतः ।
[रसगता दोषाः]
अमोघसिद्धिममलं सर्वसिद्धिप्रदं रसम् ॥ १,१.३४ ॥
आलोक्य त्रिदशाः सर्वे ब्रह्मविष्णुपुरेगमाः ।
मामभिप्रार्थयामासुः स्तोत्रैश्च विविधैः प्रिये ॥ १,१.३५ ॥
रसेन्द्रदर्शनादेव नरपक्षिमृगादयः ।
सिद्धिं नानाविधां यान्ति तन्निवारय शंकर ॥ १,१.३६ ॥
तस्मात्त्रिधा कञ्चुकाभिर्दोषैश्चासौ नियोजितः ।
तदा प्रभृति दोषैश्च कञ्चुकाभिश्च वर्जितः ॥ १,१.३७ ॥
शुद्धोऽष्टादशसंस्कारैः सूतो भवति सिद्धिदः ।
[रसावस्थाः]
धूमश्चिटिचिटिश्चैव मण्डूकप्लुतिरेव च ॥ १,१.३८ ॥
सकंपश्च विकंपश्च पञ्चावस्था रसस्य तु ।
[रसगतयः]
रसस्य गतयः पञ्च जले स्याज्जलवद्गतिः ॥ १,१.३९ ॥
धूमे धूमगतिः सूतः स्तरणे हंसवद्गतिः ।
किट्टे किट्टनिभा देवि पञ्चमो जीववद्गतिः ॥ १,१.४० ॥
चतस्रो गतयो दृश्याः अदृश्या पंचमी गतिः ।
यन्त्रौषधाद्यै रोद्धव्याश्चतस्रो गतयः प्रिये ॥ १,१.४१ ॥
ध्यानमन्त्रौषधाद्यैश्च रोद्धव्या पञ्चमी गतिः ।
[नैसर्गिका दोषाः]
पार्थिवश्च तथैवाप्य आग्नेयश्चानिलस्तथा ॥ १,१.४२ ॥
नाभसो गजचर्माख्यः पुण्डरीको विसर्पकृत् ।
हारिद्रो रक्तचर्माख्यो नारङ्गो रक्तबिन्दुकः ॥ १,१.४३ ॥
असह्याग्निश्च मण्डूको मला नैसर्गिकाः स्मृताः ।
[औपधिका दोषाः]
कालिका मलिनी चैव कपोती रक्तकञ्चुका ॥ १,१.४४ ॥
सलोमी गिरिजा चैव पिङ्गली सप्त कञ्चुकाः ।
औपाधिका इमा ज्ञेयाः पारदे कीर्तिताः प्रिये ॥ १,१.४५ ॥
[यौगिका दोषाः]
विषं नागश्च वङ्गश्च यौगिकश्च त्रयः स्मृताः ।
[दोषाणां स्वरूपम्]
भौमः कुष्ठकरश्चाप्यो दोषोद्रेकं करोति सः ॥ १,१.४६ ॥
आग्नेयः कुरुते दाहं वायव्यः शूलकृद्भवेत् ।
बाधिर्यं नाभसो दोषो गजत्वग्गजचर्मकृत् ॥ १,१.४७ ॥
पुण्डरीको दद्रुकरो विसर्पश्च विसर्पकृत् ।
हारिद्रः पाडुकृत्प्रोक्तो रक्तचर्माक्षिपाटलम् ॥ १,१.४८ ॥
नारङ्गो दुम्बरं कुष्ठं रक्तबीजो मसूरिकाः ।
असह्याग्निर्मोहकारी मण्डूकश्चर्मकीलकृत् ॥ १,१.४९ ॥
मलो मूर्च्छाकरो देवि ख्याता दोषोद्भवास्तथा ।
कालिका कृष्णवर्णं च मलिनी मलसग्रहम् ॥ १,१.५० ॥
कपोती स्वरसादं च विस्फोटं रक्तकञ्चुका ।
सलोमी वमनं कुर्यात्गिरिजा जाड्यकारिणी ॥ १,१.५१ ॥
पिङ्गली नेत्रघ्नी दोषाः कचुकजाः स्मृताः ।
विषं मृत्युप्रदो नागो जाड्यं वङ्गस्सुरार्चिते ॥ १,१.५२ ॥
कुरुते पूतिगन्धत्वं गदा यौगिकसम्भवाः ।
[रसस्य स्थानान्तरगतिः]
प्रथमार्तवसुस्नाता सुरूपा शुभलक्षणा ॥ १,१.५३ ॥
शुद्धाम्बरधरा माल्यगन्धन्लिप्ता सुभूषिता ।
उत्तमाश्वसमारूढा रतिसङ्गविवर्जिता ॥ १,१.५४ ॥
अभ्यर्च्य गणनाथं च भैरवं च गुरुं पुरा ।
रसेन्द्रभैरवं ध्यात्वा कूपस्थं पारदं प्रिये ॥ १,१.५५ ॥
पश्येच्छीघ्रं ततो गच्छेत्न पुनः पृष्ठमीक्षयेत् ।
एषा योजनमात्रोआ कुमारी हयसाधना ॥ १,१.५६ ॥
तदानीमाहरेत्ततु कुमारासंजिघृक्षया ।
कूपमध्यात्समुत्पत्य सोऽनुधावति तां प्रति ॥ १,१.५७ ॥
यावद्योजनमागत्य पुनः कूपे विशेत्क्षणात् ।
परितः कृतगर्तेषु तेषु तेषु च संस्थितम् ॥ १,१.५८ ॥
तं रसेन्द्रं शुचिर्भूत्वा गृह्णीयाद्रसदेशिकः ।
गौरवादग्निवदनात्पतितो दरदाह्वये ॥ १,१.५९ ॥
देशे स सूतो भूलीनः तन्त्रज्ञै रसकोविदः ।
निक्षिप्य मृत्तिकायन्त्रे पातनाख्ये समागतः ॥ १,१.६० ॥
पारदो गृह्यते देवि दोषहीनस्स उच्यते ।
एवमेव तत्र तत्र सिद्धविद्याधरैस्सदा ॥ १,१.६१ ॥
निक्षेपितः पारदेन्द्रो विद्यते देवि सिद्धिदः ॥ १,१.६२ ॥">
  <meta itemprop="wordCount" content="76483">
  <meta name="twitter:card" content="summary">
  <meta name="twitter:title" content="आनन्दकाण्डम्">
  <meta name="twitter:description" content="[[आनन्दकाण्डम्	Source: EB]]
[
आनन्दकाण्डम् १, १
कैलासशिखरासीनं कालकन्दर्पनाशनम् ।
प्रसन्नं परमेशानं जगदानन्दकारणम् ॥ १,१.१ ॥
प्रणम्य परया भक्त्या भैरवी स्तुतिमातनोत् ।
देवदेव महादेव जन्मदारिद्र्यनाशन ॥ १,१.२ ॥
प्रसीद करुणामूर्ते प्रसन्न परमेश्वर ।
दिव्यागमरहस्यानि कुलकौलादिकानि च ॥ १,१.३ ॥
जाने तव प्रसादेन मायामङ्गलविग्रह ।
श्रोतुमिच्छामि सर्वेश तव दिव्यरसायनम् ॥ १,१.४ ॥
जराजन्मामयघ्नं च खेचरत्वादिसिद्धिदम् ।
दारिद्र्यदुःखशमनं ब्रह्मत्वादिवरप्रदम् ॥ १,१.५ ॥
ईश्वर उवाच ।
साधु साधु महाभागे सर्वलोकोपकारिणि ।
तत्सर्वं जायते सूताच्छुद्धात्मप्राणवल्लभे ॥ १,१.६ ॥
सर्वलोकोपकारार्थं गुह्यात्गुह्यतमं हितम् ।
रसेन्द्रस्य समुत्पत्तिं लक्षणं च सुरार्चिते ॥ १,१.७ ॥
तत्सर्वं सम्प्रवक्ष्यामि शृणु भैरवि सम्प्रति ।
[रसोत्पत्तिः]
सुरेन्द्रैर्मुनिभिर्दिव्यैः गन्धर्वोरगकिंनरैः ॥ १,१.८ ॥
प्रार्थितो भवत्यां तु कुमारोत्पत्तिमिच्छद्भिः ।
तारकासुरनाशाय लोकानां रक्षणाय च ॥ १,१.९ ॥
तदा हिमालयगिरेः गुहायां सुचिरं प्रिये ।
संक्रीडमानयोः कालो गतो नः पुत्रलिप्सया ॥ १,१.१० ॥
त्रिजगत्क्षोभि सुरतं त्यजितुं प्रेषितः सुरैः ।
कपोतरूपमास्थाय वह्निः प्रागाद्गवाक्षतः ॥ १,१.११ ॥
तं दृष्ट्वा लज्जया देवि विसृष्टं सुरतं मया ।
निक्षिप्तं वदने वह्नेरावयोस्तेज उज्ज्वलम् ॥ १,१.१२ ॥
तेन दन्दह्यमानोऽग्निर्गङ्गायां तन्न्यमज्जयत् ।
तेन गङ्गापि संतप्ता तद्बहिर्विससर्ज च ॥ १,१.१३ ॥
तत्द्विधाभूद्बहिः प्राप्य चैकं स्कन्दप्रसूतये ।
अन्यच्छुद्धरसो जातो ह्यापदंबुधिपारदः ॥ १,१.१४ ॥
शतयोजननिम्नेषु पञ्चकूपेषु संस्थितः ।
तन्मला धातवो जाता मणयो दिव्यवस्तु च ॥ १,१.१५ ॥
तत्तत्क्षेत्रविशेषेण नामवर्णादिकान् गुणान् ।
भिन्नः प्राप्तो रसेन्द्रोऽयं जन्मदारिद्र्यभञ्जनः ॥ १,१.१६ ॥
ते कूपाः प्रलये पञ्च संज्ञा जातादि वै मुखाः ।
ससंचवर्णां निवृत्त्या निक्षिप्ता नियुतानि हि ॥ १,१.१७ ॥
पञ्चवर्णानि देवेशि सर्वसत्त्वयुतानि च ।
पूर्वस्यां पारदः श्वेतो नानावर्णैर्गदापहः ॥ १,१.१८ ॥
चञ्चलो दक्षिणस्यां तु रसेन्द्रो नीलवर्णवान् ।
दोषहीनोऽतिरूक्षश्च सुतरां चपलः प्रिये ॥ १,१.१९ ॥
तेन जाता भुजङ्गेन्द्रा जराजन्मगदोषोज्झिताः ।
पश्चिमस्यां तु सूताख्यः पीतवर्णोऽतिरूक्षकः ॥ १,१.२० ॥
सर्वदोषयुतोऽसौ तु शुद्धोऽष्टादशकर्मभिः ।
सर्वसिद्धिप्रदो देवि देहलोहादिसिद्धिदः ॥ १,१.२१ ॥
उत्तरस्यां दिशो रक्तः सर्वदोषविवर्जितः ।
रसायनं तु तेनैव देवा जन्मजरोज्क्षिताः ॥ १,१.२२ ॥
मध्ये तु मिश्रको ज्ञेयः सर्ववर्णसमन्वितः ।
बहिश्चन्द्रार्काच्छायो रसो दोषसमन्वितः ॥ १,१.२३ ॥
स चाष्टादशसंस्कारैः शुद्धः सिद्धिप्रदो भवेत् ।
अमराणां स्वरूपं तु रसेन्द्रो हि महेश्वरः ॥ १,१.२४ ॥
पूरयामासतुस्तौ च स्तोकतो ह्यतिदुर्लभौ ।
अन्येषु सर्वकार्येषु सिद्धदोऽपि हि कर्मभिः ॥ १,१.२५ ॥
अष्टादशभिरत्यन्तं शुद्धः सिद्धिप्रदो द्रुतम् ।
रसावतारं यो वेत्ति स तु धार्मिकसत्तमः ॥ १,१.२६ ॥
आयुष्यसुखसंतानधनारोग्यमवाप्नुयात् ।
[रसपर्यायाः तन्निरुक्तैस्त]
जन्मरोगजरामृत्युदारिद्र्यांभोनिधेः परम् ॥ १,१.२७ ॥
पारं ददाति तेनैव पारदः परिकीर्तितः ।
रसोपरसलोहादिकर्तृत्वाच्च रसेन्द्रकः ॥ १,१.२८ ॥
मम प्रत्यङ्गसूतत्वात्सूत इत्यभिधीयते ।
सूते यस्मात्सर्वसिद्धिं तस्मात्सूत इति स्मृतः ॥ १,१.२९ ॥
मम देहरसो यस्मात्रसस्तस्मात्प्रकीर्तितः ।
जरामरणदारिद्र्यरोगनाशाय शस्यते ॥ १,१.३० ॥
तस्माश्रस इति प्रोक्तो धातुत्वाच्च वरानने ।
सर्वधातून्रसत्येषः तस्माच्च रस ईरितः ॥ १,१.३१ ॥
मित्रकारी सवर्णत्वात्सर्वसिद्धिप्रदायकः ।
पारदो व्याधिसंहर्ता रसेन्द्रो रसकर्मणि ॥ १,१.३२ ॥
धातुकर्मसु सूतः स्याद्रसेन्द्रो रससाधने ।
सर्वकर्मार्हततया सर्वतया प्रिये ॥ १,१.३३ ॥
सर्वसिद्धिप्रदो देवि मिश्रकोऽयमुदाहृतः ।
[रसगता दोषाः]
अमोघसिद्धिममलं सर्वसिद्धिप्रदं रसम् ॥ १,१.३४ ॥
आलोक्य त्रिदशाः सर्वे ब्रह्मविष्णुपुरेगमाः ।
मामभिप्रार्थयामासुः स्तोत्रैश्च विविधैः प्रिये ॥ १,१.३५ ॥
रसेन्द्रदर्शनादेव नरपक्षिमृगादयः ।
सिद्धिं नानाविधां यान्ति तन्निवारय शंकर ॥ १,१.३६ ॥
तस्मात्त्रिधा कञ्चुकाभिर्दोषैश्चासौ नियोजितः ।
तदा प्रभृति दोषैश्च कञ्चुकाभिश्च वर्जितः ॥ १,१.३७ ॥
शुद्धोऽष्टादशसंस्कारैः सूतो भवति सिद्धिदः ।
[रसावस्थाः]
धूमश्चिटिचिटिश्चैव मण्डूकप्लुतिरेव च ॥ १,१.३८ ॥
सकंपश्च विकंपश्च पञ्चावस्था रसस्य तु ।
[रसगतयः]
रसस्य गतयः पञ्च जले स्याज्जलवद्गतिः ॥ १,१.३९ ॥
धूमे धूमगतिः सूतः स्तरणे हंसवद्गतिः ।
किट्टे किट्टनिभा देवि पञ्चमो जीववद्गतिः ॥ १,१.४० ॥
चतस्रो गतयो दृश्याः अदृश्या पंचमी गतिः ।
यन्त्रौषधाद्यै रोद्धव्याश्चतस्रो गतयः प्रिये ॥ १,१.४१ ॥
ध्यानमन्त्रौषधाद्यैश्च रोद्धव्या पञ्चमी गतिः ।
[नैसर्गिका दोषाः]
पार्थिवश्च तथैवाप्य आग्नेयश्चानिलस्तथा ॥ १,१.४२ ॥
नाभसो गजचर्माख्यः पुण्डरीको विसर्पकृत् ।
हारिद्रो रक्तचर्माख्यो नारङ्गो रक्तबिन्दुकः ॥ १,१.४३ ॥
असह्याग्निश्च मण्डूको मला नैसर्गिकाः स्मृताः ।
[औपधिका दोषाः]
कालिका मलिनी चैव कपोती रक्तकञ्चुका ॥ १,१.४४ ॥
सलोमी गिरिजा चैव पिङ्गली सप्त कञ्चुकाः ।
औपाधिका इमा ज्ञेयाः पारदे कीर्तिताः प्रिये ॥ १,१.४५ ॥
[यौगिका दोषाः]
विषं नागश्च वङ्गश्च यौगिकश्च त्रयः स्मृताः ।
[दोषाणां स्वरूपम्]
भौमः कुष्ठकरश्चाप्यो दोषोद्रेकं करोति सः ॥ १,१.४६ ॥
आग्नेयः कुरुते दाहं वायव्यः शूलकृद्भवेत् ।
बाधिर्यं नाभसो दोषो गजत्वग्गजचर्मकृत् ॥ १,१.४७ ॥
पुण्डरीको दद्रुकरो विसर्पश्च विसर्पकृत् ।
हारिद्रः पाडुकृत्प्रोक्तो रक्तचर्माक्षिपाटलम् ॥ १,१.४८ ॥
नारङ्गो दुम्बरं कुष्ठं रक्तबीजो मसूरिकाः ।
असह्याग्निर्मोहकारी मण्डूकश्चर्मकीलकृत् ॥ १,१.४९ ॥
मलो मूर्च्छाकरो देवि ख्याता दोषोद्भवास्तथा ।
कालिका कृष्णवर्णं च मलिनी मलसग्रहम् ॥ १,१.५० ॥
कपोती स्वरसादं च विस्फोटं रक्तकञ्चुका ।
सलोमी वमनं कुर्यात्गिरिजा जाड्यकारिणी ॥ १,१.५१ ॥
पिङ्गली नेत्रघ्नी दोषाः कचुकजाः स्मृताः ।
विषं मृत्युप्रदो नागो जाड्यं वङ्गस्सुरार्चिते ॥ १,१.५२ ॥
कुरुते पूतिगन्धत्वं गदा यौगिकसम्भवाः ।
[रसस्य स्थानान्तरगतिः]
प्रथमार्तवसुस्नाता सुरूपा शुभलक्षणा ॥ १,१.५३ ॥
शुद्धाम्बरधरा माल्यगन्धन्लिप्ता सुभूषिता ।
उत्तमाश्वसमारूढा रतिसङ्गविवर्जिता ॥ १,१.५४ ॥
अभ्यर्च्य गणनाथं च भैरवं च गुरुं पुरा ।
रसेन्द्रभैरवं ध्यात्वा कूपस्थं पारदं प्रिये ॥ १,१.५५ ॥
पश्येच्छीघ्रं ततो गच्छेत्न पुनः पृष्ठमीक्षयेत् ।
एषा योजनमात्रोआ कुमारी हयसाधना ॥ १,१.५६ ॥
तदानीमाहरेत्ततु कुमारासंजिघृक्षया ।
कूपमध्यात्समुत्पत्य सोऽनुधावति तां प्रति ॥ १,१.५७ ॥
यावद्योजनमागत्य पुनः कूपे विशेत्क्षणात् ।
परितः कृतगर्तेषु तेषु तेषु च संस्थितम् ॥ १,१.५८ ॥
तं रसेन्द्रं शुचिर्भूत्वा गृह्णीयाद्रसदेशिकः ।
गौरवादग्निवदनात्पतितो दरदाह्वये ॥ १,१.५९ ॥
देशे स सूतो भूलीनः तन्त्रज्ञै रसकोविदः ।
निक्षिप्य मृत्तिकायन्त्रे पातनाख्ये समागतः ॥ १,१.६० ॥
पारदो गृह्यते देवि दोषहीनस्स उच्यते ।
एवमेव तत्र तत्र सिद्धविद्याधरैस्सदा ॥ १,१.६१ ॥
निक्षेपितः पारदेन्द्रो विद्यते देवि सिद्धिदः ॥ १,१.६२ ॥">
<script type="text/javascript">
    
    let baseURL = "https:\/\/vishvAsa.github.io\/kalpAntaram\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022build_img\u0022:\u0022https:\/\/github.com\/vishvAsa\/kalpAntaram\/actions\/workflows\/build.yml\/badge.svg\u0022,\u0022build_url\u0022:\u0022https:\/\/github.com\/vishvAsa\/kalpAntaram\/actions\/workflows\/build.yml\u0022,\u0022contactlink\u0022:\u0022https:\/\/github.com\/vishvAsa\/kalpAntaram\/issues\/new\u0022,\u0022env\u0022:\u0022production\u0022,\u0022githubeditmepathbase\u0022:\u0022https:\/\/github.com\/vishvAsa\/kalpAntaram\/edit\/content\/\u0022}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022footernav\u0022:\u0022top_bar\u0022,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022topnav\u0022:\u0022top_bar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/devaH\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022आगमः शैवः\u0022,\u0022url\u0022:\u0022..\/AgamaH_shaivaH\/\u0022},{\u0022title\u0022:\u0022आगमः वैष्णवः\u0022,\u0022url\u0022:\u0022..\/AgamaH_vaiShNavaH\/\u0022},{\u0022title\u0022:\u0022रामानुजीयम्\u0022,\u0022url\u0022:\u0022..\/rAmAnujIyam\/\u0022},{\u0022title\u0022:\u0022माध्वम्\u0022,\u0022url\u0022:\u0022..\/mAdhvam\/\u0022},{\u0022title\u0022:\u0022आगमः ब्राह्मः\u0022,\u0022url\u0022:\u0022..\/AgamaH_brAhmaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022वेदाः - ऋक्\u0022,\u0022url\u0022:\u0022..\/vedAH_Rk\/\u0022},{\u0022title\u0022:\u0022वेदाः - यजुः\u0022,\u0022url\u0022:\u0022..\/vedAH_yajuH\/\u0022},{\u0022title\u0022:\u0022वेदाः - साम\u0022,\u0022url\u0022:\u0022..\/vedAH_sAma\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022पुराणम् वैष्णवम्\u0022,\u0022url\u0022:\u0022..\/purANam_vaiShNavam\/\u0022},{\u0022title\u0022:\u0022महाभारतम्\u0022,\u0022url\u0022:\u0022..\/mahAbhAratam\/\u0022},{\u0022title\u0022:\u0022रामायणम्\u0022,\u0022url\u0022:\u0022..\/rAmAyaNam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvyam\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022},{\u0022title\u0022:\u0022Book pub\u0022,\u0022url\u0022:\u0022..\/book-pub\u0022}],\u0022title\u0022:\u0022सङ्ग्रहान्तरम्\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022..\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    
    var pageRelUrlTree = {};
</script>

    
    <script type="text/javascript">
  let pageVars = {};
  pageVars.pageUrlMinusBasePath = "\/kalpAntaram\/AyurvedaH\/prakIrNam\/AnandakANDam\/".replace(basePath, "/");
  pageVars.pageParams = {};
  pageVars.pageSource = "AyurvedaH\/prakIrNam\/AnandakANDam.md";
  console.log(pageVars.pageSource);
  var pageDefaults;
  for (let possiblePageDefaults of pageDefaultsList) {
    if (pageVars.pageSource.startsWith(possiblePageDefaults.scope.pathPrefix)) {
      pageDefaults = possiblePageDefaults.values
    }
  }
    
</script>


    <script src="/kalpAntaram/webpack_dist/uiLib-bundle.js"></script>







    <link rel="stylesheet" href="/kalpAntaram/webpack_dist/uiLib.css">
<link rel="stylesheet" href="/kalpAntaram/css/uiLibPrint.css" media="print" >
<link rel="stylesheet" href="/kalpAntaram/css/fonts.css" >
<link rel="stylesheet" href="/kalpAntaram/css/@fortawesome/fontawesome-free/css/solid.min.css">

<link rel="stylesheet" href="/kalpAntaram/css/@fortawesome/fontawesome-free/css/fontawesome.min.css">


<link rel="alternate" hreflang="sa-Deva" href="https://vishvAsa.github.io/kalpAntaram/AyurvedaH/prakIrNam/AnandakANDam/" />
<link rel="alternate" hreflang="sa-Deva" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=devanagari" />

<link rel="alternate" hreflang="sa-Knda" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=kannada" />
<link rel="alternate" hreflang="sa-Mlym" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=malayalam" />
<link rel="alternate" hreflang="sa-Telu" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=telugu" />
<link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=tamil_superscripted" />
<link rel="alternate" hreflang="sa-Taml" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=tamil" />
<link rel="alternate" hreflang="sa-Gran" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=grantha" />

<link rel="alternate" hreflang="sa-Gujr" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=gujarati" />
<link rel="alternate" hreflang="sa-Guru" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=gurmukhi" />
<link rel="alternate" hreflang="sa-Shar" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=sharada" />
<link rel="alternate" hreflang="sa-Dogr" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=dogra" />
<link rel="alternate" hreflang="sa-Phag" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=phags_pa" />
<link rel="alternate" hreflang="sa-Tibt" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=tibetan" />
<link rel="alternate" hreflang="sa-Sidd" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=siddham" />
<link rel="alternate" hreflang="sa-Newa" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=newa" />
<link rel="alternate" hreflang="sa-Modi" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=modi" />
<link rel="alternate" hreflang="sa-Tirh" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=tirhuta_maithili" />
<link rel="alternate" hreflang="sa-Gong" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=gondi_gujala" />
<link rel="alternate" hreflang="sa-Gonm" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=gondi_masaram" />


<link rel="alternate" hreflang="sa-Orya" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=oriya" />
<link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=assamese" />
<link rel="alternate" hreflang="sa-Beng" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=bengali" />
<link rel="alternate" hreflang="sa-Mtei" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=manipuri" />
<link rel="alternate" hreflang="sa-Sinh" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=sinhala" />
<link rel="alternate" hreflang="sa-Limb" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=limbu" />
<link rel="alternate" hreflang="sa-Lepc" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=lepcha" />


<link rel="alternate" hreflang="sa-Cyrl" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=cyrillic" />
<link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=iso" />
<link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=iast" />
<link rel="alternate" hreflang="sa-Aran" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=urdu" />
<link rel="alternate" hreflang="sa-Avst" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=avestan" />

<link rel="alternate" hreflang="sa-Brah" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=brahmi" />
<link rel="alternate" hreflang="sa-Khar" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=kharoshthi" />
<link rel="alternate" hreflang="sa-Zanb" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=zanbazar_square" />
<link rel="alternate" hreflang="sa-Bhks" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=bhaiksuki" />

<link rel="alternate" hreflang="sa-Bali" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=balinese" />
<link rel="alternate" hreflang="sa-Java" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=javanese" />
<link rel="alternate" hreflang="sa-Laoo" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=lao" />
<link rel="alternate" hreflang="sa-Laoo-t-sa-Laoo-m0-Laopali" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=lao_pali" />
<link rel="alternate" hreflang="sa-Mymr" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=burmese" />
<link rel="alternate" hreflang="sa-Mymr-t-sa-Mymr-m0-Mon" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=mon" />
<link rel="alternate" hreflang="sa-Cham" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=cham" />
<link rel="alternate" hreflang="sa-Khmr" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=khmer" />
<link rel="alternate" hreflang="sa-Thai" href="https://vishvAsa.github.io/kalpAntaram/AyurvedaH/prakIrNam/AnandakANDam/?transliteration_target=thai" />

  </head>

  <body class="ma0 bg-near-white">
    


    
<header class="p-1 bg-yellow noPrint">
    <nav role="navigation" class="col">
      <div id="div_top_bar" class="row">
        <div class="col-md-3 justify-content-start">
          <a  href="/" class="btn col border">
            <i class="fas fa-gopuram ">कल्पान्तरे विश्वासटिप्पन्यः <br/> आनन्दकाण्डम्</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <button class="btn btn-light"  href="#transliterationDropdown" data-toggle="collapse">
            ✍
          </button>
          <select id="transliterationDropdown" size="1" class="collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          <div>
          <button class="btn btn-outline-secondary btn-sm"  href="#transliterationDropdownAlt" data-toggle="collapse">
          (✍)
          </button>
          <select id="transliterationDropdownAlt" size="1"  style="font-size:12px" class="bg-light-yellow collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          </div>
          <div class="row col d-flex  dropdown">
            <button class="btn btn-secondary-outline btn-sm dropdown-toggle" type="button" data-toggle="dropdown" aria-haspopup="true" aria-expanded="false">
              A±
            </button>
            <div class="dropdown-menu" aria-labelledby="dropdownMenuButton">
            <a class="btn btn-secondary btn-sm" onclick="module_uiLib.changeTextSize(2)">A+</a>
            <a class="btn btn-secondary btn-sm" onclick="module_uiLib.changeTextSize(-2)">A-</a>
            </div>
          </div>
          <button class="btn btn-light btn-sm"  href="#commentStyleDropdown" data-toggle="collapse">
            🗨
          </button>
          <select id="commentStyleDropdown" class="collapse" size="1" onchange="module_uiLib.default.content.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a id="expandAllButton" class="btn btn-secondary" onclick="module_uiLib.default.query.setParamsAndGo({'expandDetails': '.*'})">↕️️</a></div>
          <div id="printStyleDiv" class="row col d-flex  dropdown">
          <button class="btn btn-light btn-sm dropdown-toggle"  href="#printStyleDropdown" data-toggle="dropdown" aria-haspopup="true" aria-expanded="false">
          🖨
          </button>
            <div class="dropdown-menu col" aria-labelledby="printStyleDropdown">
              <div class="row justify-content-center">
                <p>Cols:</p>
                <input type="number" min="1" max="10" value="2" step="1" id="tbColumns" style="width: 3ch;"  accesskey="c"/>
              </div>
              <div class="row justify-content-center">
                <p>A±:</p> <input type="text" id="tbBodyFontSize" value="0.4cm" style="width: 6ch;"  accesskey="f"></input>
              </div>
              <div class="row justify-content-center">
                <p>Incl:</p> <input checked type="checkbox" id="tbIncludeStyle" value="on"></input>
                <button id="btnPrintStyle" onclick="module_uiLib.default.content.updatePrintStyle()">🖨
                </button>
              </div>
            </div>
        </div>
        </div>
        <div id="audioDiv" class="row col d-flex  dropdown">
          <button class="btn btn-secondary-outline btn-sm dropdown-toggle" type="button" id="audioDropdownMenuButton" data-toggle="dropdown" aria-haspopup="true" aria-expanded="false">
            🎧
          </button>
          <div class="dropdown-menu" aria-labelledby="dropdownMenuButton">
          <a id="speakerButton" class="btn btn-outline-secondary btn-sm" onclick="module_uiLib.default.content.handleSpeakToggle()">⏯</a>
          <button id="speakerPauseButton" class="btn btn-outline-secondary btn-sm">⏸</button>
            <div id="audioOptionsDiv" class="row justify-content-center" >
              <div>
                <p class="lead">Vol</p>
                <input type="range" min="0" max="1" value="1" step="0.1" id="volume" />
                <span id="volume-label" class="ms-2">1</span>
              </div>
              <div class="mx-5">
                <p class="lead">Rate</p>
                <input type="range" min="0.1" max="10" value="1" id="rate" step="0.1" />
                <span id="rate-label" class="ms-2">1</span>
              </div>
              <div>
                <p class="lead">Pitch</p>
                <input type="range" min="0" max="2" value="1" step="0.1" id="pitch" />
                <span id="pitch-label" class="ms-2">1</span>
              </div>
            </div>
          </div>
        </div>
        <a href="https://vishvAsa.github.io/kalpAntaram/search"  class="btn btn-light btn-sm">🥽🔦</a>
        <div class="row col  d-flex justify-content-center">
          <div><a id="previousPage" href="" class="btn btn-secondary">###<i class="fas fa-caret-left"></i></a></div>
          <div ><a id="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border noPrint " id="sidebar">
          <div id="fastSearch">
              <datalist id="pageDataList"></datalist>
              <input id="searchInput" placeholder="शीर्षिकान्विष्यताम्" list="pageDataList" onchange="module_uiLib.default.navigation.pageLoader()">
          </div>
          <details open  class="bg-light-gray" >
              <summary id="sidebarToggleLink" onclick="module_uiLib.default.navigation.sidebarToggleHandler()">
            Menu
              </summary>
              <ul id="sidebarBody" class="list pl2 p-0 bg-yellow">
              </ul>
          </details>
      </aside>
      <main class="col p-3" role="main" data-pagefind-body>
        
<header class='border d-flex justify-content-between'>
    <h1 id="आनन्दकाण्डम्">आनन्दकाण्डम्</h1>
    
    <a id="editLink" class="btn btn-primary noPrint"  href="https://github.com/vishvAsa/kalpAntaram/edit/content/AyurvedaH/prakIrNam/AnandakANDam.md"><i class="fas fa-edit"></i></a>
    
</header>
<article>
  <aside id="toc_card" class="card border noPrint ">
    <details id="toc_header">
        <summary>What's in this page?</summary>
      <div id="toc_body" class="p-0">
        
        <ul id="toc_ul" class="list p-0">
        </ul>
      </div>
    </details>
    <div id="progressBarDiv" class="row d-flex justify-content-center">
      🐎💪<progress id="progressLoading" value="0" max="100"> 32% </progress>
    </div>
  </aside>
  <div id="post_content">
  <p>[[आनन्दकाण्डम्	Source: <a href="https://www.ebharatisampat.in/read_chapter.php?bookid=MjY4NTQxNzI1NjAwMjQy">EB</a>]]</p>
<p>[</p>
<p>आनन्दकाण्डम् १, १<br>
कैलासशिखरासीनं कालकन्दर्पनाशनम् ।<br>
प्रसन्नं परमेशानं जगदानन्दकारणम् ॥ १,१.१ ॥<br>
प्रणम्य परया भक्त्या भैरवी स्तुतिमातनोत् ।<br>
देवदेव महादेव जन्मदारिद्र्यनाशन ॥ १,१.२ ॥<br>
प्रसीद करुणामूर्ते प्रसन्न परमेश्वर ।<br>
दिव्यागमरहस्यानि कुलकौलादिकानि च ॥ १,१.३ ॥<br>
जाने तव प्रसादेन मायामङ्गलविग्रह ।<br>
श्रोतुमिच्छामि सर्वेश तव दिव्यरसायनम् ॥ १,१.४ ॥<br>
जराजन्मामयघ्नं च खेचरत्वादिसिद्धिदम् ।<br>
दारिद्र्यदुःखशमनं ब्रह्मत्वादिवरप्रदम् ॥ १,१.५ ॥<br>
ईश्वर उवाच ।<br>
साधु साधु महाभागे सर्वलोकोपकारिणि ।<br>
तत्सर्वं जायते सूताच्छुद्धात्मप्राणवल्लभे ॥ १,१.६ ॥<br>
सर्वलोकोपकारार्थं गुह्यात्गुह्यतमं हितम् ।<br>
रसेन्द्रस्य समुत्पत्तिं लक्षणं च सुरार्चिते ॥ १,१.७ ॥<br>
तत्सर्वं सम्प्रवक्ष्यामि शृणु भैरवि सम्प्रति ।<br>
[रसोत्पत्तिः]<br>
सुरेन्द्रैर्मुनिभिर्दिव्यैः गन्धर्वोरगकिंनरैः ॥ १,१.८ ॥<br>
प्रार्थितो भवत्यां तु कुमारोत्पत्तिमिच्छद्भिः ।<br>
तारकासुरनाशाय लोकानां रक्षणाय च ॥ १,१.९ ॥<br>
तदा हिमालयगिरेः गुहायां सुचिरं प्रिये ।<br>
संक्रीडमानयोः कालो गतो नः पुत्रलिप्सया ॥ १,१.१० ॥<br>
त्रिजगत्क्षोभि सुरतं त्यजितुं प्रेषितः सुरैः ।<br>
कपोतरूपमास्थाय वह्निः प्रागाद्गवाक्षतः ॥ १,१.११ ॥<br>
तं दृष्ट्वा लज्जया देवि विसृष्टं सुरतं मया ।<br>
निक्षिप्तं वदने वह्नेरावयोस्तेज उज्ज्वलम् ॥ १,१.१२ ॥<br>
तेन दन्दह्यमानोऽग्निर्गङ्गायां तन्न्यमज्जयत् ।<br>
तेन गङ्गापि संतप्ता तद्बहिर्विससर्ज च ॥ १,१.१३ ॥<br>
तत्द्विधाभूद्बहिः प्राप्य चैकं स्कन्दप्रसूतये ।<br>
अन्यच्छुद्धरसो जातो ह्यापदंबुधिपारदः ॥ १,१.१४ ॥<br>
शतयोजननिम्नेषु पञ्चकूपेषु संस्थितः ।<br>
तन्मला धातवो जाता मणयो दिव्यवस्तु च ॥ १,१.१५ ॥<br>
तत्तत्क्षेत्रविशेषेण नामवर्णादिकान् गुणान् ।<br>
भिन्नः प्राप्तो रसेन्द्रोऽयं जन्मदारिद्र्यभञ्जनः ॥ १,१.१६ ॥<br>
ते कूपाः प्रलये पञ्च संज्ञा जातादि वै मुखाः ।<br>
ससंचवर्णां निवृत्त्या निक्षिप्ता नियुतानि हि ॥ १,१.१७ ॥<br>
पञ्चवर्णानि देवेशि सर्वसत्त्वयुतानि च ।<br>
पूर्वस्यां पारदः श्वेतो नानावर्णैर्गदापहः ॥ १,१.१८ ॥<br>
चञ्चलो दक्षिणस्यां तु रसेन्द्रो नीलवर्णवान् ।<br>
दोषहीनोऽतिरूक्षश्च सुतरां चपलः प्रिये ॥ १,१.१९ ॥<br>
तेन जाता भुजङ्गेन्द्रा जराजन्मगदोषोज्झिताः ।<br>
पश्चिमस्यां तु सूताख्यः पीतवर्णोऽतिरूक्षकः ॥ १,१.२० ॥<br>
सर्वदोषयुतोऽसौ तु शुद्धोऽष्टादशकर्मभिः ।<br>
सर्वसिद्धिप्रदो देवि देहलोहादिसिद्धिदः ॥ १,१.२१ ॥<br>
उत्तरस्यां दिशो रक्तः सर्वदोषविवर्जितः ।<br>
रसायनं तु तेनैव देवा जन्मजरोज्क्षिताः ॥ १,१.२२ ॥<br>
मध्ये तु मिश्रको ज्ञेयः सर्ववर्णसमन्वितः ।<br>
बहिश्चन्द्रार्काच्छायो रसो दोषसमन्वितः ॥ १,१.२३ ॥<br>
स चाष्टादशसंस्कारैः शुद्धः सिद्धिप्रदो भवेत् ।<br>
अमराणां स्वरूपं तु रसेन्द्रो हि महेश्वरः ॥ १,१.२४ ॥<br>
पूरयामासतुस्तौ च स्तोकतो ह्यतिदुर्लभौ ।<br>
अन्येषु सर्वकार्येषु सिद्धदोऽपि हि कर्मभिः ॥ १,१.२५ ॥<br>
अष्टादशभिरत्यन्तं शुद्धः सिद्धिप्रदो द्रुतम् ।<br>
रसावतारं यो वेत्ति स तु धार्मिकसत्तमः ॥ १,१.२६ ॥<br>
आयुष्यसुखसंतानधनारोग्यमवाप्नुयात् ।<br>
[रसपर्यायाः तन्निरुक्तैस्त]<br>
जन्मरोगजरामृत्युदारिद्र्यांभोनिधेः परम् ॥ १,१.२७ ॥<br>
पारं ददाति तेनैव पारदः परिकीर्तितः ।<br>
रसोपरसलोहादिकर्तृत्वाच्च रसेन्द्रकः ॥ १,१.२८ ॥<br>
मम प्रत्यङ्गसूतत्वात्सूत इत्यभिधीयते ।<br>
सूते यस्मात्सर्वसिद्धिं तस्मात्सूत इति स्मृतः ॥ १,१.२९ ॥<br>
मम देहरसो यस्मात्रसस्तस्मात्प्रकीर्तितः ।<br>
जरामरणदारिद्र्यरोगनाशाय शस्यते ॥ १,१.३० ॥<br>
तस्माश्रस इति प्रोक्तो धातुत्वाच्च वरानने ।<br>
सर्वधातून्रसत्येषः तस्माच्च रस ईरितः ॥ १,१.३१ ॥<br>
मित्रकारी सवर्णत्वात्सर्वसिद्धिप्रदायकः ।<br>
पारदो व्याधिसंहर्ता रसेन्द्रो रसकर्मणि ॥ १,१.३२ ॥<br>
धातुकर्मसु सूतः स्याद्रसेन्द्रो रससाधने ।<br>
सर्वकर्मार्हततया सर्वतया प्रिये ॥ १,१.३३ ॥<br>
सर्वसिद्धिप्रदो देवि मिश्रकोऽयमुदाहृतः ।<br>
[रसगता दोषाः]<br>
अमोघसिद्धिममलं सर्वसिद्धिप्रदं रसम् ॥ १,१.३४ ॥<br>
आलोक्य त्रिदशाः सर्वे ब्रह्मविष्णुपुरेगमाः ।<br>
मामभिप्रार्थयामासुः स्तोत्रैश्च विविधैः प्रिये ॥ १,१.३५ ॥<br>
रसेन्द्रदर्शनादेव नरपक्षिमृगादयः ।<br>
सिद्धिं नानाविधां यान्ति तन्निवारय शंकर ॥ १,१.३६ ॥<br>
तस्मात्त्रिधा कञ्चुकाभिर्दोषैश्चासौ नियोजितः ।<br>
तदा प्रभृति दोषैश्च कञ्चुकाभिश्च वर्जितः ॥ १,१.३७ ॥<br>
शुद्धोऽष्टादशसंस्कारैः सूतो भवति सिद्धिदः ।<br>
[रसावस्थाः]<br>
धूमश्चिटिचिटिश्चैव मण्डूकप्लुतिरेव च ॥ १,१.३८ ॥<br>
सकंपश्च विकंपश्च पञ्चावस्था रसस्य तु ।<br>
[रसगतयः]<br>
रसस्य गतयः पञ्च जले स्याज्जलवद्गतिः ॥ १,१.३९ ॥<br>
धूमे धूमगतिः सूतः स्तरणे हंसवद्गतिः ।<br>
किट्टे किट्टनिभा देवि पञ्चमो जीववद्गतिः ॥ १,१.४० ॥<br>
चतस्रो गतयो दृश्याः अदृश्या पंचमी गतिः ।<br>
यन्त्रौषधाद्यै रोद्धव्याश्चतस्रो गतयः प्रिये ॥ १,१.४१ ॥<br>
ध्यानमन्त्रौषधाद्यैश्च रोद्धव्या पञ्चमी गतिः ।<br>
[नैसर्गिका दोषाः]<br>
पार्थिवश्च तथैवाप्य आग्नेयश्चानिलस्तथा ॥ १,१.४२ ॥<br>
नाभसो गजचर्माख्यः पुण्डरीको विसर्पकृत् ।<br>
हारिद्रो रक्तचर्माख्यो नारङ्गो रक्तबिन्दुकः ॥ १,१.४३ ॥<br>
असह्याग्निश्च मण्डूको मला नैसर्गिकाः स्मृताः ।<br>
[औपधिका दोषाः]<br>
कालिका मलिनी चैव कपोती रक्तकञ्चुका ॥ १,१.४४ ॥<br>
सलोमी गिरिजा चैव पिङ्गली सप्त कञ्चुकाः ।<br>
औपाधिका इमा ज्ञेयाः पारदे कीर्तिताः प्रिये ॥ १,१.४५ ॥<br>
[यौगिका दोषाः]<br>
विषं नागश्च वङ्गश्च यौगिकश्च त्रयः स्मृताः ।<br>
[दोषाणां स्वरूपम्]<br>
भौमः कुष्ठकरश्चाप्यो दोषोद्रेकं करोति सः ॥ १,१.४६ ॥<br>
आग्नेयः कुरुते दाहं वायव्यः शूलकृद्भवेत् ।<br>
बाधिर्यं नाभसो दोषो गजत्वग्गजचर्मकृत् ॥ १,१.४७ ॥<br>
पुण्डरीको दद्रुकरो विसर्पश्च विसर्पकृत् ।<br>
हारिद्रः पाडुकृत्प्रोक्तो रक्तचर्माक्षिपाटलम् ॥ १,१.४८ ॥<br>
नारङ्गो दुम्बरं कुष्ठं रक्तबीजो मसूरिकाः ।<br>
असह्याग्निर्मोहकारी मण्डूकश्चर्मकीलकृत् ॥ १,१.४९ ॥<br>
मलो मूर्च्छाकरो देवि ख्याता दोषोद्भवास्तथा ।<br>
कालिका कृष्णवर्णं च मलिनी मलसग्रहम् ॥ १,१.५० ॥<br>
कपोती स्वरसादं च विस्फोटं रक्तकञ्चुका ।<br>
सलोमी वमनं कुर्यात्गिरिजा जाड्यकारिणी ॥ १,१.५१ ॥<br>
पिङ्गली नेत्रघ्नी दोषाः कचुकजाः स्मृताः ।<br>
विषं मृत्युप्रदो नागो जाड्यं वङ्गस्सुरार्चिते ॥ १,१.५२ ॥<br>
कुरुते पूतिगन्धत्वं गदा यौगिकसम्भवाः ।<br>
[रसस्य स्थानान्तरगतिः]<br>
प्रथमार्तवसुस्नाता सुरूपा शुभलक्षणा ॥ १,१.५३ ॥<br>
शुद्धाम्बरधरा माल्यगन्धन्लिप्ता सुभूषिता ।<br>
उत्तमाश्वसमारूढा रतिसङ्गविवर्जिता ॥ १,१.५४ ॥<br>
अभ्यर्च्य गणनाथं च भैरवं च गुरुं पुरा ।<br>
रसेन्द्रभैरवं ध्यात्वा कूपस्थं पारदं प्रिये ॥ १,१.५५ ॥<br>
पश्येच्छीघ्रं ततो गच्छेत्न पुनः पृष्ठमीक्षयेत् ।<br>
एषा योजनमात्रोआ कुमारी हयसाधना ॥ १,१.५६ ॥<br>
तदानीमाहरेत्ततु कुमारासंजिघृक्षया ।<br>
कूपमध्यात्समुत्पत्य सोऽनुधावति तां प्रति ॥ १,१.५७ ॥<br>
यावद्योजनमागत्य पुनः कूपे विशेत्क्षणात् ।<br>
परितः कृतगर्तेषु तेषु तेषु च संस्थितम् ॥ १,१.५८ ॥<br>
तं रसेन्द्रं शुचिर्भूत्वा गृह्णीयाद्रसदेशिकः ।<br>
गौरवादग्निवदनात्पतितो दरदाह्वये ॥ १,१.५९ ॥<br>
देशे स सूतो भूलीनः तन्त्रज्ञै रसकोविदः ।<br>
निक्षिप्य मृत्तिकायन्त्रे पातनाख्ये समागतः ॥ १,१.६० ॥<br>
पारदो गृह्यते देवि दोषहीनस्स उच्यते ।<br>
एवमेव तत्र तत्र सिद्धविद्याधरैस्सदा ॥ १,१.६१ ॥<br>
निक्षेपितः पारदेन्द्रो विद्यते देवि सिद्धिदः ॥ १,१.६२ ॥</p>
<p>आक्, १, २<br>
श्रीभैरवी ।<br>
रसोपदेशदातारं तच्छिष्यं काकिनीस्त्रियम् ।<br>
रसपूजां तु पृच्छामि यथावत्कथयस्व मे ॥ १,२.१ ॥<br>
श्रीभैरवः ।<br>
[रसोपदेशकलक्षणम्]<br>
शृणु भैरवि तत्सर्वमपूर्वं कथयामि ते ।<br>
आचार्यो ज्ञानवान्दक्षः शीलवान् गुणवान् शुचिः ॥ १,२.२ ॥<br>
धर्मज्ञः सत्यसंधश्च रसशास्त्रविशारदः ।<br>
वेदवेदान्ततत्त्वज्ञो निर्मलः शिववत्सलः ॥ १,२.३ ॥<br>
देवीभक्तः सदा शान्तो रसमण्डपकोविदः ।<br>
मन्त्रसिद्धो महावीरो देवतायागतत्परः ॥ १,२.४ ॥<br>
रसदीक्षाविधानज्ञो मन्त्रौषधमहारसान् ।<br>
रागसंख्यां बीजकल्पं द्वन्द्वमेलापनं बिडम् ॥ १,२.५ ॥<br>
रञ्जनं सारणां तैलं दलानि क्रामणानि च ।<br>
वर्णोत्कर्षं मृदुत्वं च जारणं बालवृद्धयोः ॥ १,२.६ ॥<br>
खेचरीं भूचरीं चैव यो वेत्ति स गुरुर्भवेत् ।<br>
[शिष्यलक्षणम्]<br>
गुरुभक्तः सदाचारो लोभमायाविवर्जितः ॥ १,२.७ ॥<br>
निस्पृहो निरहङ्कारः सत्यवाङ्नियमस्थितः ।<br>
निरालस्यः स्वधर्मज्ञः षट्कर्मनिरतः सुधीः ॥ १,२.८ ॥<br>
दम्भहिंसादिनिर्मुक्तः शिवाचारेषु दीक्षितः ।<br>
अत्यन्तसाधकः शान्तो मन्त्रानुष्ठानतत्परः ॥ १,२.९ ॥<br>
दान्तः शिष्यः स विज्ञेयः शक्तिमान् गतमत्सरः ।<br>
[काकिनीलक्षणम्]<br>
आकुञ्चितस्निग्धकेशा पद्मपत्रायतेक्षणा ॥ १,२.१० ॥<br>
दीर्घोत्तुङ्गघ्राणकेशा विद्रुमाधरशोभिता ।<br>
दाडिमीबीजदशना कम्बुग्रीवोन्नतस्तनी ॥ १,२.११ ॥<br>
शिरीषमालामृदुलबाहुपाशविराजिता ।<br>
संकीर्णोरस्थला निम्ननाभिः सूक्ष्मा चलाङ्गका ॥ १,२.१२ ॥<br>
तलोदरी रोमराजिवलित्रयविभूषिता ।<br>
विशालजघनोपेता रम्भोरुः सुभगा प्रिया ॥ १,२.१३ ॥<br>
कादलोपमजङ्घा च पाटलाङ्घ्रिसरोरुहा ।<br>
शोणामलनखोपेता राजहंसगतिः शुभा ॥ १,२.१४ ॥<br>
कलकोकिलनिध्वानकलकण्ठादिमञ्जुला ।<br>
पिप्पलछदसंकाशस्मरमन्दिरमण्डिता ॥ १,२.१५ ॥<br>
युवती श्यामला स्निग्धा सुरूपा शुभलक्षणा ।<br>
चुम्बनस्पर्शनाश्लेषरतिकर्मविचक्षणा ॥ १,२.१६ ॥<br>
बहुले या पुष्पवती पक्षे सा काकिनी स्मृता ।<br>
स्वस्ववर्णसद्भूता ग्राह्या वाप्यन्यवर्णजा ॥ १,२.१७ ॥<br>
रसकर्मणि दीक्षायां प्रयोगे च रसायने ।<br>
[काकिनीत्वापादनम्]<br>
काकिन्यभावे तरुणी सुरूपान्याथवा भवेत् ॥ १,२.१८ ॥<br>
गन्धकं गोघृतोपेतं निष्कं त्रिः सप्तवासरम् ।<br>
प्रातर्दद्यात्तु सा नारी काकिनीसदृशा भवेत् ॥ १,२.१९ ॥<br>
धार्मिकः पापभीरुश्च बलवान् ज्ञानवित्तमः ।<br>
न्यायश्रेष्ठः सर्वसमो रसागमविशारदः ॥ १,२.२० ॥<br>
भूपतिश्चास्य मन्त्री च सर्वशास्त्रविशारदः ।<br>
सर्वधर्मरतः श्रेष्ठो न्यायमार्गप्रवर्तकः ॥ १,२.२१ ॥<br>
[रसशालानिर्माणम्]<br>
रसशालां प्रवक्ष्यामि रसेन्द्रस्य वरानने ।<br>
निर्णयेच्च निरातङ्के देशे च निरुपप्लवे ॥ १,२.२२ ॥<br>
आस्तिकप्राणिसुभगे धनधान्यसमाकुले ।<br>
सौराज्ये पूर्णविभवे निरपाये ह्यनिन्दके ॥ १,२.२३ ॥<br>
नगरे सर्ववर्णाढ्ये महामाहेश्वरावृते ।<br>
तत्रापि विजये स्थाने पवित्रे च सुरक्षिते ॥ १,२.२४ ॥<br>
सव्यालपशुपक्ष्यादिसंबाधपरिवर्जिते ।<br>
समस्थले च प्राकारपरिघार्गलभूषिते ॥ १,२.२५ ॥<br>
नारङ्गदाडिमडहजम्बीरफलपूरके ।<br>
तालहिन्तालवकुलनारिकेलाम्लपाटले ॥ १,२.२६ ॥<br>
अशोकजम्बूपनससालपुंनागमण्डिते ।<br>
कपित्थपूगसरलदेवदारुसुबिल्वके ॥ १,२.२७ ॥<br>
धात्रीन्यग्रोधवरणमधूकाम्रातमण्डिते ।<br>
केतकीमल्लिकाजातीयूथिकामालतीयुते ॥ १,२.२८ ॥<br>
मागधीकुन्दकुरवतिलके शतपत्रके ।<br>
कुमुदोत्पलकल्हारपुण्डरीकांबुजोत्पलैः ॥ १,२.२९ ॥<br>
हंससारसकारण्डचक्रवाकविराजितैः ।<br>
सरोभिः शीतलजले परितः परिवेष्टिते ॥ १,२.३० ॥<br>
शीतानिलाभिलुलितललितप्रसवाञ्चिते ।<br>
चित्रोद्यानेऽतिरुचिरे रसशालां प्रकल्पयेत् ॥ १,२.३१ ॥<br>
षोडशस्तम्भरुचिरां चतुरश्रां समायताम् ।<br>
मनोज्ञां देवदेवेशि मत्तवारणसंयुताम् ॥ १,२.३२ ॥<br>
वातायनसमोपेतां कवाटार्गलरक्षिताम् ।<br>
कक्षपताकासंयुक्तां सर्वोपकरणोज्ज्वलाम् ॥ १,२.३३ ॥<br>
समालिखितदिक्पालां समर्चितविनायकाम् ।<br>
प्रतिष्ठितोमामाहेशां द्वारपालैश्च रक्षिताम् ॥ १,२.३४ ॥<br>
भेरीकाहलघण्टादिदिव्यवाद्यविनादिताम् ।<br>
वास्तुलक्षणसंयुक्तां रसशालां प्रकल्पयेत् ॥ १,२.३५ ॥<br>
शालायां वेदिका कार्या सुदृढा दर्पणोपमा ।<br>
इष्टकैः खचिता रम्या ससोपाना सलक्षणा ॥ १,२.३६ ॥<br>
कपिलागोमयालिप्ता हिरण्यकलशावृता ।<br>
[रसेन्द्रपूजाविधिः]<br>
वेदिकायां रसेन्द्रस्य भद्रपीठं प्रकल्पयेत् ॥ १,२.३७ ॥<br>
भद्रपीठे लिखेत्सम्यक्सिन्दूरेण द्विहस्तकम् ।<br>
षट्कोणं वसुपत्रं च तद्बहिश्चाष्टपत्रकम् ॥ १,२.३८ ॥<br>
कमलं चतुरश्रं च चतुर्द्वारोपशोभितम् ।<br>
रसलिङ्गं न्यसेद्यन्त्रे पुष्पाद्यैश्च समर्चयेत् ॥ १,२.३९ ॥<br>
[रससन्ध्या]<br>
अथ सन्ध्यां प्रवक्ष्यामि रसकर्मफलप्रदाम् ।<br>
प्रविशेद्रसशालां च स्नातः शुद्धोऽनुलेपितः ॥ १,२.४० ॥<br>
शुक्लमाल्याम्बरधरः संयतात्मा जितेन्द्रियः ।<br>
यतवाग्गुरुभक्तश्च सत्यवादी दृढव्रतः ॥ १,२.४१ ॥<br>
उपविश्य समाचामेत्मृदुले चित्रकम्बले ।<br>
वाङ्मायाश्रीयुतं तोयमात्मविद्याशिवात्मकम् ॥ १,२.४२ ॥<br>
तत्त्वं च शोधयामीति त्रिवारं विधिवत्पिबेत् ।<br>
ध्यायेद्वरदगायत्रीं त्रिवारं प्रजपेत्प्रिये ॥ १,२.४३ ॥<br>
रसभैरवगायत्रीं शृणु भैरवि तत्त्वतः ।<br>
ऐं रसेश्वराय विद्महे रसाङ्कुशाय धीमहि ।<br>
तन्नः सूतः प्रचोदयात् ।<br>
कोटिसूर्यप्रतीकाशं दशकोटीन्दुसंनिभम् ॥ १,२.४४ ॥<br>
शुभ्रं पञ्चमुखं देवं त्रिनेत्रं चन्द्रशेखरम् ।<br>
अष्टादशभुजं शान्तं पञ्चकृत्यपरायणम् ॥ १,२.४५ ॥<br>
शुक्लमाल्यांबरधरं नागयज्ञोपवीतिनम् ।<br>
स्फटिकसङ्काशं प्रेतारूढं रसेश्वरम् ॥ १,२.४६ ॥<br>
नीलकण्ठं च सर्वज्ञं सर्वाभरणभूषितम् ।<br>
वरदं रसशास्त्रं च पारदं भुजङ्गं सुधाम् ॥ १,२.४७ ॥<br>
शङ्खभैषज्यकोदण्डशूलखट्वाङ्गसायकम् ।<br>
डमरुं करवालं च गदां पावकमीश्वरि ॥ १,२.४८ ॥<br>
आरोग्यं दिव्यमालां च ह्यभयं द्विनवैः करैः ।<br>
रसाङ्कुशीं निजोत्सङ्गे बिभ्राणं वृषवाहनम् ॥ १,२.४९ ॥<br>
कपर्दभाररुचिरं मन्दहासाननं शिवम् ।<br>
रसभैरवमाचिन्त्य तस्योत्सङ्गे रसाङ्कुशीम् ॥ १,२.५० ॥<br>
अङ्कुशं चाक्षमालां च दधतीं दक्षहस्तयोः ।<br>
पाशाभयं च बिभ्राणां दक्षिणेतरहस्तयोः ॥ १,२.५१ ॥<br>
चतुर्भुजां रक्तवर्णां त्रिणेत्रामिन्दुशेखराम् ।<br>
रक्ताम्बरधरां देवीं कम्बुग्रीवां कृपामयीम् ॥ १,२.५२ ॥<br>
रत्नालङ्काररुचिरां मन्दहासविराजिताम् ।<br>
ध्यायेद्रसाङ्कुशीं देवीं देवस्याभिमुखीं शिवाम् ॥ १,२.५३ ॥<br>
ततो भस्म समादाय वामहस्तेन धारयेत् ।<br>
नैवाधःपतितं पात्रे गृहीत्वा गोमयं सुधीः ॥ १,२.५४ ॥<br>
विशोष्य प्रदहेत्कुण्डे क्रमेण धारयेत्प्रिये ।<br>
पुनरुद्धारणं चैव सद्योजातादिभिर्भवेत् ॥ १,२.५५ ॥<br>
निरीक्षणं प्रोक्षणं च ताडनाभ्युक्षणं तथा ।<br>
सद्योजातादिभिर्मन्त्रैरभिमन्त्र्य च तत्पुनः ॥ १,२.५६ ॥<br>
मूर्ध्नि वक्त्रे च हृदये गुह्ये चरणयोः क्रमात् ।<br>
ईशानाद्यैः पञ्चमन्त्रैस्तत्तत्स्थानेषु निक्षिपेत् ॥ १,२.५७ ॥<br>
सर्वाङ्गोद्धूलनं कुर्यात्भस्मना पञ्चभिश्च तैः ।<br>
संकल्पं विधिवत्कुर्यात्रसाचार्यो महेश्वरः ॥ १,२.५८ ॥<br>
प्राणायामत्रयं कृत्वा मूलमन्त्रेण पार्वति ।<br>
प्रोक्षयेन्मन्त्रितं तोयं मूर्ध्नि वामकरस्थितम् ॥ १,२.५९ ॥<br>
आचम्य च पुनस्तोयं मूलमन्त्रेण मन्त्रितम् ।<br>
त्रिधा दक्षिणहस्तस्थं पिबेदाचमनं ततः ॥ १,२.६० ॥<br>
अर्घ्यं मूलेन दत्त्वा त्रिः पुनराचम्य पार्वति ।<br>
अष्टोत्तरशतं जप्त्वा मूलमन्त्रमुदारधीः ॥ १,२.६१ ॥<br>
समर्पयेच्च सूताय रससन्ध्येयमीश्वरि ।<br>
त्रिकालमेवं कुर्वीत सन्ध्यां सर्वाघनाशिनीम् ॥ १,२.६२ ॥<br>
[रसांकुशरसांकुशीमूलमन्त्रोद्धारः]<br>
वक्ष्येऽहं मूलमन्त्रस्य शृणूद्धारक्रमं प्रिये ।<br>
वाङ्माया कमला चाथ चतुर्थ्यन्तो रसेश्वरः ॥ १,२.६३ ॥<br>
ततो महाकालपदं महाबलपदं ततः ।<br>
अघोरभैरवपदं वज्रवीरपदं ततः ॥ १,२.६४ ॥<br>
क्रोधकालपदं चैतत्सर्वं सम्बुद्धिसंयुतम् ।<br>
कषष्टवर्गान्तयुतः साधोदन्तः सबिन्दुकः ॥ १,२.६५ ॥<br>
इदं पञ्चाक्षरं कूटं ततः कर्षणसंयुतः ।<br>
सविसर्गोऽप्ययं कूटश्चतुर्वर्णात्मकः प्रिये ॥ १,२.६६ ॥<br>
रसेन्द्रभैरवस्यायं मन्त्रो द्वात्रिंशदर्णकः ।<br>
गोपितः सर्वतन्त्रेषु रहस्योऽत्यन्तदुर्लभः ॥ १,२.६७ ॥<br>
रसाङ्कुशामन्त्रमहं वक्ष्यामि शृणु भैरवि ।<br>
वाङ्माया भुवनेशी च रमा मकरकेतनः ॥ १,२.६८ ॥<br>
रसाङ्कुशा चतुर्थ्यां च नमोऽन्तो द्वादशार्णकः ।<br>
मन्त्रो रसाङ्कुशायाश्च तव देव्याः प्रकीर्तितः ॥ १,२.६९ ॥<br>
रसभैरवस्य छन्दोऽनुष्ठुप्प्रकीर्तितः ।<br>
नन्दिकेश ऋषिः प्रोक्तो देवः श्रीरसभैरवः ॥ १,२.७० ॥<br>
रं बीजं लं भवेत्कीलमन्त्यार्णः शक्तिरीरितः ।<br>
रसांकुशायाः स्कन्दस्यार्द्रं बीजं कीलकं रसः ॥ १,२.७१ ॥<br>
नमः शक्तिरिति ख्यातं रहस्यं मन्त्रमुत्तमम् ।<br>
[रसलिङ्गार्चना]<br>
रसलिङ्गार्चनं वक्ष्ये भैरवि शृणु तत्त्वतः ॥ १,२.७२ ॥<br>
वामपादं पुरस्कृत्य प्रविशेद्यागमन्दिरम् ।<br>
आसने मृदुले स्थित्वा शुचिः संयतमानसः ॥ १,२.७३ ॥<br>
प्राणानायम्य संकल्प्य श्रीगुरुं शिरसि स्थितम् ।<br>
शुद्धस्फटिकसंकाशं प्रशान्तं वरदाभयम् ॥ १,२.७४ ॥<br>
स्मरेत्तन्नाम पूर्वं च तदनुज्ञामवाप्य च ।<br>
दिवि स्थिताश्च ये भूता भूमिस्था विघ्नकारिणः ॥ १,२.७५ ॥<br>
पाताले ये महाभूताः ते नश्यन्तु शिवाज्ञया ।<br>
अनेनैव च मन्त्रेण दिग्विदिक्ष्वक्षतान् क्षिपेत् ॥ १,२.७६ ॥<br>
पुष्पमस्त्राय फडिति निक्षिपेदन्तरिक्षके ।<br>
सर्वशत्रुप्रमथनी चेति दक्षिणपार्ष्णिकाम् ॥ १,२.७७ ॥<br>
त्रिवारं घातयेद्भूमौ प्राणायामो भवेत्पुनः ।<br>
रसेन्द्रभद्रपीठस्य दक्षिणे चतुरश्रकम् ॥ १,२.७८ ॥<br>
मण्डलं हस्तमात्रं च सार्धं कुर्यात्सुशोभनम् ।<br>
त्रिकोणवृत्तषट्कोणचतुरश्रं भवेत्क्रमात् ॥ १,२.७९ ॥<br>
इन्द्रादिलोकपालांश्च तत्तन्नामपुरःसरम् ।<br>
प्रणवादिनमोऽन्तैश्च पूजयेत्कुसुमाक्षतैः ॥ १,२.८० ॥<br>
वाङ्मायाकमलाबीजैर्हृदयादीन् प्रपूजयेत् ।<br>
प्राच्यामवाच्यां क्रमशः प्रतीच्योत्तरयोः शिवे ॥ १,२.८१ ॥<br>
ईशानलासुरमरुत्कोणे नेत्रे प्रपूजयेत् ।<br>
अस्त्रं सर्वासु काष्ठासु चतुर्थ्यन्तं फडन्तकम् ॥ १,२.८२ ॥<br>
छोटिका दर्शयेदष्ट पश्चादाधारमाहरेत् ।<br>
तत्रैवावाहयेदग्निमण्डलं बीजमूलकम् ॥ १,२.८३ ॥<br>
अग्नेर्दश कलास्तत्र या गन्धाक्षतैः क्रमात् ।<br>
ततः पात्रं समादाय भावयेत्सूर्यमण्डलम् ॥ १,२.८४ ॥<br>
मार्तण्डद्वादशकलास्तत्रार्च्याश्चन्दनाक्षतैः ।<br>
गन्धोत्तमान्वितं तोयं पूरयेदर्घ्यपात्रकम् ॥ १,२.८५ ॥<br>
चिन्तयेदैन्दवं बिम्बं तास्तत्र पूजयेत् ।<br>
मध्ये त्रिकोणमालिख्य शक्तिबीजं समुल्लिखेत् ॥ १,२.८६ ॥<br>
तत्र क्षिपेत्गन्धपुष्पं मूलमन्त्रं त्रिधा जपेत् ।<br>
पूर्वादिदिक्षु चतसृषु चतुःपात्राणि धारयेत् ॥ १,२.८७ ॥<br>
पूरयेत्पूर्ववत्तानि गन्धपुष्पाक्षतैर्यजेत् ।<br>
प्रोक्षयेन्मूलमन्त्रेण मध्यपात्रोदकेन च ॥ १,२.८८ ॥<br>
पात्राणि निजगात्राणि पूजाद्रव्याणि सर्वतः ।<br>
स्वागतश्चतुरश्रं च मण्डलं परिकल्पयेत् ॥ १,२.८९ ॥<br>
पूर्ववत्पञ्चपात्राणि पूरयेच्छुद्धवारिणा ।<br>
निक्षिपेन्मध्यगे सूतं रत्नं दक्षिणके क्षिपेत् ॥ १,२.९० ॥<br>
स्वर्णं तद्वामपात्रे च तत्समीपे कुशं न्यसेत् ।<br>
रत्नपात्रसमीपस्थे पात्रे स्यादष्टगन्धकम् ॥ १,२.९१ ॥<br>
प्रतिपात्रे त्रिकोणं च लिखेन्मायासमन्वितम् ।<br>
न्यसेद्गन्धाक्षतं पुष्पं त्रिधा मूलेन मन्त्रयेत् ॥ १,२.९२ ॥<br>
सप्तधा रसपात्रं च मूलमन्त्रेण मन्त्रयेत् ।<br>
रसपात्रोदकेनैव पूजाद्रव्याणि चात्मनः ॥ १,२.९३ ॥<br>
शरीरमुत्तमाङ्गं च प्रोक्षयेत्पीठदीपकम् ।<br>
आसनस्य ऋषिर्मेरुः सुतलं छन्द ईरितम् ॥ १,२.९४ ॥<br>
कूर्मरूपी तु भगवान् देवता परिकीर्तिता ।<br>
पृथ्वि त्वया धृता लोका देवि त्वं विष्णुना धृता ।<br>
त्वं च धारय मां देवि पवित्रं कुरु चासनम् ।<br>
अनेनैव तु मन्त्रेण चासने कुसुमं क्षिपेत् ॥ १,२.९५ ॥<br>
[भूतशुद्धिः]<br>
भूतशुद्धिं प्रवक्ष्यामि पृथ्वी पीता सवज्रका ।<br>
कठिना लंबीजयुता जान्वन्ताङ्गुष्ठमूलतः ॥ १,२.९६ ॥<br>
ध्येया जान्वादिकट्यन्तमुपर्यस्यार्धचन्द्रका ।<br>
शुभ्रा वं बीजसहिता विचिन्त्या द्रवरूपिका ॥ १,२.९७ ॥<br>
कट्यादि हृदयान्तं च बहिर्ध्येयस्त्रिकोणगः ।<br>
रं बीजं रक्तवर्णश्च स्वस्तिकेन विभूषितः ॥ १,२.९८ ॥<br>
हृदादिकण्ठपर्यन्तं वायुः स्मर्योऽञ्जनप्रभः ।<br>
यंबीजसहितो देवि षड्बिन्दुपरिभूषितः ॥ १,२.९९ ॥<br>
षट्कोणः कर्णदेशाच्च ब्रह्मरन्ध्रान्तमीश्वरि ।<br>
वर्तुलं हंबीजयुतं महाकृष्णं वियत्स्मरेत् ॥ १,२.१०० ॥<br>
पृथिवीमप्सु च तास्त्वग्नौ स च वायौ स सोऽम्बरे ।<br>
मेलयित्वा द्वादशान्ते स्थापयेत्परमेश्वरि ॥ १,२.१०१ ॥<br>
यंबीजेनात्मनो देहं मूलाधाराद्विशोषयेत् ।<br>
षडाधाराणि निर्भिद्य यावत्ब्रह्मबिलं प्रिये ॥ १,२.१०२ ॥<br>
रं बीजेन दहेद्देहं सर्वमाप्लावयेत्ततः ।<br>
वंबीजेन द्रवीभूतं ब्रह्मरन्ध्रेन्दुमण्डलात् ॥ १,२.१०३ ॥<br>
स्यन्दमानामृतेनैव तनुमाप्लावयेच्छिवे ।<br>
आकाशाद्वायुमादद्यात्तस्माद्वह्निं समाहरेत् ॥ १,२.१०४ ॥<br>
वह्नेरापः समादेयास्ताभ्यो भूमिं समाहरेत् ।<br>
एवं पञ्च च भूतानि स्वस्वस्थाने नियोजयेत् ॥ १,२.१०५ ॥<br>
वामकुक्षिस्थितं पापपुरुषं कृष्णरूपिणम् ।<br>
ध्यायेत्तं निर्गतं देवि खड्गचर्मधरं परम् ॥ १,२.१०६ ॥<br>
न्यासं रसाङ्कुशेनैव कृत्वाङ्गुलिहृदादिषु ।</p>
<p>ऐं ह्रीं श्रीं क्ष्मौं क्ष्मं ह्रां ह्रीं ह्रूं ह्रैं ह्रौं ह्रः फट्रसेश्वराय महाकालभैरवाय शिखायै वषट् ।<br>
रौद्ररूपाय कृष्णपिङ्गललोचनाय अवतर २ अवतारय २ जल्प २ जल्पय २ शुभाशुभं कथय २ कथापय २ मम महारक्षां कुरु कुरु कारय २ मम रससिद्धिं देहि देहि १८८८ ।<br>
महाकालभैरवाय हृदयाय नमः ।<br>
पूर्ववन्महाबलभैरवाय शिरसे स्वाहा ।<br>
पूर्ववतघोरभैरवाय शिखायै वषट् ।<br>
पूर्ववत्वज्रवीरभैरवाय कवचाय हुम् ।<br>
पूर्ववत्क्रोधभैरवाय नेत्रत्रयाय वौषट् ।<br>
पूर्ववत्कालभैरवाय अस्त्राय फट् ।<br>
एवमङ्गुलिन्यासः ।</p>
<p>प्रतिबीजैः समुच्चार्य चतुर्थं रसांकुशम् ॥ १,२.१०७ ॥<br>
हृदादिपञ्चस्थानेषु विन्यसेद्बीजपञ्चकम् ।<br>
ततश्चास्त्राय फडिति चोटिकां दिक्षु दर्शयेत् ॥ १,२.१०८ ॥<br>
मातृकां च कलान्यासं पाज्योन्यासं च कोलकम् ।<br>
प्रकुर्वीत ततो देवि चान्तर्यजनमाचरेत् ॥ १,२.१०९ ॥<br>
कुम्भकेन हृदम्भोजे सम्फुल्लं विदधाति हि ।<br>
हृत्पद्मकर्णिकायां च रसमूर्तिं च चिन्तयेत् ॥ १,२.११० ॥<br>
मानसैर्गन्धपुष्पाद्यैरुपचारैः प्रपूजयेत् ।<br>
स्वदेहं गन्धपुष्पाद्यैरलंकुर्याद्यथासुखम् ॥ १,२.१११ ॥<br>
अन्तर्यजनमेवं स्याद्बहिर्यजनमाचरेत् ।<br>
अस्त्रेण लिङ्गं सम्प्रोक्ष्य लिङ्गशुद्धिं विधाय च ॥ १,२.११२ ॥<br>
वस्त्रेन तोयेन पूरितां वर्धनीं प्रिये ।<br>
दक्षपार्श्वे संनिवेश्य पूजयेत्तां विधानतः ॥ १,२.११३ ॥<br>
पीठे सिन्दूररजसा विदध्याच्चतुरश्रकम् ।<br>
षट्कोणं विलिखेत्तस्मिनृजुं स्वर्णशलाकया ॥ १,२.११४ ॥<br>
वसुपत्रं चाष्टपत्रं सचतुर्द्वारभूगृहम् ।<br>
चतुरश्रं बहिर्भागे दिक्पालान्पूजयेत्प्रिये ॥ १,२.११५ ॥<br>
नन्दिनं च महाकालं भृङ्गिं रिटिं महाबलम् ।<br>
कुम्भकर्णं च सुग्रीवं भृङ्गकं च दृढायुधम् ॥ १,२.११६ ॥<br>
चतुर्द्वारे तु विन्यस्य द्वौ द्वौ प्रागादिपूजितौ ।<br>
रुक्मं रौप्यं ताम्रसीसं वङ्गकान्तशठं ह्ययः ॥ १,२.११७ ॥<br>
प्रागादिद्वार्षु सम्पूज्य क्रमाद्द्वे द्वे महेश्वरि ।<br>
भूगृहाभ्यन्तरे प्राच्यां शुक्रमग्नौ ग्रहं यजेत् ॥ १,२.११८ ॥<br>
दक्षिणस्यां यजेद्रुद्रमासुरे च समीरणम् ।<br>
पश्चिमस्यां शिवं वह्निं वायव्यामुत्तरे ह्युमाम् ॥ १,२.११९ ॥<br>
यजेत्पावकमैशान्यां ततश्चाष्टदलाग्रके ।<br>
प्रागादौ गन्धकं तालं कासीसं च मनःशिलाम् ॥ १,२.१२० ॥<br>
कंकुष्ठं माक्षिकं चैव नृपावर्तं च गैरिकम् ।<br>
लेपिका क्षेपिका चैव क्रामिका रञ्जिका तथा ॥ १,२.१२१ ॥<br>
लोहटी बन्धकारी च भूचरी मृत्युनाशिनी ।<br>
विभूतिः खेचरी चैव दश दूत्यः क्रमेण च ॥ १,२.१२२ ॥<br>
पूज्यास्त्वष्टदले पद्मे ह्यूर्ध्वाधस्ताद्दलेषु च ।<br>
माणिक्यमुक्तावैडूर्यनीलगारुडविद्रुमाः ॥ १,२.१२३ ॥<br>
गोमेदः पुष्परागश्च मणयः सर्वसिद्धिदाः ।<br>
द्वितीयवसुपत्रस्य दलाग्रेषु प्रपूजयेत् ॥ १,२.१२४ ॥<br>
अष्टादशभुजा रुद्राः पञ्चवक्त्रास्त्रियम्बकाः ।<br>
चन्द्रार्धशोभिमकुटाः नीलग्रीवा वृषध्वजाः ॥ १,२.१२५ ॥<br>
स्वस्ववर्णधराः सर्वे त्वष्टविद्येश्वरास्तु ते ।<br>
पूजनीया महेशानि द्वितीयेऽष्टदलाम्बुजे ॥ १,२.१२६ ॥<br>
रसकं विमलं ताप्यं चपलं तुत्थमञ्जनम् ।<br>
षट्कोणस्य दलाग्रेषु सख्यः स्युः सर्वसिद्धिदाः ॥ १,२.१२७ ॥<br>
वज्रवैक्रान्तवज्राभ्रकान्तपाषाणटङ्कणम् ।<br>
भूनागः शक्तयश्चैताः षडस्रेषु प्रपूजयेत् ॥ १,२.१२८ ॥<br>
हिंगुलं सस्यकं चैव शिलाजत्वग्निजारकम् ।<br>
तत्कर्णिकायां पूर्वादौ पराशक्तिचतुष्टयम् ॥ १,२.१२९ ॥<br>
हिंगुलं मालिनी शक्तिः परा शक्तिश्च सस्यकम् ।<br>
शिलाजत्वपरा शक्तिरग्निजारः परापरा ॥ १,२.१३० ॥<br>
प्रणवादिनमोऽन्तैश्च तत्तन्नामपुरःसरम् ।<br>
सचतुर्थ्या यजेदेतान्रसावरणसंस्थितान् ॥ १,२.१३१ ॥<br>
मध्ये तु दिव्यशक्तीनां पूजयेद्रसभैरवम् ।<br>
सप्तविंशतिनिष्के तु द्राविते शुद्धहाटके ॥ १,२.१३२ ॥<br>
नवनिष्कं सूतराजं विन्यसेच्चैकमानसः ।<br>
मधूच्छिष्टकृते यन्त्रे लिङ्गाकारे सुलक्षणे ॥ १,२.१३३ ॥<br>
निष्टप्ते हाटके सूतं प्रतप्ते प्रक्षिपेच्छिवे ।<br>
मुहूर्तात्स्वाङ्गशीतं तं रसलिङ्गं पयोऽन्तरे ॥ १,२.१३४ ॥<br>
स्थापयेत्पुनरादाय ह्युपरिस्थं मलं हरेत् ।<br>
संघृष्य च समीकृत्य लिङ्गं संप्रोक्षयेत्ततः ॥ १,२.१३५ ॥<br>
एवं रौप्यादिलोहैर्वा व्यस्तैर्वाथ समस्तकैः ।<br>
अभ्रकादिमसत्त्वैर्वा लिङ्गं कुर्यात्स्वशक्तितः ॥ १,२.१३६ ॥<br>
रसलिङ्गं द्विधा प्रोक्तं सकलं निष्कलं प्रिये ।<br>
पूर्वोक्तं सकलं लिङ्गं निष्कलं केवलो रसः ॥ १,२.१३७ ॥<br>
बुभुक्षूणां हि सकलं निष्कलं मोक्षमिच्छताम् ।<br>
रसलिङ्गं हेमबद्धं ब्रह्मविष्ण्वीशवह्नयः ॥ १,२.१३८ ॥<br>
अपूजयन् रूप्यबद्धं गणेशस्कन्दनन्दिनः ।<br>
त्वयाभ्रसत्वसम्बद्धं रसलिङ्गं प्रपूजितम् ॥ १,२.१३९ ॥<br>
ताम्रबद्धं रमावाणीकुबेरेन्द्रजलाधिपाः ।<br>
कान्तबद्धं यममरुन्नैरृताः समपूजयन् ॥ १,२.१४० ॥<br>
वङ्गबद्धं सिद्धसाध्यविद्याधरमहर्षयः ।<br>
नागबद्धं नागवसुगन्धर्वोरगकिन्नराः ॥ १,२.१४१ ॥<br>
तीक्ष्णबद्धं भद्रकालीयक्षभूतपिशाचकाः ।<br>
मुण्डबद्धं च दुर्गाम्बा चाप्सरोगुह्यकासुराः ॥ १,२.१४२ ॥<br>
निष्कलं रसलिङ्गं तु भृङ्ग्याद्या योगिनोऽर्चयन् ।<br>
उक्तानि रसलिङ्गानि मानवाः फलकाङ्क्षिणः ॥ १,२.१४३ ॥<br>
पूजयेयुः प्रयत्नेन नित्यं सर्वार्थसिद्धये ।<br>
उक्तानां रसलिङ्गानां प्राणसंस्थापनं शृणु ॥ १,२.१४४ ॥<br>
प्राणानायम्य विधिवत्प्राणशक्तिं स्मरेच्छिवे ।<br>
शोणिताम्भोधिमध्यस्थरक्ताम्भोजासनां पराम् ॥ १,२.१४५ ॥<br>
रक्तांबरधरां रक्तां नानारत्नकिरीटिनीम् ।<br>
विमलेन्दुकलाजूटां रविवह्नीन्दुलोचनाम् ॥ १,२.१४६ ॥<br>
कर्णताटङ्ककिरणारुणीकृतकपोलकाम् ।<br>
श्रीपर्णीकुसुमाकारनासावंशविराजिताम् ॥ १,२.१४७ ॥<br>
प्रवालपद्मरागाभबिम्बाधरविराजिताम् ।<br>
कुरुविन्ददलाकारश्लक्ष्णदन्ताभिशोभिताम् ॥ १,२.१४८ ॥<br>
शङ्खाभिरामकण्ठस्थमुक्ताहारविराजिताम् ।<br>
अङ्गुलीयककेयूरकटकादिविभूषिताम् ॥ १,२.१४९ ॥<br>
पाशाङ्कुशेक्षुकोदण्डपुष्पबाणाभयप्रदाम् ।<br>
रुधिरापूर्णपात्रेण शोभमानकराम्बुजाम् ॥ १,२.१५० ॥<br>
पीनस्तनतटोद्भासिहारकुङ्कुममण्डिताम् ।<br>
काञ्चीमञ्जीरकटकपादाङ्गुलिविभूषिताम् ॥ १,२.१५१ ॥<br>
प्राणप्रतिष्ठां लिङ्गस्य कुर्वीतैकाग्रमानसः ।<br>
सृणिं मञ्च पाशश्च हंसः सोऽहमिति प्रिये ।<br>
अमुष्य लिङ्गस्य प्राण इह प्राणः ।<br>
अमुष्य लिङ्गस्य जीव इह स्थितः ।<br>
अमुष्य लिङ्गस्य सर्वेन्द्रियाणि वाङ्मनश्चक्षुःश्रोत्रजिह्वाघ्राणा इहागत्य सुखं चिरं तिष्ठन्तु सोऽहं हंसः स्वाहा ।<br>
यरलवशषसहोम् ।<br>
क्रों ह्रीमाम् ।<br>
एतन्मन्त्रं समुच्चार्य प्राणानावाहयेत्प्रिये ।<br>
अस्य श्रीप्राणप्रतिष्ठामन्त्रस्य ब्रह्मविष्णुमहेश्वरा ऋषयः ।<br>
ऋग्यजुःसामानि छन्दांसि ।<br>
श्रीपराशक्तिर्देवता ।<br>
आं बीजम् ।<br>
ह्रीं शक्तिः क्रों कीलकम् ।<br>
अमुष्य लिङ्गस्य प्राणप्रतिष्ठायां विनियोगः ।<br>
आसनं पूजयेत्पूर्वं गन्धपुष्पाक्षतादिभिः ॥ १,२.१५२ ॥<br>
हामाधारशक्त्यै नमः ।<br>
ह्रीं कूर्माय नमः ।<br>
ह्रूमनन्ताय नमः ।<br>
ह्रैं पृथिव्यै नमः ।<br>
ह्रौं कन्दाय नमः ।<br>
अङ्कुराय नालाय कर्णिकेभ्यः दलेभ्यः केसरेभ्यः कर्णिकायै तन्मध्ये धर्माय ज्ञानाय वैराग्याय ऐश्वर्याय अधर्माय अज्ञानाय अवैराग्याय अनैश्वर्याय नमः ।<br>
हृदम्भोजस्थितं देवं सह देव्या महेश्वरि ।<br>
आवाहयेत्सावरणं स्वाङ्गशक्तिसमन्वितम् ॥ १,२.१५३ ॥<br>
पीठे संस्थापयेल्लिङ्गं मूलेनार्घ्यं कुशोदकैः ।<br>
पाद्यं गन्धोदकैर्दद्याथैमेनाचमनं भवेत् ॥ १,२.१५४ ॥<br>
रत्नोदकैर्भवेत्स्नानं सर्वं मूलेन शाम्भवि ।<br>
एकादशेन रुद्रेण पवमानेन पार्वति ॥ १,२.१५५ ॥<br>
चमकैः पुरुषसूक्तैश्च फलैः पञ्चामृतैरपि ।<br>
नालिकेरेक्षुसलिलैः सुगन्धोदकवारिणा ॥ १,२.१५६ ॥<br>
संस्नाप्य च ततो लिङ्गं पीठे संस्थापयेच्छिवे ।<br>
लिङ्गस्य परितः ओं वामदेवाय नमः ज्येष्ठाय रुद्राय कालाय कलविकरणाय बलाय बलविकरणाय बलप्रमथनाय सर्वभूतदमनाय इत्यष्टासु दिक्षु मनोन्मनाय इति शिवसन्निधौ पुष्पैरभ्यर्च्य ।<br>
ओं ह्रां हृदयाय नमः ।<br>
ओं ह्रीं शिरसे स्वाहा ।<br>
ओं ह्रूं शिखायै वषट् ।<br>
ओं ह्रैं कवचाय हुम् ।<br>
ओं ह्रौं नेत्रत्रयाय वौषट् ।<br>
ओं ह्रः अस्त्राय फट् ।<br>
ह्रामीशानाय नमः ।<br>
ह्रीं तत्पुरुषाय नमः ।<br>
ह्रूमघोराय नमः ।<br>
ह्रैं वामदेवाय नमः ।<br>
ह्रौं सद्योजाताय नमः ।<br>
मूलमन्त्रेण देवाय दद्यात्पुष्पाञ्जलिं प्रिये ॥ १,२.१५७ ॥<br>
मूलमन्त्रषडङ्गेन न्यासं कुर्याच्छिवस्य च ।<br>
लिङ्गस्य दक्षिणे भागे ऋगादीन्निगमानपि ॥ १,२.१५८ ॥<br>
ब्रह्माणं पृथिवीं तोयं विष्णुं रुद्रं हुताशनम् ।<br>
ईश्वरं पवनं चैवमाकाशं च सदाशिवम् ॥ १,२.१५९ ॥<br>
श्रीकण्ठममृतांशुं च भैरवं भास्करं तथा ।<br>
परं शिवं परात्मानं पूजयेन्मतिमान् क्रमात् ॥ १,२.१६० ॥<br>
लिङ्गस्य वामपार्श्वे तु ब्राह्म्यादीः सप्त मातरः ।<br>
महालक्ष्मीं महाकालीं दुर्गां स्कन्दविनायकौ ॥ १,२.१६१ ॥<br>
योगिन्यः क्षेत्रपालाश्च शक्तयश्चादिपीठकाः ।<br>
ओड्याणशक्तिर्जालंध्री तथा पूर्णा गिरिः प्रिये ॥ १,२.१६२ ॥<br>
कामेश्वरीति संपूज्या रुद्रशक्तिः सुरार्चिते ।<br>
लोपामुद्रा कुब्जिका च कालसंकर्षणी तथा ॥ १,२.१६३ ॥<br>
मधुरादिरसा गन्धाः सर्वधान्यानि पार्वति ।<br>
दिव्यौषध्यः सुधा हाला विषं चर्मादिधातवः ॥ १,२.१६४ ॥<br>
इन्द्रियाणि मनो बुद्धिरहङ्कारश्च चेतनः ।<br>
शब्दाद्या विषयाः पूज्या देहाङ्गानि च शाम्भवि ॥ १,२.१६५ ॥<br>
लिङ्गस्य पश्चिमे भागे समुद्राः सरितो नदाः ।<br>
पर्वता मेरुमुख्याश्च भास्कराद्या नव ग्रहाः ॥ १,२.१६६ ॥<br>
ज्योतिश्चक्रं ध्रुवश्चैव शिशुमारः प्रजापतिः ।<br>
कलाः काष्ठाश्च घटिका मुहूर्ताः प्रहरा दिनम् ॥ १,२.१६७ ॥<br>
रात्रिः पक्षश्च मासश्च ऋतुकालायनानि च ।<br>
संवत्सरा युगाः कल्पा दिशस्तारास्तिथिः शिवे ॥ १,२.१६८ ॥<br>
पातालानि च नागेन्द्रास्तथा कालाग्निरुद्रकाः ।<br>
यक्षाः पिशाचभूताश्च राक्षसा दनुजास्तथा ॥ १,२.१६९ ॥<br>
गुह्यका दुष्टवेताला राजयक्ष्मादयो गदाः ।<br>
मन्त्राः शस्त्राणि चास्त्राणि सम्पूज्य क्रमशः प्रिये ॥ १,२.१७० ॥<br>
लिङ्गस्य पूर्वभागे तु संपूज्या गुरुपङ्क्तयः ।<br>
सिद्धाः साध्याश्च मुनयो योगिनो ब्रह्मवादिनः ॥ १,२.१७१ ॥<br>
विद्याधराः किन्नराश्च गन्धर्वश्चाश्विनौ तथा ।<br>
वसवोऽप्सरसां मुख्या शृङ्गारादिरसा नव ॥ १,२.१७२ ॥<br>
गीतं नृत्तानि तद्भेदाः काश्यपाद्यास्तथा दश ।<br>
रुद्राः समनवः पूज्या भास्करा वह्नयस्त्रयः ॥ १,२.१७३ ॥<br>
विश्वे देवाश्च पितरो मातरः पितृदेवताः ।<br>
कुलाचार्या रसाचार्याः पूर्वाचार्याः शिवार्चकाः ॥ १,२.१७४ ॥<br>
मत्स्यादिदशजन्मानि जिनो लोकायतस्तथा ।<br>
नरकाद्याः सर्वलोका गरुडा गरुडाण्डकाः ॥ १,२.१७५ ॥<br>
ब्रह्माण्डाः खेचराः सर्वे भूचराश्च जलेचराः ।<br>
सम्पूज्य देवताः सर्वाः प्रणवादिनमोऽन्तकैः ॥ १,२.१७६ ॥<br>
तत्तन्नामचतुर्थ्यन्तैः पुष्पगन्धाक्षतैः प्रिये ।<br>
देवाय वस्त्रयुगलमुपवीतद्वयं तथा ॥ १,२.१७७ ॥<br>
मधुपर्कं दिव्यगन्धमक्षतान् कुसुमानि च ।<br>
सदा कैतकवर्ज्यानि दिव्यानि विदलानि च ॥ १,२.१७८ ॥<br>
तत्पुष्पाणि च कह्लारकमलोत्पलकैरवम् ।<br>
जातीचम्पकपुन्नागपूगनारङ्गकैः ॥ १,२.१७९ ॥<br>
मागधीमाधवीमल्लीयूथिकाप्रभृतीनि च ।<br>
दमनी मरुवं चैव रसेन्द्राय समर्पयेत् ॥ १,२.१८० ॥<br>
धूपं दशाङ्गं दीपं चापूपान्नं घृतपायसम् ।<br>
सषड्रसानि शाकानि शुद्धगन्धोत्तमान्वितम् ॥ १,२.१८१ ॥<br>
लेह्यं चोष्यादि नैवेद्यं पारदेन्द्राय दर्शयेत् ।<br>
हस्तप्रक्षालनं देवि दद्याद्गन्धोदकेन च ॥ १,२.१८२ ॥<br>
सुवासितानि पूगानि घनसारयुतानि च ।<br>
अवदातानि साग्राणि नागवल्लीदलानि च ॥ १,२.१८३ ॥<br>
मुक्ताफलोद्भवं चूर्णं ताम्बूलं च समर्पयेत् ।<br>
दर्पणं चामरद्वन्द्वं छत्रं नृत्तं च गीतकम् ॥ १,२.१८४ ॥<br>
उपचारेषु सर्वेषु दद्यादाचमनं प्रिये ।<br>
सर्वोपचारान्मूलेन दद्यात्स्तोत्रं जपेच्छिवे ॥ १,२.१८५ ॥<br>
रसेन्द्रभैरवं देवं ध्यात्वा देवीं रसांकुशाम् ।<br>
माहेश्वरांश्च विनतां गन्धपुष्पादिभिर्यजेत् ॥ १,२.१८६ ॥<br>
अङ्गुष्ठानामिकाभ्यां च दद्याद्गन्धोत्तमान्वितम् ।<br>
बिन्दुमूलेन देवाय देव्यै च गुरुपङ्क्तये ॥ १,२.१८७ ॥<br>
क्रमादावरणस्थेभ्यो देवीभ्योऽपि च तर्पयेत् ।<br>
ह्रीमानन्दशिवमूर्तिमाराधयामि ।<br>
ह्रीं परानन्दशिवमूर्तिमाराधयामि ।<br>
ह्रीं परापरानन्दशिवमूर्तिमाराधयामि ।<br>
ह्रीमानन्दसिद्धमूर्तिमाराधयामि ।<br>
ह्रीं परानन्दसिद्धमूर्तिमाराधयामि ।<br>
ह्रीं परापरानन्दसिद्धमूर्तिमाराधयामि ।<br>
क्लीमानन्दगुरुमूर्तिमाराधयामि ।<br>
क्लीं परानन्दगुरुमूर्तिमाराधयामि ।<br>
क्लीं परापरानन्दगुरुमूर्तिमाराधयामि ।<br>
तेभ्यो दत्त्वा प्रसादं च तैरनुज्ञापितः स्वयम् ॥ १,२.१८८ ॥<br>
कुण्डल्यामात्मतत्त्वं च विद्यातत्त्वं च नाभिगम् ।<br>
हृदये शिवतत्त्वं च सर्वतत्त्वं हि तालुगम् ॥ १,२.१८९ ॥<br>
त्रितत्त्वमेवं संचिन्त्य प्रसादं च समन्त्रकम् ।<br>
ततः प्रज्वलितं स्मृत्वा ज्योतिरन्तर्गतं प्रिये ॥ १,२.१९० ॥<br>
स्वीकुर्वीत प्रसादं च यथेष्टं सुरसेविते ।<br>
प्रीणन्ति पितरो हर्षान्मूर्छया सर्वदेवताः ॥ १,२.१९१ ॥<br>
अज्ञाना [&hellip; औ३ Zएइछेन्झ्] वप्रीतिः स एवाहं न संशयः ।<br>
[रसेन्द्रबलिक्रमः]<br>
गन्धोत्तमौदनं शुद्धक्षतजं च घृतं मधु ॥ १,२.१९२ ॥<br>
संयोज्य पञ्चखण्डं च कृत्वा दद्यात्क्रमेण च ।<br>
दक्षिणोत्तरपूर्वासु पश्चिमायां च मध्यमे ॥ १,२.१९३ ॥<br>
तांस्तान्मन्त्रान्समुच्चार्य बलिं दद्यात्ततो नरः ।<br>
प्रणवं मायां कमलां देवीं पुत्रप्रदं ततः ॥ १,२.१९४ ॥<br>
ततो वटुकनाथाख्यं कपिलं जटाभारभासुरं च ततः पिङ्गल त्रिणेत्र इमां बलिं पूजां गृह्ण गृह्ण स्वाहा ।<br>
ओं ह्रीं श्रीं सिद्धयोगिनीभ्यः सर्वमातृभ्यो नमः ।<br>
ओं ह्रीं श्रीं सर्वभूतेभ्यः सर्वभूतपतिभ्यो नमः ।<br>
ओं ह्रीं श्रीं स्थानक्षेत्रपाल इमां बलिं पूजां गृह्ण गृह्ण स्वाहा ।<br>
ओं ह्रीं श्रीं रसेन्द्र क्षेत्रपाल राजराजेश्वर इमां बलिं पूजां गृह्ण गृह्ण स्वाहा ।<br>
बलिं दद्यादिति शिवे सर्वविघ्नोपशान्तये ।<br>
ततश्चाष्टोत्तरशतं जपेन्मूलं रसाग्रतः ॥ १,२.१९५ ॥<br>
ततः स्तोत्रं जपेद्देवि रसभैरवतुष्टये ।<br>
संतुष्टाः सर्वदेवाः स्युः तुष्टे तु रसभैरवे ॥ १,२.१९६ ॥<br>
अयं नित्यार्चनविधिः प्रोक्तः सर्वत्र दुर्लभः ।<br>
[पारदपूजाफलम्]<br>
विद्धि मां पारदं देवि तत्स्मर्ता मत्समः प्रिये ॥ १,२.१९७ ॥<br>
पारदस्त्वधिको मत्तो मदीयत्वाच्च सारतः ।<br>
रसस्य स्मरणं पुण्यं दर्शनं स्पर्शनं तथा ॥ १,२.१९८ ॥<br>
पूजनं भक्षणं दानं षोढा पुण्यमुदीरितम् ।<br>
सात्त्विकं राजसं चैव तामसं त्रिविधं वपुः ॥ १,२.१९९ ॥<br>
सात्त्विकं मुक्तिदं शुभ्रं बालं द्विभुजमण्डितम् ।<br>
पूर्णपात्रं सूक्ष्मदण्डं द्विनेत्रं किङ्किणीस्रजम् ॥ १,२.२०० ॥<br>
राजसं भुक्तिदं रक्तं किरीटशशिशेखरम् ।<br>
चतुर्भुजं च तरुणं नीलकण्ठं त्रिलोचनम् ॥ १,२.२०१ ॥<br>
सर्वैश्वर्यप्रदं ध्यायेत्शूलपात्रवराभयम् ।<br>
तामसं कृष्णवर्णं च ज्वलदूर्ध्वशिरोरुहम् ॥ १,२.२०२ ॥<br>
अष्टादशभुजं त्र्यक्षं पूर्वोक्तं चिन्तयेद्रसम् ।<br>
सर्वसिद्धिप्रदं देवि सर्वकामफलप्रदम् ॥ १,२.२०३ ॥<br>
स्मरणं रसराजस्य सर्वोपद्रवनाशनम् ।<br>
हृदम्भोजस्थितं ध्यायेन्नश्यन्त्येनांसि भैरवि ॥ १,२.२०४ ॥<br>
दर्शनं पारदेन्द्रस्य हन्ति पापं त्रिकालजम् ।<br>
सेतुकेदारपर्यन्तदिव्यलिङ्गौघदर्शने ॥ १,२.२०५ ॥<br>
यत्पुण्यं लभते मर्त्यः तत्कोटिगुणितं भवेत् ।<br>
पृथिव्यां सर्वतीर्थेषु सागरान्तेषु दर्शनात् ॥ १,२.२०६ ॥<br>
स्नानपानादिभिः पुण्यं तत्कोटिगुणितं भवेत् ।<br>
गोहत्यानियुतं देवि भ्रूणहत्याशतानि च ॥ १,२.२०७ ॥<br>
ब्रह्महत्यासहस्राणि नश्यन्ति रसदर्शनात् ।<br>
गवां कोटिप्रदानेन स्वर्णकोटिशतेन च ॥ १,२.२०८ ॥<br>
अश्वमेधसहस्रेण यत्पुण्यं तच्च दर्शनात् ।<br>
रसस्य स्पर्शनं हन्यादगम्यागमनं प्रिये ॥ १,२.२०९ ॥<br>
परद्रव्यापहारं च पापं प्राणिवधार्जितम् ।<br>
सप्तद्वीपे धरण्यां च पाताले गगने दिवि ॥ १,२.२१० ॥<br>
यान्यर्चयति लिङ्गानि तत्पुण्यं रसपूजया ।<br>
स्वायंभुवेषु लिङ्गेषु दिव्येषु कृतपूजया ॥ १,२.२११ ॥<br>
यत्पुण्यं रसलिङ्गस्य पूजया तत्फलं भवेत् ।<br>
योगिनोऽष्टाङ्गनिरता यत्पदं ब्रह्मवादिनः ॥ १,२.२१२ ॥<br>
तत्पदं समवाप्नोति रसलिङ्गस्य पूजया ।<br>
कुंकुमागरुकस्तूरीकर्पूरान्तर्गतं रसम् ॥ १,२.२१३ ॥<br>
मूर्छितं रसलिङ्गाय दद्यादिष्टार्थसिद्धये ।<br>
भक्षणाद्रसराजस्य सर्वपापं विनश्यति ॥ १,२.२१४ ॥<br>
अनादिमायामलिनमात्मानं च विशोषयेत् ।<br>
भवरोगं हरेच्छीघ्रं त्रितापं च विनाशयेत् ॥ १,२.२१५ ॥<br>
रसराजस्य दानेन चतुरब्ध्यन्तमेदिनीम् ।<br>
महामेरुसमं स्वर्णं दत्त्वा यत्तत्फलं भवेत् ॥ १,२.२१६ ॥<br>
ब्रह्मरूपी शुद्धरसो विष्णुरूपी स मूर्छितः ।<br>
भस्मीकृतो रुद्ररूपी बद्धः सूतः सदाशिवः ॥ १,२.२१७ ॥<br>
कामरूपी जलूकाभः कालरूपी च दोषवान् ।<br>
मूर्छितो भस्मितो बद्धः पारदेन्द्रो महेश्वरि ॥ १,२.२१८ ॥<br>
व्याधिमृत्युदरिद्रत्वं हरतेऽसौ कृपाकरः ।<br>
[रसेन्द्रस्तोत्रम्]<br>
ददासि त्वं रसेन्द्राशु शब्दस्पर्शनधूमतः ॥ १,२.२१९ ॥<br>
स्वर्णमर्बुदकोट्यन्तं त्राहि खेचरसिद्धिद ।<br>
नमस्ते कालकालाय नमः सर्वगुणात्मने ॥ १,२.२२० ॥<br>
वलीपलितनाशाय महावीर्यप्रदायिने ।<br>
नमः शस्त्रास्त्रहन्त्रे च मायाम्भोनिधिपारद ॥ १,२.२२१ ॥<br>
पारदेन्द्र नमस्तुभ्यं कामिनीकेलिमन्मथ ।<br>
सुधारूप त्रिदोषघ्न नमस्ते षड्रसात्मने ॥ १,२.२२२ ॥<br>
घनत्वात्पृथिवीरूप द्रवत्वाज्जलरूपिणे ।<br>
तेजोऽधिकत्वात्तेजस्विन् चाञ्चल्याद्वायुरूपिणे ॥ १,२.२२३ ॥<br>
सूक्ष्मत्वाद्रसरूपाय नमस्ते भूतरूपिणे ।<br>
नमस्ते योगयोग्याय प्रसीदामरवन्दित ॥ १,२.२२४ ॥<br>
वेदगोद्विजराजेन्द्रगुरुवीरादिहिंसया ।<br>
सम्भूतक्षयकुष्ठादीन्रोगान्हरसि पावन ॥ १,२.२२५ ॥<br>
नष्टेन्द्रियार्थानज्ञानान् त्राता त्वमसि पारद ।<br>
सर्वौषधीभ्योऽप्यधिको ह्यणुमात्रोपयोगतः ॥ १,२.२२६ ॥<br>
एकोऽपि सर्वदोषघ्नोऽरुचिनाशन ते नमः ।<br>
त्वया सृष्टा महेन्द्राद्याः सुरा ब्रह्मादयः कलाः ॥ १,२.२२७ ॥<br>
चन्द्रार्कग्रहनक्षत्रशिवभैरवशक्तयः ।<br>
ज्ञानाज्ञानगुणा लोका गन्धर्वोरगराक्षसाः ॥ १,२.२२८ ॥<br>
दिव्यौषधानि सर्वाणि सर्वसिद्धिकराण्यपि ।<br>
सूतेन्द्र भवतः श्रीमन् कलां नार्हन्ति षोडशीम् ॥ १,२.२२९ ॥<br>
प्रत्यक्षशम्भो सूतेन्द्र किमन्यैर्भवति स्थिते ।<br>
अणिमादिगुणोपेते नानासिद्धिप्रदायके ॥ १,२.२३० ॥<br>
योगिनो हेममुख्यानि लोहान्यक्षयतां सदा ।<br>
अमृतत्वं प्राप्नुवन्ति सेवया तत्र कोज्वल ॥ १,२.२३१ ॥<br>
दृश्यादृश्यस्वरूपं त्वां भोगमोक्षप्रदं परम् ।<br>
यो न जानाति सूतेन्द्र स मां वेत्ति कथं नरः ॥ १,२.२३२ ॥<br>
गुरुर्माता पिता भ्राता धनं विद्या गतिः सुहृत् ।<br>
रस त्वमेव भूतानां त्वत्तः कोऽन्यो हितंकरः ॥ १,२.२३३ ॥<br>
रसेन्द्र तव योगे च शास्त्रे स्तोत्रे रसायने ।<br>
यस्तु भक्तियुतो लोके स एवाहं न संशयः ॥ १,२.२३४ ॥<br>
ब्रह्मज्ञानेऽपि निष्णातो यस्त्वां निन्दति पारद ।<br>
त्याज्योऽसौ सर्वलोकेषु नैवाहं रक्षितुं क्षमः ॥ १,२.२३५ ॥<br>
यस्त्वां नास्तीति च वदेत्तस्य सिद्धिर्न कुत्रचित् ।<br>
यस्त्वामस्तीति च वदेत्तस्य सिद्धिर्भवेत्सदा ॥ १,२.२३६ ॥<br>
रसेन्द्रं यस्तु लोकेऽस्मिन्कुलीनो वाधमान्वयः ।<br>
संस्कृतं कुरुते सूत त्वामष्टादशकर्मभिः ॥ १,२.२३७ ॥<br>
स पुण्यः स व्रती धन्यः स श्लाघ्यः स च बुद्धिमान् ।<br>
स पुमान्स च सर्वज्ञः स सिद्धः स च दैवतम् ॥ १,२.२३८ ॥<br>
तत्कुलं पावनं भूमिः पुण्या राजा जयान्वितः ।<br>
तत्पुरं सोत्सवं नित्यं कृतार्था च तदम्बिका ॥ १,२.२३९ ॥<br>
तस्य संदर्शनं पुण्यं स्पर्शनं भाषणं तथा ।<br>
प्रत्यक्षादिप्रमाणेन पारद त्वं सदाशिवः ॥ १,२.२४० ॥<br>
त्वत्तो देहादि लोहानि वज्रत्वं यान्ति हेमताम् ।<br>
रसेन्द्र त्वत्प्रसादेन मानिन्यो मृगलोचनाः ॥ १,२.२४१ ॥<br>
चक्रवाकसमोत्तुङ्गपीनवृत्तस्तनोज्ज्वलाः ।<br>
चञ्चला मन्मथासक्ता विद्रुमाधरशोभिताः ॥ १,२.२४२ ॥<br>
शुकतुण्डप्रतीकाशवक्रतीक्ष्णनखाङ्कुराः ।<br>
शिरीषमालासुभुजाः चम्पकस्रक्समप्रभाः ॥ १,२.२४३ ॥<br>
निम्ननाभिसमुद्भूतरोमराजिविराजिताः ।<br>
सर्वाङ्गसौष्ठवाः कान्ताः स्निग्धा वश्या भवन्ति च ॥ १,२.२४४ ॥<br>
सूतेन्द्र शुष्ककाष्ठानां राशिमग्निर्यथा दहेत् ।<br>
तथैव जन्मदारिद्र्यमृत्युदुःखमहामयान् ॥ १,२.२४५ ॥<br>
जारणार्थेऽग्निमध्ये त्वां धारयेत्कति वासरान् ।<br>
तावत्कल्यसहस्राणि शिवलोके सुखं वसेत् ॥ १,२.२४६ ॥<br>
तव कार्येषु सूतेन्द्र किंचिद्द्रव्यं व्ययेन्नरः ।<br>
तेषां ददासि तद्वित्तं कोटिकोटिगुणाधिकम् ॥ १,२.२४७ ॥<br>
परमा पारदी विद्या सर्वलोकेषु दुर्लभा ।<br>
भोगमोक्षप्रदा पुण्या पुत्रारोग्यप्रवर्धनी ॥ १,२.२४८ ॥<br>
ये त्वां निन्दन्ति सूतेन्द्र मार्जालखरवायसाः ।<br>
जम्बूका ऋषभाः श्वानः क्लीबान्धबधिरा जडाः ॥ १,२.२४९ ॥<br>
मूकाः कुब्जाः पङ्गवश्च व्यङ्गा वन्ध्याश्च रोगिणः ।<br>
कैवर्ताः पापकर्माणो जायन्तेऽनेकजन्मसु ॥ १,२.२५० ॥<br>
भवतो निन्दकैः सार्धं भाण्डपक्वान्नमिश्रणम् ।<br>
यः कुर्यादासनं शय्यां भोजनालापसंगतिम् ॥ १,२.२५१ ॥<br>
स पापिष्ठो भवेत्त्याज्यः सर्वधर्मबहिष्कृतः ।<br>
इति स्तोत्रं मया प्रोक्तं पारदेन्द्रस्य भैरवि ॥ १,२.२५२ ॥<br>
यः पठेत्शृणुयाद्भक्त्या त्रिसन्ध्यं रससिद्धये ।<br>
ब्रह्महत्यादिपापैश्च पातकैरुपपातकैः ॥ १,२.२५३ ॥<br>
त्रिकर्मकलिभिर्देवि मुच्यते नात्र संशयः ।<br>
घोरे युद्धे महारण्ये दिग्भ्रमे शत्रुसंकटे ॥ १,२.२५४ ॥<br>
नदीप्रतरणे देवि चोरव्याघ्रादिसङ्कटे ।<br>
जपेत्स्तोत्रमिदं देवि ध्यात्वा श्रीरसभैरवम् ॥ १,२.२५५ ॥<br>
इति स्तुत्वा सूतराजं सर्वं कर्म समर्पयेत् ।<br>
रसो दाता रसो भोक्ता रसः कर्ता च कारणम् ॥ १,२.२५६ ॥<br>
रसो होता च हव्यं च सर्वव्यापी रसः सदा ।<br>
अनेनैव च मन्त्रेण रसेन्द्राय समर्पयेत् ॥ १,२.२५७ ॥<br>
ततो न्यासं च मूलेन कुर्याद्ध्यात्वा च पूर्ववत् ।<br>
संहारमुद्रां कृत्वाथ वहेन्नद्यां रसेश्वरम् ॥ १,२.२५८ ॥<br>
हृत्पद्मे स्थापयेद्देवं साङ्गावरणशक्तिकम् ।<br>
शिवोऽहमिति सद्भावं चिन्तयेद्रसदेशिकः ॥ १,२.२५९ ॥<br>
पूजास्थानं च संमार्ज्य प्रोक्षयेदुदकेन च ।<br>
ततो होमालयं प्राप्य समाचम्य च देशिकः ॥ १,२.२६० ॥<br>
शालायामग्निदिग्भागे योनिकुण्डे त्रिमेखलम् ।<br>
दर्भैः प्रागुदगग्रैश्च परिस्तीर्णं यथाविधि ॥ १,२.२६१ ॥<br>
न्यासं मूलेन संकल्प्य प्राणायामं विधाय च ।<br>
पञ्चभूसंस्कृतं कृत्वा स्वस्त्रिया वा द्विजेन वा ॥ १,२.२६२ ॥<br>
आनीय वह्निं निक्षिप्य कुण्डे प्रज्वालयेत्ततः ।<br>
वह्निं पिङ्गजटाजूटं त्रिनेत्रं शुक्लवाससम् ॥ १,२.२६३ ॥<br>
रक्ताम्भोजस्थितं देवं माल्याभरणभूषितम् ।<br>
सप्तहस्तं चतुःशृङ्गं द्विशीर्षं च त्रिपादकम् ॥ १,२.२६४ ॥<br>
त्रिधा बद्धं च ऋषभं शक्त्याद्यायुधधारिणम् ।<br>
ध्यात्वा तस्यार्घ्यपाद्यादि कुर्यात्सर्वोपचारकम् ॥ १,२.२६५ ॥<br>
गन्धाक्षतसुपुष्पैश्च पूजयेज्जातवेदसम् ।<br>
तस्मिन्नावाहयेद्देवं संचिन्त्य रसभैरवम् ॥ १,२.२६६ ॥<br>
न्यासं देवस्य कुर्वीत मूलमन्त्रेण होमयेत् ।<br>
तिलाज्यव्रीहिभिर्मन्त्रं शतमष्टोत्तरं प्रिये ॥ १,२.२६७ ॥<br>
अष्टाविंशति वा कुर्यात्मूलात्पूर्वाहुतिं हुनेत् ।<br>
प्राणायामं ततो न्यासं कृत्वा च हृदि धारणम् ।<br>
एवं नित्यार्चनविधिः प्रोक्तस्तव सुरार्चिते ॥ १,२.२६८ ॥</p>
<p>आक्, १, ३<br>
[रसदीक्षाक्रमः]<br>
अथ दीक्षां प्रवक्ष्यामि सर्वसिद्धिप्रदायिनीम् ।<br>
सा च पञ्चविधा प्रोक्ता समयादिविभेदतः ॥ १,३.१ ॥<br>
समया प्रथमा दीक्षा साधकाख्या द्वितीयका ।<br>
निर्वाणाख्या तृतीया च चतुर्थ्याचार्यसंज्ञका ॥ १,३.२ ॥<br>
पञ्चमी सिद्धसंज्ञा च प्रायशो दुर्लभा नृणाम् ।<br>
पूर्वोक्तलक्षणोपेतः शिष्यो भक्तिनतः शुचिः ॥ १,३.३ ॥<br>
गुरुं प्रणम्य चाष्टाङ्गं स्तुत्वा च बहुधा ततः ।<br>
अनुगृह्णीष्व मे दीक्षामिति विज्ञापयेद्गुरुम् ॥ १,३.४ ॥<br>
दीक्षां च विधिवत्प्राप्य शिष्यः सर्वार्थदृग्भवेत् ।<br>
[दीक्षायोग्याः शुभतिथ्यादयः]<br>
अश्विनीमूलरेवत्यो मृगः पुण्यः पुनर्वसुः ॥ १,३.५ ॥<br>
रोहिणी श्रवणो मैत्रं हस्तः स्यादुत्तरात्रयम् ।<br>
मघाश्विनी श्रेष्ठतमा दीक्षाकर्मणि तारकाः ॥ १,३.६ ॥<br>
तृतीया पञ्चमी चैव सप्तमी च चतुर्दशी ।<br>
अष्टमी पौर्णमासी च दशमी च त्रयोदशी ॥ १,३.७ ॥<br>
एतास्तु तिथयो मुख्याः सौम्येन्दुगुरुभार्गवाः ।<br>
आदित्य इति वारेषु रसदीक्षा सुशोभना ॥ १,३.८ ॥<br>
[समयादीक्षाक्रमः]<br>
शुक्लपक्षे सुयोगे च करविष्टिविवर्जिते ।<br>
चन्द्रताराबलोपेतविषुवायनसंक्रमे ॥ १,३.९ ॥<br>
ग्रहणे शिवरात्रे च जन्मर्क्षे सुमुहूर्तके ।<br>
शुभग्रहे सिद्धयोगे दद्याद्दीक्षां गुरूत्तमः ॥ १,३.१० ॥<br>
रसशालां प्रविश्याथ सर्वोपकरणोज्ज्वलाम् ।<br>
पुष्पमालासमाकीर्णामुत्तोरणपताकिनीम् ॥ १,३.११ ॥<br>
नित्यपूजाग्निकार्यं च कृत्वा दीक्षाक्रमं भजेत् ।<br>
देवस्य दक्षिणे पार्श्वे विस्तरे तण्डुलान् श्रितान् ॥ १,३.१२ ॥<br>
चतुरश्रं च तन्मध्ये क्षिपेत्प्रस्थं सुतण्डुलम् ।<br>
तदूर्ध्वं विन्यसेत्कुम्भं सितसूत्रेण वेष्टितम् ॥ १,३.१३ ॥<br>
वासोभ्यां वेष्टितं सूतपञ्चरत्नसमन्वितम् ।<br>
पञ्चमृत्पल्लवत्वग्भिः पावितं जलपूरितम् ॥ १,३.१४ ॥<br>
दूर्वागन्धोत्तमतिलहेमदर्भाक्षतान्वितम् ।<br>
शिवसंज्ञमिदं कुम्भं शिवरूपं विचिन्तयेत् ॥ १,३.१५ ॥<br>
तद्वामभागे संस्थाप्य वर्धनीसंज्ञकं घटम् ।<br>
शक्तिरूपं च पूर्वोक्तसर्वद्रव्यसमन्वितम् ॥ १,३.१६ ॥<br>
परितः सर्वतोभद्रं श्रीगौरीतिलकं लिखेत् ।<br>
नन्द्यावर्तं स्वस्तिकं च पञ्चवर्णविराजितम् ॥ १,३.१७ ॥<br>
प्रक्षाल्य पादौ पाणी च समाचम्य गुरूत्तमः ।<br>
निजासनं समासाद्य प्राणायामत्रयं तथा ॥ १,३.१८ ॥<br>
शिष्यस्यास्यायुरारोग्यसंपत्संतानवृद्धये ।<br>
मुक्तये चाष्टसिद्ध्यै च संकल्प्याभ्यर्चयेच्छिवम् ॥ १,३.१९ ॥<br>
गन्धपुष्पाक्षैर्धूपैर्दीपैर्नैवेद्यदर्शनैः ।<br>
शिवकुम्भं वर्धनीं च पूजयेत्सोपचारकम् ॥ १,३.२० ॥<br>
रसाङ्कुशीं मूलमन्त्रं प्रजपेच्च सहस्रकम् ।<br>
तद्दशांशं हुनेत्कुण्डे त्रिकोणे लक्षणान्विते ॥ १,३.२१ ॥<br>
फलं त्रिमधुसंयुक्तं ततो गन्धोत्तमान्वितम् ।<br>
क्रमादावृतिदेवांश्च चतुर्थ्यां स्वस्वनामकम् ॥ १,३.२२ ॥<br>
स्वाहान्तं प्रणवादिं च समुच्चार्य हुनेद्धविः ।<br>
शिवत्रयं पुरा देवि ततः सिद्धत्रयं यजेत् ॥ १,३.२३ ॥<br>
ततो गुरुत्रयं देवि कुलवृद्धान् गुरूत्तमः ।<br>
योगिनीं पूजयित्वा तु लब्धानुज्ञो गुरुस्ततः ॥ १,३.२४ ॥<br>
स शक्तिमानन्दशिवमूर्तिमाराधयामि च ।<br>
तथा परानन्दशिवमूर्तिमाराधयामि च ॥ १,३.२५ ॥<br>
एवं त्रिसिद्धमूर्तिं च श्रीबीजसहितं यजेत् ।<br>
एवं त्रिगुरुमूर्तिं च मारबीजयुतं यजेत् ॥ १,३.२६ ॥<br>
तत्त्वत्रयं गृहीत्वा च पुनर्न्यासं समाचरेत् ।<br>
स्वयं शिवतनुर्भूत्वा शिवोऽहमिति भावयेत् ॥ १,३.२७ ॥<br>
हृष्टं शक्तियुतं शिष्यं शिवद्रष्टा विलोकयेत् ।<br>
स्ववामपार्श्वे संस्थाप्य तन्मूर्धनि विनिक्षिपेत् ॥ १,३.२८ ॥<br>
मूलाभिमन्त्रितं भस्म तन्नेत्रं वस्त्ररोधितम् ।<br>
कृत्वा तन्मूर्ध्नि संप्रोक्ष्य शिववर्धनिवारिणा ॥ १,३.२९ ॥<br>
त्रिधा स्वदक्षिणे हस्ते शिवं सावरणं यजेत् ।<br>
विज्ञेयः शिवहस्तोऽयं भवपाशनिकृन्तनः ॥ १,३.३० ॥<br>
अङ्कुशीमूलमन्त्रं च त्रिवारं च समुच्चरेत् ।<br>
शिष्यदक्षिणकर्णे च कुर्यान्मन्त्रोपदेशकम् ॥ १,३.३१ ॥<br>
पूर्वं गणपतेर्मन्त्रं क्षेत्रपालमनुं ततः ।<br>
ऋषिस्तु गणकश्छन्दो न्यृचिद्गायत्रिका स्मृतम् ॥ १,३.३२ ॥<br>
देवो गणपतिर्ज्ञेयो न्यासं बीजाक्षरेण च ।<br>
आदिवर्गतृतीयार्णं सार्धचन्द्रं गणाख्यकम् ॥ १,३.३३ ॥<br>
पतिं चतुर्थ्या संयुक्तं नमोऽन्तं मनुमुच्चरेत् ।<br>
पाशाङ्कुशं मोदकं च बिभ्राणं स्वविपाणकम् ॥ १,३.३४ ॥<br>
गजाननं प्रवालाभं मकुटेन्दुकलाधरम् ।<br>
तुन्दिलं गणनाथं च ध्यात्वा लक्षं जपेन्मनुम् ॥ १,३.३५ ॥<br>
दशांशं तर्पणं होमं सगुडं सतिलं हुनेत् ।<br>
कषबिन्दुयुतं क्षेत्रपालं च सचतुर्थिकम् ॥ १,३.३६ ॥<br>
नमोऽन्तं मनुमुच्चार्य न्यासं बीजाक्षरेण च ।<br>
छन्दः पङ्क्तिर्मुनिर्ज्ञेयो भृगुर्देवश्च भैरवः ॥ १,३.३७ ॥<br>
चतुर्भुजं शूलपात्रवरदाभयशोभितम् ।<br>
कालाम्बुदनिभं नागभूषणं किङ्किणीस्रजम् ॥ १,३.३८ ॥<br>
त्रिनेत्रं वक्रदंष्ट्रं च ध्यात्वा लक्षं जपेन्मनुम् ।<br>
दशांशं तर्पणं होमं पायसं त्रिमधुप्लुतम् ॥ १,३.३९ ॥<br>
हुनेदिति समादिश्य सामयाचारिकं भजेत् ।<br>
देवतापरिचर्यां च शुश्रूषां च गुरोः कुरु ॥ १,३.४० ॥<br>
अतन्द्रितो जपं कुर्यात्शास्त्रश्रवणमादरात् ।<br>
पूर्वोक्ताचारमार्गेण निरतो भव संततम् ॥ १,३.४१ ॥<br>
प्रह्वः कृताञ्जलिर्भूत्वा करिष्यामि तथा प्रभो ।<br>
धन्योऽहं कृतकृत्योऽस्मि श्रीनाथ त्वत्प्रसादतः ॥ १,३.४२ ॥<br>
इति विज्ञापयेच्छिष्यः समयाचारबृंहितः ।<br>
प्रातस्तरां समुत्थाप्य गुरूंश्च शिरसि स्मरेत् ॥ १,३.४३ ॥<br>
निवेद्यावश्यकं कर्म स्नातः संध्यां समाचरेत् ।<br>
नद्यास्तीर्थे तटाके वा पुष्करिण्यां शुचौ जले ॥ १,३.४४ ॥<br>
उपस्पृश्य च संकल्प्य नित्यतर्पणमाचरेत् ।<br>
आदौ शिवत्रयं विघ्ननाथं क्षेत्राधिपं हरिम् ॥ १,३.४५ ॥<br>
ब्रह्माणं भास्करादींश्च ग्रहान् दुर्गां च मातृकाः ।<br>
भैरवानसिताङ्गादीन् ततः सिद्धत्रयं वदेत् ॥ १,३.४६ ॥<br>
आदिनाथं मीननाथं गोरक्षं कोङ्कणेश्वरम् ।<br>
जालन्ध्रेशं कन्धनीशमोड्डीशं चिञ्चिणीश्वरम् ॥ १,३.४७ ॥<br>
चौरङ्गिमेतान्नाथाख्यान्नव संतर्पयेत्ततः ।<br>
चौरङ्गिं चर्पटिं घोडाचूलिं रामद्वयं ततः ॥ १,३.४८ ॥<br>
भोलगोविन्दसिद्धं च व्याडिं नागार्जुनं तथा ।<br>
कोरण्डं शूर्पकर्णं च मुक्तायीं रेवणं तथा ॥ १,३.४९ ॥<br>
सिद्धं कुक्कुरपादं च शूर्पपादं कणैरिकम् ।<br>
सिद्धं किङ्किणिकाख्यं च सिद्धान् षोडश तर्पयेत् ॥ १,३.५० ॥<br>
ततो गुरुत्रयं तर्प्य मातरं पितरं गुरुम् ।<br>
आचार्यं भ्रातरं मित्रं तर्प्य चान्यान्कुलोद्भवान् ॥ १,३.५१ ॥<br>
तर्पयेद्विधिनाचम्य देवताराधनं ततः ।<br>
नद्यास्तीरे तटाके वा गोष्ठे देवालये तथा ॥ १,३.५२ ॥<br>
शुचिस्थले वा संस्तीर्य सैकतं वर्तुलाकृतिम् ।<br>
आवाहयेद्दिनाधीशं पाटलं शिवरूपिणम् ॥ १,३.५३ ॥<br>
द्विनेत्रपद्मयुगलधारिणं द्विभुजं परम् ।<br>
रक्तस्रगम्बरालेपभूषापद्मासनोज्ज्वलम् ॥ १,३.५४ ॥<br>
ध्यात्वार्चयेद्रक्तपुष्पैस्ततो विघ्नेशभैरवौ ।<br>
ध्यात्वा पूर्वोक्तवत्तौ द्वौ रक्तपुष्पैः समर्चयेत् ॥ १,३.५५ ॥<br>
अष्टाङ्गदण्डप्रणतिं कुर्यात्द्वादशवारकम् ।<br>
पुनः संस्थापयेत्स्वान्ते सेवायै स्वगुरोर्व्रजेत् ॥ १,३.५६ ॥<br>
इत्युक्ता समया दीक्षा साधका कथ्यतेऽधुना ।<br>
[साधकदीक्षा]<br>
समयाचारनिरतं सच्छिष्यं पक्वमानसम् ॥ १,३.५७ ॥<br>
दीक्षयेत्सुदिने लग्ने दीक्षया साधकाख्यया ।<br>
कुर्यान्नैमित्तिकीं पूजां शिष्यमावाहयेद्गुरुः ॥ १,३.५८ ॥<br>
स्वयं शिवतनुः शिष्यं गौरीगर्भगतं स्मरेत् ।<br>
भूमौ विभूतिं संस्तीर्य तस्मिन्कोणत्रयं लिखेत् ॥ १,३.५९ ॥<br>
तत्रोपवेश्य शिष्यं च बन्धयित्वा विलोचने ।<br>
गर्भाधानं पुंसवनं सीमन्तोन्नयनं ततः ॥ १,३.६० ॥<br>
जातकर्म च दीक्षाङ्गं नामधेयं च कल्पयेत् ।<br>
व्रतकर्मणि सम्प्रोक्ष्य मूलमन्त्रेण भस्मना ॥ १,३.६१ ॥<br>
गौरीपुत्रं भावयित्वा तस्य दीक्षां प्रकल्पयेत् ।<br>
शिवदृष्ट्या विलोक्यामुं शिवभस्म च मूर्धनि ॥ १,३.६२ ॥<br>
निधाय मूलमन्त्रं च पूजयेद्दशवारकम् ।<br>
तस्य दक्षिणकर्णे च उपदिश्याद्दशाक्षरम् ॥ १,३.६३ ॥<br>
[रसगायत्री]<br>
रसेन्द्रभैरवं मन्त्रं गायत्रीं रससंज्ञिकाम् ।<br>
स बिन्दुहुतभुग्बीजं रसेन्द्रस्य पदं ततः ॥ १,३.६४ ॥<br>
भैरवं च चतुर्थ्यन्तं कर्मास्त्रं च दशांशकम् ।<br>
वह्निबीजं दीर्घयुक्तं करन्यासं समाचरेत् ॥ १,३.६५ ॥<br>
अघोराख्य ऋषिश्छन्दो विराड्देवो महेश्वरः ।<br>
पूर्वसेवाजपं लक्षं दशांशं होमतर्पणम् ॥ १,३.६६ ॥<br>
तिलाज्यव्रीहिभिः कुर्याद्धोमं निश्चलमानसः ।<br>
पूर्वोक्तां रसगायत्रीं जपेल्लक्षं च तर्पणम् ॥ १,३.६७ ॥<br>
हुनेद्दशांशमाज्येन सतिलव्रीहिभिः प्रिये ।<br>
दद्याच्छिष्यायाक्षमालां रसलिङ्गं रसागमम् ॥ १,३.६८ ॥<br>
पूर्वोक्ताचारवान् भूत्वा रसलिङ्गं समर्चयेत् ।<br>
स्वशास्त्रार्थावगमनं कुर्यात्सूतेन्द्रसंस्कृतिम् ॥ १,३.६९ ॥<br>
गुरुसेवारतं नित्यं शिष्यमाज्ञापयेदिति ।<br>
शिष्यो बद्धाञ्जलिर्नम्रस्तवाज्ञामाचराम्यहम् ॥ १,३.७० ॥<br>
इत्युक्ता साधका दीक्षा निर्वाणाख्या प्रशस्यते ।<br>
[निर्वाणदीक्षा]<br>
कृतनित्यक्रियः पूर्वं कृतनैमित्तिकार्चनः ॥ १,३.७१ ॥<br>
पूर्ववच्छिवकुम्भादि वर्धनीं स्थापयेत्क्रमात् ।<br>
स्ववामे भस्म संस्तीर्य षट्कोणं भूगृहं लिखेत् ॥ १,३.७२ ॥<br>
शिष्यं संवेश्य कुम्भस्थजलैः संप्रोक्षयेद्गुरुः ।<br>
मूलाभिमन्त्रितं भस्म तस्य मूर्ध्नि निक्षिपेत् ॥ १,३.७३ ॥<br>
गन्धपुष्पाक्षतं दद्यात्बध्नीयाद्दक्षिणे करे ।<br>
कङ्कणं चरणाङ्गुष्ठब्रह्मरन्ध्रान्तमानकम् ॥ १,३.७४ ॥<br>
सूत्रं तन्मूलमन्त्रेण मन्त्रितं सुरभीकृतम् ।<br>
शिवहस्तं च तन्मूर्ध्नि निधाय गुरुसत्तमः ॥ १,३.७५ ॥<br>
रसांकुशां द्वादशार्णामुपदिश्यान्मनुं परम् ।<br>
रसभैरवदैवत्यं दद्याच्छिष्याय देशिकः ॥ १,३.७६ ॥<br>
ऋषिश्छन्दो देवता च न्यासं पूर्वोक्तवत्प्रिये ।<br>
तर्पणं चाथ होमं च ध्यानं कुर्याच्च पूर्ववत् ॥ १,३.७७ ॥<br>
उत्थाय च गुरुं नत्वा बहुशः स्तोत्रमुच्चरेत् ।<br>
गुरुः शिष्याय वै दद्याद्व्याघ्रचर्मासनं च यत्र ॥ १,३.७८ ॥<br>
भस्त्रिकां वस्त्रसम्पूर्णां दद्याद्भैषज्यभस्त्रिकाम् ।<br>
रसागमं पाठयित्वा भव शिष्य चिकित्सकः ॥ १,३.७९ ॥<br>
रुद्ररूपी भवान् जातः सर्वभूतहितो भव ।<br>
इत्यादिशेद्गुरुः शिष्यं शिष्यो हृष्टमनास्ततः ॥ १,३.८० ॥<br>
कृतकृत्योऽस्मि पूतोऽस्मि तीर्णसंसारसागरः ।<br>
इति विज्ञापयेच्छिष्यः स्तुत्वा च बहुधा गुरुम् ॥ १,३.८१ ॥<br>
प्रोक्ता निर्वाणदीक्षेयमथाचार्याभिषेचनम् ।<br>
[आचार्यदीक्षा]<br>
निर्वाणदीक्षितस्यास्य शिष्यस्यापि महात्मनः ॥ १,३.८२ ॥<br>
आचार्यदीक्षां कुर्वीत यथावद्गुरुसत्तमः ।<br>
यथा निर्वाणदीक्षायास्तथा सर्वं प्रकल्पयेत् ॥ १,३.८३ ॥<br>
विशेषाच्छिववर्धन्योः पुरतः स्थापयेद्घटम् ।<br>
रूप्यगन्धादिलोहाशादिव्यौषधगणान्वितम् ॥ १,३.८४ ॥<br>
शिवकुम्भवदन्यच्च सर्वमस्मिन् विनिक्षिपेत् ।<br>
गुरुकुम्भं जपेत्स्पृष्ट्वा मूलमष्टोत्तरं शतम् ॥ १,३.८५ ॥<br>
गुरुकुम्भमिमं विद्धि गुरुमन्त्रेण पूजयेत् ।<br>
आवाहनासनार्घ्याद्यैरुपचारैश्च षोडशैः ॥ १,३.८६ ॥<br>
शिवादिपङ्क्तिं तत्रैव पूजयेद्गुरुणा सह ।<br>
यथापूर्वं समासीनं शिष्यं चैकाग्रमानसम् ॥ १,३.८७ ॥<br>
पूर्ववच्छिववर्धन्योरम्बुना परिषेचयेत् ।<br>
पूर्ववच्छिवहस्तं च मूलमन्त्रोपदेशकम् ॥ १,३.८८ ॥<br>
कृत्वा तदुत्तमाङ्गे च गुरुपङ्क्तिं गुरुं तथा ।<br>
आवाहनाद्यैः सम्पूज्य गन्धस्रग्दीपकैः ॥ १,३.८९ ॥<br>
फलगन्धोत्तमोपेतैर्नैवेद्यैः पूजयेत्क्रमात् ।<br>
गुरुः कुम्भजलैः कुर्यात्प्रोक्षणं पञ्चपल्लवैः ॥ १,३.९० ॥<br>
मूलमन्त्रेण शतधा शिवपङ्क्त्या त्रिसप्तधा ।<br>
तथैव सिद्धपङ्क्त्या च गुरुपङ्क्त्या तथैव च ॥ १,३.९१ ॥<br>
शिष्याय गुरुभक्ताय शक्तियुक्ताय धीमते ।<br>
हारकेयूरकटकमुद्रिकामकुटानि च ॥ १,३.९२ ॥<br>
वाहनासनसच्छत्रचामरव्यजनानि च ।<br>
मणिकुण्डलयुग्मं च भूत्याढ्यं पात्रमक्षयम् ॥ १,३.९३ ॥<br>
सशिरस्त्राणमुष्णीषं पट्टकूर्पासमुत्तमम् ।<br>
योगपट्टं योगदण्डं तथैवोड्याणबन्धनम् ॥ १,३.९४ ॥<br>
दद्यात्तस्मै तथैवाज्ञां त्वमाचार्योऽसि संप्रति ।<br>
ईश्वरोऽस्यद्य धन्योऽसि सर्वेषां देशिको भव ॥ १,३.९५ ॥<br>
रसागमानां दिव्यानां व्याख्याता भव तत्त्ववित् ।<br>
इत्यादिशेद्गुरुः शिष्यं प्रणतं गुरुवत्सलम् ॥ १,३.९६ ॥<br>
इति चाचार्यदीक्षेयं सिद्धदीक्षाद्य कथ्यते ।<br>
[सिद्धदीक्षा]<br>
नवं सप्तरात्रं वा पञ्चरात्रं त्रिरात्रकम् ॥ १,३.९७ ॥<br>
वीराः शक्तियुताः पूज्याः एकविंशति चान्वहम् ।<br>
तत्संख्या योगिनः पूज्याः कुमाराः कन्यकाः स्त्रियः ॥ १,३.९८ ॥<br>
गन्धपुष्पाक्षतैः पुष्पैः फलगन्धोत्तमार्पणैः ।<br>
तोषयित्वा प्रदद्याच्च वस्त्राभरणदक्षिणाः ॥ १,३.९९ ॥<br>
अथासनसमासीनं शिष्यं भक्तियुतं शुचिम् ।<br>
स्पृष्ट्वा कराभ्यां तच्छीर्षं दक्षिणे श्रवणे मनुम् ॥ १,३.१०० ॥<br>
वह्निं सबीजं शीतांशुं सविसर्गं च दीक्षयेत् ।<br>
मूलाधारात्समुद्भूतं रेफं वह्निशिखोपमम् ॥ १,३.१०१ ॥<br>
षडाधाराम्बुजं तीर्त्वा ब्रह्मरन्ध्रान्तगं स्मरेत् ।<br>
ब्रह्मरन्ध्राद्द्रवीभूतं सकारं सोमरूपिणम् ॥ १,३.१०२ ॥<br>
आप्लावयन्तं सर्वाङ्गं सिद्धः संचिन्तयेन्मनुम् ।<br>
उच्छ्वासनिश्वासभवं संहारस्थितिकारणम् ॥ १,३.१०३ ॥<br>
ज्ञात्वेत्थं मनसा नित्यं सर्वमन्त्रात्मकं सदा ।<br>
सर्वदेवमयं पुण्यं सर्वसिद्धिप्रदायकम् ॥ १,३.१०४ ॥<br>
जीवतो मुक्तिदं शुद्धं शिवशक्त्यात्मकं परम् ।<br>
रसमन्त्रमिमं विद्धि चाग्नीषोमात्मकं भज ॥ १,३.१०५ ॥<br>
एकविंशतिसाहस्रषट्शताधिकसंख्यकम् ।<br>
प्रवर्तितं दिवारात्रं मनस्तत्र निधेहि च ॥ १,३.१०६ ॥<br>
मन्त्रस्यास्य ऋषिर्जीवश्छन्देत्युक्ताः प्रकीर्तिताः ।<br>
रसो देवस्तु रं बीजं सं शक्तिस्तु प्रकीर्तितः ॥ १,३.१०७ ॥<br>
रेफदीर्घयुतं कुर्यात्कराङ्गन्यासमाचरेत् ।<br>
ध्यायेद्धृदम्बुजे देवि कोटिसूर्येन्दुसन्निभम् ॥ १,३.१०८ ॥<br>
शुद्धस्फटिकसंकाशं रसं संसारपारदम् ।<br>
एवं निष्कलरूपं तं ध्यात्वा तन्मयतां व्रजेत् ॥ १,३.१०९ ॥<br>
[निष्कलरसस्तोत्रम्]<br>
त्वं रसस्त्वं शिवस्त्वं हि शक्तिस्त्वं भैरवेश्वरः ।<br>
त्वं ब्रह्मा त्वं हि रुद्रश्च सूर्यस्त्वं शीतदीधितिः ॥ १,३.११० ॥<br>
त्वं भूस्त्वं सलिलस्त्वं च वह्निस्त्वं च सदागतिः ।<br>
त्वं व्योम त्वं पराकाशः त्वं जीवस्त्वं परा गतिः ॥ १,३.१११ ॥<br>
त्वं सिद्धस्त्वं प्रबुद्धस्त्वं सुगन्धस्त्वं च मन्मथः ।<br>
त्वं लोकपालस्त्वं तारा मातृकास्त्वं गजाननः ॥ १,३.११२ ॥<br>
त्वं स्कन्दस्त्वं गुरुस्त्वं च त्वं सर्वजनकः शुचिः ।<br>
त्वं यज्वा त्वं हरिस्त्वं च त्रेताग्निस्त्वं च ऋत्विजः ॥ १,३.११३ ॥<br>
येन त्वमर्च्यसे तेन पूजिताः सर्वदेवताः ।<br>
त्वयि तुष्टे च संतुष्टा ब्रह्मविष्णुमहेश्वराः ॥ १,३.११४ ॥<br>
त्वत्पादोदकपानेन सर्वतीर्थफलं लभेत् ।<br>
यस्त्वां पश्यति सद्भक्त्या तमालोकयते शिवः ॥ १,३.११५ ॥<br>
यस्त्वां संकीर्तयेत्तस्य सर्वमन्त्रफलं भवेत् ।<br>
यत्र त्वं क्षणमात्रे च पुण्यक्षेत्रं तदुच्यते ॥ १,३.११६ ॥<br>
त्वं यं पश्यति सिद्धेन्द्र स ब्रह्मा विष्णुरीश्वरः ।<br>
यत्र भुङ्क्षेऽन्नकवलं तत्र त्रैलोक्यमति हि ॥ १,३.११७ ॥<br>
येन त्वं ध्रियसे नाथ त्वयायं स्त्रियतेक्षणम् ।<br>
स एव चित्सदानन्दः परमात्मा ध्रुवं भवेत् ॥ १,३.११८ ॥<br>
एवं निश्चितचित्तस्य सिद्धस्य तव योगिनः ।<br>
वर्णाश्रमसदाचाराः कृत्याकृत्यविवेकतः ॥ १,३.११९ ॥<br>
पापं पुण्यं सुखं दुःखं शीतमुष्णं प्रियाप्रिये ।<br>
स्नानास्नानं हानिवृद्धी शुद्धाशुद्धं भयाभयम् ॥ १,३.१२० ॥<br>
ग्राह्याग्राह्यं क्षुधा तृष्णा न किंचिदिह विद्यते ।<br>
स्वेच्छाहारविहारश्च सुखी संहृष्टमानसः ॥ १,३.१२१ ॥<br>
निर्ममः सर्वकार्येषु कलत्रादिषु बन्धुषु ।<br>
एवमाचार्यवचनमङ्गीकृत्य च दीक्षितः ॥ १,३.१२२ ॥<br>
अद्य प्रभृति वन्द्यस्त्वं मा कुरु प्रणतिं क्वचित् ।<br>
मत्समानोऽसि सिद्धोऽसि जीवन्मुक्तोऽसि संप्रति ॥ १,३.१२३ ॥<br>
इत्युक्त्वाचार्यवर्योऽपि सिद्धमालिङ्ग्य च क्षणम् ।<br>
सिद्धदीक्षेयमाख्याता शिवसायुज्यदायिनी ॥ १,३.१२४ ॥<br>
दुर्लभा सर्वतन्त्रेषु तव प्रीत्या प्रकाशिता ।<br>
देवीत्थमेव मन्तव्यं दुर्लभं समयेषु च ॥ १,३.१२५ ॥</p>
<p>आक्, १, ४<br>
[रससंकाराः]<br>
श्रीभैरवी ।<br>
रससंस्कारमीश त्वं यथावत्कथयस्व मे ।<br>
श्रीभैरवः ।<br>
अष्टादश स्युः संस्कारा रसस्य परमेश्वरि ॥ १,४.१ ॥<br>
तान्सिद्धसाधकाभ्यर्च्ये यथावत्कथयामि ते ।<br>
अथादौ स्वेदनं कर्म द्वितीयं मर्दनं प्रिये ॥ १,४.२ ॥<br>
मूर्छा तृतीयमुत्थानं चतुर्थं पातनं शिवे ।<br>
पञ्चमं रोधनं षष्ठं नियामं सप्तमं स्मृतम् ॥ १,४.३ ॥<br>
दीपनं चाष्टमं देवि नवमं चानुवासनम् ।<br>
दशमं चारणं देवि जारणं रुद्रसंख्यकम् ॥ १,४.४ ॥<br>
गर्भद्रुतिर्द्वादशी स्यात्बाह्यद्रुतिस्त्रयोदशी ।<br>
चतुर्दशं स्याद्रागाख्यं सारणा दशपञ्चमी ॥ १,४.५ ॥<br>
अनुसारणा षोडशी च विख्याता प्रतिसारणा ।<br>
सप्तदशी चाष्टदशं वेधनं देहलोहयोः ॥ १,४.६ ॥<br>
[रससंस्कारप्रकारः]<br>
अथ वक्ष्यामि संस्कारान् रसराजस्य पार्वति ।<br>
लिङ्गस्य दक्षिणे भागे लिखेत्षट्कोणमण्डले ॥ १,४.७ ॥<br>
तद्बहिश्चाष्टपत्रं च कमलं चतुरश्रकम् ।<br>
दिग्द्वारशोभितं तस्य कर्णिकायां न्यसेच्छिवे ॥ १,४.८ ॥<br>
ताम्रजं कान्तजं वापि खल्वं तु स्वर्णरेखितम् ।<br>
तन्मध्ये रसराजं तु पलानां शतमात्रकम् ॥ १,४.९ ॥<br>
तदर्धं वा तदर्धं वा क्षिप्त्वा भक्त्या प्रपूजयेत् ।<br>
साधको रसराजस्य ततः संस्कारमाचरेत् ॥ १,४.१० ॥<br>
[स्वेदनम्, धान्याम्लसन्धानप्रकारः]<br>
यवगोधूमकलममाषमुद्गचणादिभिः ।<br>
श्यामाककोद्रवाद्यैश्च नानाधान्यैश्च निस्तुषैः ॥ १,४.११ ॥<br>
धान्यं चतुर्गुणजले मृद्घटे निक्षिपेत्प्रिये ।<br>
प्राप्नोति यावदम्लत्वं तावद्यत्नेन रक्षयेत् ॥ १,४.१२ ॥<br>
तन्मध्ये हंसपादीं च मीनाक्षीं द्विपुनर्नवाम् ।<br>
चित्रकं भृङ्गराजं च विष्णुक्रान्तां शतावरीम् ॥ १,४.१३ ॥<br>
सर्पाक्षीं गिरिकर्णीं च मुण्डीं च सहदेविकाम् ।<br>
त्रिफलां खण्डशः कृत्वा सर्वानेतान्विनिक्षिपेत् ॥ १,४.१४ ॥<br>
धान्यस्य च चतुर्थांशान् धान्याम्लमिदमुत्तमम् ।<br>
स्वेदनादिषु कार्येषु पारदस्य विशिष्यते ॥ १,४.१५ ॥<br>
आतप्ते कान्तजे खल्वे रसराजं विनिक्षिपेत् ।<br>
चूर्णं च गृहधूमं च चित्रकं त्रिफलां गुडम् ॥ १,४.१६ ॥<br>
दग्धोर्णामिष्टकां कन्यां लवणं बृहतीद्वयम् ।<br>
मागधीं राजिकां चैव वन्ध्यां कर्कोटकीं तथा ॥ १,४.१७ ॥<br>
एतान्कलांशान्सूतस्य तस्मिन्क्षिप्त्वा विमर्दयेत् ।<br>
दत्त्वा दत्त्वाथ धान्याम्लमेवं कृत्वा दिनत्रयम् ॥ १,४.१८ ॥<br>
सम्यक्सोष्णारनालेन रसं प्रक्षालयेत्प्रिये ।<br>
पटुं राजीं त्रिकटुकं मूलकं चित्रकं वराम् ॥ १,४.१९ ॥<br>
पुनर्नवां मेषशृङ्गीं मेघनादं दुरालभाम् ।<br>
आर्द्रकं रजनीं नागबलां च नवसारकम् ॥ १,४.२० ॥<br>
समं धान्याम्लकैः पिष्ट्वा श्लक्ष्णं वस्त्रे प्रलेपयेत् ।<br>
यावदङ्गुलिमात्रं च तस्मिन्पूर्वरसं क्षिपेत् ॥ १,४.२१ ॥<br>
तद्बद्ध्वा ताम्रजे पात्रे क्षिप्त्वा धान्याम्लपूरिते ।<br>
घटे दोलाख्ययन्त्रे च स्वेदयेत्तमहर्निशम् ॥ १,४.२२ ॥<br>
तमुद्धृत्य पुनः सोष्णैरारनालैः शरावके ।<br>
प्रक्षालयेत्सूतराजमेवं कुर्यात्त्रिसप्तधा ॥ १,४.२३ ॥<br>
प्रस्वेदितं सूतराजं ततः संमर्दयेत्प्रिये ।<br>
[मर्दनम्]<br>
अथातो मर्दनं कर्म वक्ष्यामि शृणु भैरवि ॥ १,४.२४ ॥<br>
चूर्णादिपूर्ववद्द्रव्यं विशालां राजवृक्षकम् ।<br>
अङ्कोलं कृष्णधुत्तूरं त्रिकटुं च समं समम् ॥ १,४.२५ ॥<br>
सर्वं सूतकलांशं च तप्तखल्वे रसं क्षिपेत् ।<br>
मर्दयेत्पूर्वधान्याम्लैर्दिवारात्रं पुनश्च तम् ॥ १,४.२६ ॥<br>
क्षालयेन्मृण्मये पात्रे ततः सोष्णारनालकैः ।<br>
मर्दनं क्षालनं चैवमेकविंशतिवासरम् ॥ १,४.२७ ॥<br>
एवं विमर्दितं सूतं समादायाथ मूर्छयेत् ।<br>
अभ्रजीर्णोऽथवा बीजजीर्णः सूतोऽपि मर्द्यते ॥ १,४.२८ ॥<br>
चूर्णादिपूर्वद्रव्यैश्च रागान् गृह्णाति निर्मलः ।<br>
[मूर्च्छा]<br>
अथ मूर्छां प्रवक्ष्यामि शृणु त्वं सावधानतः ॥ १,४.२९ ॥<br>
राजिका मेषशृङ्गी च चित्रकं च फलत्रयम् ।<br>
क्षीरकन्दं सूरणं च सर्पाक्षी काकमाचिका ॥ १,४.३० ॥<br>
नीला वचा बला कन्या कृष्णोन्मत्तस्तथाकुली ।<br>
श्वेतापराजिताङ्कोलं गोजिह्वा गरुडी तथा ॥ १,४.३१ ॥<br>
एतेषां स्वरसैर्मर्द्यो रविक्षीरेण पारदः ।<br>
व्यस्तानां वा समस्तानां रसैरेषां दिनावधि ॥ १,४.३२ ॥<br>
मर्दयेत्तप्तखल्वे च मूषायां तं रसं क्षिपेत् ।<br>
निरुध्य भूधरे यन्त्रे विपचेत्तं पुनः प्रिये ॥ १,४.३३ ॥<br>
राजिकाद्यौषधभवै रसैस्त्रिः सप्तवासरम् ।<br>
मर्दनं भूधरे पाकं कुर्यात्संमूर्छितो रसः ॥ १,४.३४ ॥<br>
भवेत्तदुत्थानविधिं प्रकुर्वीत सुरार्चिते ।<br>
[उत्थापनविधिः]<br>
एवं संमूर्छितं सूतं क्षालयेत्कांजिकेन च ॥ १,४.३५ ॥<br>
सोष्णेन वारिणा वापि सूतमुत्थापयेत्प्रिये ।<br>
पातनायन्त्रयोगे वा रसस्योत्थापनं भवेत् ॥ १,४.३६ ॥<br>
[पातनम्]<br>
पातनं त्रिविधं प्रोक्तं रसराजस्य पार्वति ।<br>
ऊर्ध्वपातमधःपातं तिर्यक्पातनमुच्यते ॥ १,४.३७ ॥<br>
[ऊर्ध्वपातनविधिः]<br>
रसस्य पातनं वक्ष्ये पाठा ब्राह्मी च चित्रकम् ।<br>
शाङ्गेरी काकमाची च मण्डूकी गिरिकर्णिका ॥ १,४.३८ ॥<br>
कुमारी च जया भृङ्गी गोजिह्वा शङ्खपुष्पिका ।<br>
भूपाटली च निर्गुण्डी काकजङ्घा शतावरी ॥ १,४.३९ ॥<br>
आर्द्रकं देवदाली च तिलपर्णी च नीलिका ।<br>
आरग्वधः क्षीरकन्दमङ्कोलो देवदारु च ॥ १,४.४० ॥<br>
एषां रसैः समस्तानां व्यस्तानां वा दिनं रसम् ।<br>
मर्दयेत्तप्तखल्वे तत्शुल्बं सूतचतुर्थकम् ॥ १,४.४१ ॥<br>
तं पिष्ट्वा पातयेद्यन्त्रे ह्यूर्ध्वपातनके दिनम् ।<br>
ऊर्ध्वलग्नं रसं शुद्धं तमादायाथ मर्दयेत् ॥ १,४.४२ ॥<br>
पूर्वोदितौषधरसैः पूर्ववत्शुल्बसंयुतम् ।<br>
पातयेन्मर्दयेदेवं सप्तधैवं पुनः पुनः ॥ १,४.४३ ॥<br>
ऊर्ध्वपातनसंशुद्धं पारदं पातयेदधः ।<br>
[अधःपातनविधिः]<br>
अथाधःपातनं वक्ष्ये त्र्यूषणं लवणं वराम् ॥ १,४.४४ ॥<br>
चित्रकं राजिकां शिग्रुं सर्वं सूतसमं क्षिपेत् ।<br>
मर्दयेत्तप्तखल्वे च रसं धान्याम्लकेन च ॥ १,४.४५ ॥<br>
तत्कल्केन लिपेदूर्ध्वं भाण्डं सम्यक्निरोधयेत् ।<br>
ऊर्ध्वभाण्डस्य पृष्ठे तु दद्याल्लघुपुटं ततः ॥ १,४.४६ ॥<br>
इत्यधःपातनं कुर्यात्सप्तवारं पुनः पुनः ।<br>
अधःपातनशुद्धस्य तिर्यक्पातनमाचरेत् ॥ १,४.४७ ॥<br>
[तिर्यक्पातनविधिः]<br>
वक्ष्यामि तिर्यक्पतनं सूतं धान्याभ्रकं समम् ।<br>
धान्याम्लैर्मर्दयेद्यामं तिर्यक्पातनयन्त्रके ॥ १,४.४८ ॥<br>
चण्डाग्निना पचेदेवं सप्तवारं पुनः पुनः ।<br>
एवं त्रिधा पातितं च ततः सूतं निरोधयेत् ॥ १,४.४९ ॥<br>
अभ्रकं वाथ गन्धं वा माक्षिकं विमलामपि ।<br>
स्वर्णं वा रजतं वापि कान्तं वा तीक्ष्णमेव वा ॥ १,४.५० ॥<br>
प्रत्येकं शोधितं देयं ताम्रवत्पादमात्रकम् ।<br>
पाठादिकरसैः कुर्यान्मर्दनं पातनं क्रमात् ॥ १,४.५१ ॥<br>
यद्यद्द्रव्यान्वितः सूतस्तत्तद्द्रव्यगुणप्रदः ।<br>
पातने ताम्रयोगेन नागवङ्गौ त्यजेद्रसः ॥ १,४.५२ ॥<br>
अथवा दीपिकायन्त्रे शुद्धः स्यात्पातितो रसः ।<br>
[निरोधनम्]<br>
कदर्थितो भवेत्सूतः स्वेदाद्यैः पञ्चकर्मभिः ॥ १,४.५३ ॥<br>
आप्यायनार्थं सूतस्य कर्म कुर्यान्निरोधनम् ।<br>
अथ कर्म निरोधाख्यं पेषयेल्लवणं जलैः ॥ १,४.५४ ॥<br>
स्थालीमध्ये रसं क्षिप्त्वा तदूर्ध्वं लवणं क्षिपेत् ।<br>
किंचिज्जलं च निवपेत्तं शरावेण रोधयेत् ॥ १,४.५५ ॥<br>
कुर्यात्सम्यक्सन्धिलेपं तदूर्ध्वं च पुटेल्लघु ।<br>
एवं निरोधनं कर्म विदध्यात्सप्तधा प्रिये ॥ १,४.५६ ॥<br>
आप्यायितो भवेत्सूतोऽनेन षण्डत्ववर्जितः ।<br>
निरोधकर्मसिद्धोऽसौ वीर्यवान् सुनियम्यते ॥ १,४.५७ ॥<br>
[नियामनम्]<br>
अथो नियामनं कर्म कथयामि वरानने ।<br>
यवचिञ्चा क्षीरकन्दं सर्पाक्षी पटु भृङ्गराट् ॥ १,४.५८ ॥<br>
वन्ध्या कर्कोटकी निम्बः सर्वं धान्याम्लपेषितम् ।<br>
कृत्वालोड्यारनालेन तद्द्रवैः स्वेदयेद्दिनम् ॥ १,४.५९ ॥<br>
यन्त्रे नियामके सप्तवासरं तं च दीपयेत् ।<br>
[दीपनम्]<br>
अथातो दीपनं कर्म वदामि तव पार्वति ॥ १,४.६० ॥<br>
स्वर्णपुष्पी च मरीचं त्रिक्षारं पञ्चपुष्पिका ।<br>
भूखगः पञ्चलवणं राजिका शिग्रुमूलकम् ॥ १,४.६१ ॥<br>
कासीसं विजया कन्या पातालगरुडी कणा ।<br>
क्षीरकन्दं च कर्कोटी गिरिकर्णी जया मधु ॥ १,४.६२ ॥<br>
चित्रकं काकजङ्घा च सर्वमम्लगणेन च ।<br>
कल्कयेत्पारदं तेन मर्दयेत्तद्द्रवैरपि ॥ १,४.६३ ॥<br>
डोलायन्त्रे पचेदेकदिनमेवं च सप्तधा ।<br>
मर्दनं पाचनं कुर्यात्ग्रासार्थी दीपितो रसः ॥ १,४.६४ ॥<br>
एवं प्रदीपितं सूतं शुद्धं तमनुवासयेत् ।<br>
[अनुवासनम्]<br>
अथानुवासनं कर्म मृत्पात्रे दीपितं रसम् ॥ १,४.६५ ॥<br>
क्षिप्त्वा जम्बीरजद्रावैस्तीव्रघर्मेऽनुवासयेत् ।<br>
एवं सप्तदिनं कुर्यात्ततश्चारणमाचरेत् ॥ १,४.६६ ॥<br>
नवभिः स्वेदनाद्यैश्च शुद्धः स्यात्कर्मभिः प्रिये ।<br>
पारदः सर्वरोगघ्नः सप्तकञ्चुकवर्जितः ॥ १,४.६७ ॥<br>
श्रीभैरवी ।<br>
स्वेदनादीनि कर्माणि श्रुतानि वद शङ्कर ।<br>
त्वत्प्रसादादसंदेहं संशृण्वे चारणादिकम् ॥ १,४.६८ ॥<br>
श्रीभैरवः ।<br>
साधु पृष्टं महाभागे शृणु तच्चारणादिकम् ।<br>
[चारणविधिः]<br>
अथाभ्रचारणं कर्म वक्ष्यामि परमेश्वरि ॥ १,४.६९ ॥<br>
समुखे वा निर्मुखे वा रसे वा वासनामुखे ।<br>
गगनं चारयेद्गर्भपिष्टिग्रासक्रमैः क्रमात् ॥ १,४.७० ॥<br>
[समुखचारणम्]<br>
अत्रादौ कथ्यते देवि समुखं चारणं स्फुटम् ।<br>
समुखो ग्रसति ग्रासं निर्मुखो ग्रसनाक्षमः ॥ १,४.७१ ॥<br>
तस्मात्परं रसेन्द्रस्य मुखीकरणमाचरेत् ।<br>
[प्रथमो मुखीकरणप्रकारः]<br>
इष्टकामध्यभागे तु गम्भीरं वर्तुलं समम् ॥ १,४.७२ ॥<br>
गर्तं कृत्वा तत्र सूतं प्रक्षिपेदनुवासितम् ।<br>
निरुन्ध्यात्स्वच्छवस्त्रेण रसस्य दशमांशकम् ॥ १,४.७३ ॥<br>
गन्धं तदूर्ध्वं निक्षिप्य शरावेण निरोधयेत् ।<br>
तत्पृष्ठेऽल्पपुटं दद्यात्गन्धे जीर्णे पुनः पुनः ॥ १,४.७४ ॥<br>
क्षिप्त्वा क्षिप्त्वा शतगुणं चारयेत्पातयेदिति ।<br>
चतुर्गुणे सान्द्रवस्त्रे गालयेत्तं रसेश्वरम् ॥ १,४.७५ ॥<br>
वेणौ क्षिप्त्वा निरुध्यास्यं पचेद्गोमूत्रपूरिते ।<br>
भाण्डे त्रिसप्तदिवसं पुनस्तं तप्तखल्वके ॥ १,४.७६ ॥<br>
जम्बीरमातुलुङ्गाम्लवेतसैर्भूखगैस्त्र्यहम् ।<br>
भूनागैश्च त्र्यहं मर्द्यं तं पश्चादिष्टकोदरे ॥ १,४.७७ ॥<br>
एकैकं गर्तमादद्याद्धान्याभ्रं गन्धकं तथा ।<br>
प्रत्येकं दशनिष्कं च यामं जम्बीरमर्दितम् ॥ १,४.७८ ॥<br>
अनेन लेपयेद्गर्तद्वयमेकेष्टकान्तरे ।<br>
गर्ते क्षिप्त्वाथ तं तं विंशन्निष्कं तदूर्ध्वतः ॥ १,४.७९ ॥<br>
अपरामिष्टकां दद्यात्तत्सन्धिं लोणमृत्स्नया ।<br>
दृढं लिप्त्वाथ दीपाग्नौ पचेत्सप्तदिनावधि ॥ १,४.८० ॥<br>
इष्टकां स्वाङ्गशीतां तामवतार्य हरेद्रसम् ।<br>
किट्टहीनं पुनरपि कुर्यादित्थं त्रिवारकम् ॥ १,४.८१ ॥<br>
एवं कृते रसेन्द्रस्य सुखं स्याद्देवसंज्ञकम् ।<br>
[द्वितीयो मुखीकरणप्रकारः]<br>
पुनरन्यं प्रवक्ष्यामि मुखीकरणमुत्तमम् ॥ १,४.८२ ॥<br>
रसेन्द्रं जीविभूनागसमं संमर्दयेत्त्र्यहम् ।<br>
तत्क्षिपेत्भूलतालिप्तमूषायां संनिवेशयेत् ॥ १,४.८३ ॥<br>
तदूर्ध्वं भूलताकल्कं क्षिप्त्वा रुद्ध्वा विशोषयेत् ।<br>
आर्द्रगोमयलिप्तां तां पादमग्नां निवेशयेत् ॥ १,४.८४ ॥<br>
तद्गर्ते च पुटं देयं तुषकारीषवह्निना ।<br>
दिनान्ते तत्समुद्धृत्य पूर्ववन्मर्दयेत्पचेत् ॥ १,४.८५ ॥<br>
त्रिंशद्वारं पुनः कुर्यादित्थं वह्निमुखो रसः ।<br>
ग्रसते गुह्यसूतोऽयं सर्वसिद्धिप्रदो भवेत् ॥ १,४.८६ ॥<br>
[तृतीयो मुखीकरणप्रकारः]<br>
पुनरन्यं प्रवक्ष्यामि मुखीकरणमुत्तमम् ।<br>
गोमूत्रपूरिते भाण्डे डोलायन्त्रे पचेद्रसम् ॥ १,४.८७ ॥<br>
त्रिः सप्तवारं सम्यक्च रन्ध्रितं वेणुनालके ।<br>
मुखं भवति सूतस्य चारणार्हं वरानने ॥ १,४.८८ ॥<br>
[चतुर्थो मुखीकरणप्रकारः]<br>
इष्टकाद्वयमध्ये च गर्तं तु चतुरङ्गुलम् ।<br>
दशनिष्कं शुद्धगन्धं धान्याभ्रं दशनिष्ककम् ॥ १,४.८९ ॥<br>
जम्बीरनीरैः संमर्द्य यामं कल्केन तेन च ।<br>
गर्तद्वयं समांशेन लिप्त्वा गर्ते विनिक्षिपेत् ॥ १,४.९० ॥<br>
वासितं रसराजं तं विंशन्निष्कं तदूर्ध्वतः ।<br>
इष्टकामपरां न्यस्य श्लक्ष्णमृल्लवणैर्दृढम् ॥ १,४.९१ ॥<br>
लेपयेदथ दीपाग्निमधः प्रज्वालयेत्प्रिये ।<br>
अनुस्यूतं सप्तरात्रं स्वाङ्गशीतं समुद्धरेत् ॥ १,४.९२ ॥<br>
किट्टं विहाय तं सूतं पूर्ववच्च त्रिवारकम् ।<br>
कुर्यादेवं हि सूतस्य मुखं भवति शोभनम् ॥ १,४.९३ ॥<br>
[निर्मुखचारणाप्रकारः]<br>
दिव्यौषधिप्रभावेन रसश्चरति निर्मुखः ।<br>
अथवा वज्रवैक्रान्तस्पर्शादभ्रादिकं चरेत् ॥ १,४.९४ ॥<br>
पारदस्य चतुःषष्टिनिष्कं वैक्रान्तभस्म च ।<br>
चतुर्निष्कं वज्रभस्म निष्कं दिव्यौषधिद्रवैः ॥ १,४.९५ ॥<br>
सर्वं सप्तदिनं मर्द्य स रसोऽभ्रादिकं चरेत् ।<br>
[वासनामुखचारणम्]<br>
गन्धकं जारयेत्सूते दोलाख्ये पूर्वभाषिते ॥ १,४.९६ ॥<br>
यन्त्रे च षोडशगुणं रसः स्याद्वासनामुखः ।<br>
[अभ्रकाभिषेकः चारणीयाभ्रकस्य संस्कारः]<br>
चारणार्हाभ्रकस्याहमभिषेकं वदामि ते ॥ १,४.९७ ॥<br>
[प्रथमः प्रकारः]<br>
मृतमभ्रं तु रुधिरैः क्षारैर्जलकणैरपि ।<br>
सृष्टित्रयैस्तुम्बुरुभिर्मर्दयेदम्लवर्गकैः ॥ १,४.९८ ॥<br>
सप्ताहं तच्चरेत्सूतः समुखो निर्मुखोऽथवा ।<br>
[द्वितीयः प्रकारः]<br>
मृतमभ्रं च कदली मूलकं च शतावरी ॥ १,४.९९ ॥<br>
पुनर्नवा मेघनादो यवचिञ्चा च शिग्रुकः ।<br>
सूरणं च रसैरेषां मर्दयेद्भावयेत्प्रिये ॥ १,४.१०० ॥<br>
सप्ताहं तच्चरेत्सूतः समुखो निर्मुखोऽथवा ।<br>
[तृतीयः प्रकारः]<br>
शुल्वपात्रे तु लवणसर्जिटङ्कणभूखगान् ॥ १,४.१०१ ॥<br>
क्षिप्त्वारनालं त्रिदिनं कुर्यात्पर्युषितं यथा ।<br>
तस्मिन्नागं तु विद्राव्य ढालयेच्छतधा प्रिये ॥ १,४.१०२ ॥<br>
रौप्यकर्मणि वङ्गस्य तद्द्रवैर्भावयेद्घनम् ।<br>
सप्ताहं तच्चरेत्सूतः समुखो निर्मुखोऽथवा ॥ १,४.१०३ ॥<br>
[चतुर्थः प्रकारः]<br>
धान्याभ्रमर्कक्षीरेण मर्दयेदेकवासरम् ।<br>
निरुध्य संपुटे पच्यात्कपोताख्ये पुटे पुनः ॥ १,४.१०४ ॥<br>
चतुर्वारं पुटेदेवं मर्दयेच्च पुनस्तथा ।<br>
रम्भाद्रवैस्त्रिधा मर्द्यं मूलकस्य द्रवैस्त्रिधा ॥ १,४.१०५ ॥<br>
काकमाची मेघनादो मत्स्याक्षी च पुनर्नवा ।<br>
अपामार्गश्चित्रकं च विदारी भृङ्गराण्मुनिः ॥ १,४.१०६ ॥<br>
चतुर्वारं पचेदेवं मर्दयेच्च पुनस्तथा ।<br>
एतैरेकैकधा मर्द्यं पुटपाकं पृथक्पृथक् ॥ १,४.१०७ ॥<br>
तदभ्रकं भावयेच्च मुसली यवचिञ्चिकाः ।<br>
तण्डुली कदली शिग्रुर्वरी चार्कः पुनर्नवा ॥ १,४.१०८ ॥<br>
एकैकैश्च द्रवैर्भाव्यमेकैकं दिवसं पृथक् ।<br>
तदभ्रकं पारदेन्द्रश्चरत्येव सुरार्चिते ॥ १,४.१०९ ॥<br>
[पञ्चमः प्रकारः]<br>
धान्याभ्रं रविदुग्धेन मर्दयेद्याममात्रकम् ।<br>
तदभ्रं संपुटे रुद्ध्वा कपोताख्यपुटे पचेत् ॥ १,४.११० ॥<br>
वारांश्चतुर्दशैवं स्यात्ततो रम्भार्कपीलुकाः ।<br>
नागवल्ली च मुसली कुबेराक्षी च शिग्रुकः ॥ १,४.१११ ॥<br>
तुम्बी तुम्बुरुरङ्कोलबलापामार्गकाः प्रिये ।<br>
गृहीत्वैषामेकरसं सव्योषं च सकांजिकम् ॥ १,४.११२ ॥<br>
भाण्डमध्ये विनिक्षिप्य डोलायन्त्रे पचेत्त्र्यहम् ।<br>
पूर्वाभ्रं च ततस्तस्मात्समुद्धृत्याथ साधयेत् ॥ १,४.११३ ॥<br>
टङ्कणं तुवरी सिन्धुकासीसं च समं समम् ।<br>
अभ्रकस्य दशांशं तु सर्वमेतद्विमर्दयेत् ॥ १,४.११४ ॥<br>
तदभ्रकं चरेत्सूतः समुखो निर्मुखोऽथवा ।<br>
[षष्टः प्रकारः]<br>
मुण्डीद्रवे तु शतधा द्रुतं नागं प्रढालयेत् ॥ १,४.११५ ॥<br>
तद्द्रवेण च धान्याभ्रं मर्दयेत्संपुटे क्षिपेत् ।<br>
रुद्ध्वा पचेत्कपोताख्ये पुटे चैवं तु सप्तधा ॥ १,४.११६ ॥<br>
आर्द्रकस्य द्रवैरेवं सप्तधा चित्रकद्रवैः ।<br>
तत्समं गन्धकं दत्त्वा मर्दयेद्भावयेत्क्रमात् ॥ १,४.११७ ॥<br>
प्रागुक्तमुण्डीस्वरसैर्बीजपूररसेन च ।<br>
स्तन्यैरेकदिनं भाव्यं तदभ्रं च चरेद्रसः ॥ १,४.११८ ॥<br>
एवं सर्वाणि बीजानि सत्त्वं चाभ्रकस्य च ।<br>
स्वर्णादिसर्वलोहानि सत्वानि विविधानि च ॥ १,४.११९ ॥<br>
द्वन्द्वानि सर्वरत्नानि यद्यत्स्याच्चारणार्हकम् ।<br>
तत्तत्पिष्ट्वाभ्रवत्कार्यं तत्तच्चरति पारदः ॥ १,४.१२० ॥<br>
[सप्तमः प्रकारः]<br>
तिलपर्णीरसैः पिष्ट्वा धान्याभ्रं पुटयेत्त्रिधा ।<br>
सप्तधा भावयेदस्य मर्दनेन च पारदः ॥ १,४.१२१ ॥<br>
पिष्टतां याति सहसा गगनं चरति क्षणात् ।<br>
[अष्टमः प्रकारः]<br>
त्रिक्षारं पञ्चलवणं काङ्क्षी कासीसटङ्कणम् ॥ १,४.१२२ ॥<br>
भूखगं हेममाक्षीकं सौराष्ट्री वत्सनाभकम् ।<br>
तुवरी वेतसाम्लं च सर्वमेतत्समांशकम् ॥ १,४.१२३ ॥<br>
तत्समांशं तु धान्याभ्रं धान्याम्लैर्मर्दयेद्दिनम् ।<br>
अर्कक्षीरं भृङ्गराजो मेघनादः पुनर्नवा ॥ १,४.१२४ ॥<br>
मूलकं चित्रकं रंभा काकमाची शतावरी ।<br>
अपामार्गस्तालमूली विदारी तण्डुली मुनिः ॥ १,४.१२५ ॥<br>
मीनाक्षी शिग्रु बृहती कुमारी यवचिञ्चिका ।<br>
बला तुम्बी कुबेराक्षी व्योषं तुम्बुरुपीलुनी ॥ १,४.१२६ ॥<br>
अङ्कोलः फणिवल्ली च सर्वमेतत्समांशकम् ।<br>
संपेष्य कल्कयेद्देवि धान्याम्ले तच्चतुर्गुणे ॥ १,४.१२७ ॥<br>
द्रुतं नागं शतं वारान्क्षिपेत्तस्मिन्पुनः पुनः ।<br>
कल्कद्रवेण पूर्वाभ्रं यामं संमर्दयेद्दृढम् ॥ १,४.१२८ ॥<br>
कपोताख्ये पुटे पच्यादेवं विंशतिवारकम् ।<br>
तत्तुल्यं गन्धकं दत्त्वा पूर्वोक्तैरौषधद्रवैः ॥ १,४.१२९ ॥<br>
सस्तन्यैर्बीजपूरोत्थैर्द्रवैर्भाव्यं त्रिवासरम् ।<br>
एतदभ्रं तु सूतस्य चारणे परमं हितम् ॥ १,४.१३० ॥<br>
द्वंद्वितं व्योमसत्वं च बीजानि विविधानि च ।<br>
हेमादिसर्वलोहानि रत्नानि विविधानि च ॥ १,४.१३१ ॥<br>
द्वंद्वितं वज्रबीजं च चारणायां विधीयते ।<br>
समस्तमेतत्पूर्वोक्तप्रकारेणैव कारयेत् ॥ १,४.१३२ ॥<br>
तदा रसेन्द्रश्चरति तत्सर्वं चारणोचितः ।<br>
[नवमः प्रकारः]<br>
पात्रे तु कासीसं कांक्षी माक्षीकगन्धकम् ॥ १,४.१३३ ॥<br>
क्षारत्रयं पञ्चलोणमम्लयुक्तं क्षणं क्षिपेत् ।<br>
दिव्याभिषेकयोगोक्तं शतधा ढालयेदहिम् ॥ १,४.१३४ ॥<br>
वङ्गं वानेन वस्तूनि चारणार्हाणि भावयेत् ।<br>
वरी पुनर्नवा रंभा गवाक्षी यवचिञ्चिका ॥ १,४.१३५ ॥<br>
शिग्रुका मेघनादश्च रसैरेषां विभावयेत् ।<br>
वज्राभ्रकं क्रमेणैव सप्ताहं सुरवन्दिते ॥ १,४.१३६ ॥<br>
तदभ्रकं नागवल्ल्या कोबेर्या शिग्रुकस्य वा ।<br>
बाणाङ्कोलबलारंभास्फोतानां पीलुकस्य वा ॥ १,४.१३७ ॥<br>
अलम्बुषाहिमरुचामुसलीतुम्बुरोरपि ।<br>
अथवा खरमञ्जर्यास्तिक्तशाकस्य वा प्रिये ॥ १,४.१३८ ॥<br>
एकेनैषां रसेनैव व्योषसर्षपसंयुतम् ।<br>
स्विन्नं त्रिदिवसं कुर्यात्तस्मिन्टङ्कणसैन्धवम् ॥ १,४.१३९ ॥<br>
कासीसं तुवरीं क्षिप्त्वा पूर्वाभिषवयोगतः ।<br>
एतदभ्रं चरेत्सूतः समुखो निर्मुखोऽथवा ॥ १,४.१४० ॥<br>
तदभ्रकप्रभावेन गोलकः सिद्धिदो भवेत् ।<br>
[दशमः प्रकारः]<br>
धान्याम्लैरम्लवर्गैश्च स्वेदयेदभ्रकं दिनम् ॥ १,४.१४१ ॥<br>
ततः स्नुक्क्षीरतो मर्द्यं कपोताख्ये पुटे दहेत् ।<br>
मुनित्रयं मेघनादं रम्भाकन्दं च मूलकम् ॥ १,४.१४२ ॥<br>
मत्स्याक्षी शृङ्गिवेरं च काकमाची पुनर्नवा ।<br>
अपामार्गस्त्वरूपूगश्चैतेषां तु रसेन च ॥ १,४.१४३ ॥<br>
एकैकेन पुनर्दद्यादेकैकं पूर्वमभ्रकम् ।<br>
डोलायन्त्रे स्नुहीक्षीरयुक्तमेकदिनं पचेत् ॥ १,४.१४४ ॥<br>
ततश्छायागते शुष्के घनेऽस्मिन्नवसारकम् ।<br>
निम्बं वचां च कासीसं चणकाम्लं पृथक्पृथक् ॥ १,४.१४५ ॥<br>
अभ्रस्य षोडशांशं च निक्षिपेत्ताम्रभाजने ।<br>
घर्षयेत्तच्चरेत्सूतो लोहपात्रस्य योगतः ॥ १,४.१४६ ॥<br>
[एकादशः प्रकारः]<br>
धान्याभ्रं मर्दयेत्सोमवल्लीतोयैर्दिनं दृढम् ।<br>
पुटेदेवं त्रिधा पश्चात्सोमवल्ल्या रसेन च ॥ १,४.१४७ ॥<br>
भावयेत्सप्तधा देवि रसश्चरति तद्घनम् ।<br>
[द्वादशः प्रकारः]<br>
सारनाले तु शतधा निषिच्य तमनेन च ॥ १,४.१४८ ॥<br>
शतधा प्लावयेदभ्रं ताम्रवासनया सह ।<br>
खलल्यां तच्चरेत्सूतो नात्र कार्या विचारणा ॥ १,४.१४९ ॥<br>
[गन्धकभावना]<br>
चारणार्थस्य गन्धस्य भावनां शृणु पार्वति ।<br>
सौराष्ट्रं चाजमोदं च सर्जीं सीसमेव च ॥ १,४.१५० ॥<br>
मर्दयेच्छिग्रुतोयेन गन्धकं तेन भावयेत् ।<br>
सप्ताहं मर्दितं गन्धं चारयेत्पारदस्य च ॥ १,४.१५१ ॥<br>
रागं धत्ते रसेन्द्रस्य बीजानां पाकजारणे ।<br>
पक्षच्छेदे रसेन्द्रस्य श्रेष्ठः स्यात्सर्वकर्मणि ॥ १,४.१५२ ॥<br>
पलाशपुष्पस्वरसैः शाकवृक्षच्छदद्रवैः ।<br>
विष्णुक्रान्ताद्रवैर्गन्धं भावयेत्सप्तवासरम् ॥ १,४.१५३ ॥<br>
तं गन्धं चारयेत्सूते इष्टकायन्त्रयोगतः ।<br>
[अम्रचारणे श्रेष्ठा दिव्यमूल्यः]<br>
अथाभ्रचारणे श्रेष्ठा दिव्यमूलीर्वदामि ते ॥ १,४.१५४ ॥<br>
वज्री रंभा हंसपदी चिञ्चिका व्याघ्रपादिका ।<br>
मण्डूकी बृहती पुङ्खा कुमारी लाङ्गली तथा ॥ १,४.१५५ ॥<br>
सर्पाक्षी चाग्निधमनी शङ्खपुष्पीन्द्रवारुणी ।<br>
षण्डजारी च कर्कोटी विख्याता दिव्यमूलिका ॥ १,४.१५६ ॥<br>
[गन्धकाभ्रकचारणम्]<br>
अथातश्चारणं कर्म प्रवक्ष्यामि समासतः ।<br>
धान्याभ्रकं द्रुते गन्धे समं क्षिप्त्वा नियोजयेत् ॥ १,४.१५७ ॥<br>
ख्यातो गन्धाभ्रयोगोऽयं श्रेष्ठश्चारणकर्मणि ।<br>
समुखं निर्मुखं वापि पारदं दशनिष्ककम् ॥ १,४.१५८ ॥<br>
गन्धाभ्रयोगनिष्के द्वे पिष्टं कुर्याद्यथा तथा ।<br>
तं पिष्टं नागपिष्ट्याथ समया परिवेष्टयेत् ॥ १,४.१५९ ॥<br>
हेमकर्मणि वङ्गस्य पिष्ट्या रजतकर्मणि ।<br>
ताम्रपिष्ट्या देहसिद्धौ वेष्टयेत्परमेश्वरि ॥ १,४.१६० ॥<br>
तां पिष्टिं विद्रुते गन्धे विपचेद्दिवसत्रयम् ।<br>
तां पिष्टिं दीपिकायन्त्रे पाचयेत्पातयेदधः ॥ १,४.१६१ ॥<br>
तं रसं पूर्ववत्पिष्टिं कुर्याद्वेष्टनवर्जिताम् ।<br>
त्रिदिनं विद्रुते गन्धे विपचेत्पातयेदधः ॥ १,४.१६२ ॥<br>
तं रसं तप्तखल्वे तु चतुःषष्टिगुणं क्षिपेत् ।<br>
भागैकमभिषिक्ताभ्रं मर्द्यं दिव्यौषधैर्दिनम् ॥ १,४.१६३ ॥<br>
तत्क्षिपेच्चारणायन्त्रे जम्बीररससंयुते ।<br>
तीव्रातपे दिनं स्थाप्यं सूतश्चरति तद्घनम् ॥ १,४.१६४ ॥<br>
एवं पुनः पुनर्गर्भपिष्टीग्रासक्रमात्मकम् ।<br>
पत्त्राभ्रचारणं प्रोक्तमेवं सत्वाभ्रचारणम् ॥ १,४.१६५ ॥<br>
एवं कुर्याद्यथाशक्यं चारणं परमेश्वरि ।<br>
रसेऽभ्रं चारयेत्पूर्वं चतुःषष्टितमांशकम् ॥ १,४.१६६ ॥<br>
द्वात्रिंशत्तमभागं स्यात्तदेतत्षोडशांशकम् ।<br>
अष्टमांशं चतुर्थांशं द्वितीयांशं समं क्रमात् ॥ १,४.१६७ ॥<br>
द्विगुणं चतुर्गुणं चाष्टगुणं षोडशकं गुणम् ।<br>
द्वात्रिंशद्गुणमेवं स्यात्चतुःषष्टिगुणं क्रमात् ॥ १,४.१६८ ॥<br>
पक्षच्छेदस्त्वदोषत्वं लघुता ग्रासयोग्यता ।<br>
मुखिताग्निसहत्वं च व्यापित्वं गतिहीनता ॥ १,४.१६९ ॥<br>
रसेन्द्रस्यानवस्थत्वं च भवेदभ्रकचारणात् ।<br>
[जारणा]<br>
यस्याहमपि तुष्टः स्यां तस्य सूतेन्द्रजारणे ॥ १,४.१७० ॥<br>
मतिर्भवेन्न सन्देहो जारणा भुक्तिमुक्तिदा ।<br>
दुर्लभा जारणा देवि विना भाग्यं न लभ्यते ॥ १,४.१७१ ॥<br>
जारणा द्विविधा बालजारणा वृद्धजारणा ।<br>
[जारणे क्रमः]<br>
गगनं जारयेत्पूर्वं सर्वसत्वान्यतः परम् ॥ १,४.१७२ ॥<br>
द्वंद्वानि सर्वलोहानि पक्वबीजानि भैरवि ।<br>
पद्मरागादिरत्नानि जारयेच्च यथाक्रमम् ॥ १,४.१७३ ॥<br>
[जारणाय अभ्रकसत्वनिर्माणप्रकारः, प्रथमः प्रकारः]<br>
जारणार्हं व्योमसत्वं रसराजस्य वक्ष्यते ।<br>
धान्याभ्रकं च विधिवन्मारयेद्वज्रसंज्ञकम् ॥ १,४.१७४ ॥<br>
अभिषेकं पूर्ववत्स्यात्तस्मिन् ताप्यं दशांशकम् ।<br>
पञ्चमाहिषगव्यश्च मर्दयेत्कर्षसन्निभाः ॥ १,४.१७५ ॥<br>
कुर्वीत वटिकाः कोष्ठीयन्त्रे सत्वं विपातयेत् ।<br>
सत्वस्य च चतुर्थांशं ताप्ये मूषागतं धमेत् ॥ १,४.१७६ ॥<br>
एवं कृत्वा चतुर्वारं तत्सत्वं रसजारणे ।<br>
रसायने च भैषज्ये श्रेष्ठं सकलकर्मणि ॥ १,४.१७७ ॥<br>
[द्वितीयः प्रकारः]<br>
मृताभ्रं तच्चतुर्थांशं नागं तत्पादमाक्षिकम् ।<br>
पञ्चभिर्माहिषैर्गव्यैः पातयेत्सत्त्वमुज्ज्वलम् ॥ १,४.१७८ ॥<br>
तत्सत्वं तच्चतुर्थांशं माक्षिकं तत्समां शिलाम् ।<br>
धमेत्प्रलिप्तमूषायां सत्वं स्याद्धेमसन्निभम् ॥ १,४.१७९ ॥<br>
एवं कुर्याच्चतुर्वारं तत्सत्वं ग्रसते रसः ।<br>
[तृतीयः प्रकारः]<br>
मृताभ्रकं षोडशांशं तच्चतुर्थांशकं त्रपु ॥ १,४.१८० ॥<br>
तत्समं तालकं क्षिप्त्वा पञ्चमाहिषगव्यतः ।<br>
सत्त्वं निपातयेत्तच्च चतुर्थं हरितालकम् ॥ १,४.१८१ ॥<br>
क्षिप्त्वा क्षिप्त्वा चतुर्वारं तत्सत्वं ग्रसते रसः ।<br>
[चतुर्थः प्रकारः, अभ्रकसत्त्वमृदूकरणम्]<br>
वज्रमूषागतं कृत्वा घनसत्वं च तत्समम् ॥ १,४.१८२ ॥<br>
कचं च टङ्कणं क्षिप्त्वा रुद्ध्वा तीव्राग्निना धमेत् ।<br>
तत्क्षिपेदम्लवर्गेण चिञ्चाबीजं स्नुहीदलम् ॥ १,४.१८३ ॥<br>
पिष्ट्वा तस्मिन्पुनस्तद्वत्काचटङ्कणयोगतः ।<br>
धमेदेवं सप्तवारं सेचनं च पुनः पुनः ॥ १,४.१८४ ॥<br>
तदभ्रसत्त्वं शुभ्रं स्यान्मृदु स्याच्चारणोदितम् ।<br>
[पञ्चमः प्रकारः]<br>
रसेन्द्रं टङ्कणं ताप्यं भागैकैकं पृथक्पृथक् ॥ १,४.१८५ ॥<br>
त्रिभागं शोधितं नागं मृताभ्रं दशभागकम् ।<br>
यवक्षारं च दग्धोर्णां सर्जक्षारं च गुग्गुलुम् ॥ १,४.१८६ ॥<br>
अजापञ्चाङ्गसंयुक्तमम्लमूत्रगणैर्युतम् ।<br>
मर्दयेत्पूर्ववत्सत्वं पातयेन्मृदु निर्मलम् ॥ १,४.१८७ ॥<br>
[द्वन्द्वमेलापनाय मूषालेपःः प्रथमः प्रकारः]<br>
द्वन्द्वमेलापने मूषालेपं वक्ष्यामि पार्वति ॥ १,४.१८८ ॥<br>
मेषशृङ्गं खुरं गुञ्जा टङ्कणं च विषं समम् ।<br>
स्थूलभेकस्य वसया पिष्ट्वा मूषां प्रलेपयेत् ॥ १,४.१८९ ॥<br>
मिलन्ति सर्वसत्वानि मूषायां चूर्णितानि च ।<br>
गुग्गुलुं धातकीपुष्पं गुडं क्षारत्रयं समम् ॥ १,४.१९० ॥<br>
स्तन्यैः पिष्ट्वाथ मूषायां लेपनं द्वन्द्वमेलनम् ।<br>
[द्वितीयः प्रकारः]<br>
अश्मभेदी लाङ्गली च भूलता च मरीचकः ॥ १,४.१९१ ॥<br>
कार्पासस्य फलं शक्रगोपश्चैतांश्च मर्दयेत् ।<br>
नारीस्तन्येन तेनैव मूषामन्तः प्रलेपयेत् ॥ १,४.१९२ ॥<br>
तस्यां मिलन्ति सत्वानि सर्वाणि च महारसाः ।<br>
हेममुख्यानि लोहानि चण्डाग्निधमनेन च ॥ १,४.१९३ ॥<br>
[तृतीयः प्रकारः]<br>
चुचुन्दर्याश्च पिशितं टङ्कणं च विषं समम् ।<br>
मर्दयित्वा च मूषान्तर्लेपयेत्तत्र निक्षिपेत् ॥ १,४.१९४ ॥<br>
द्वन्द्वयोग्यं तु यद्यत्स्यात्तत्सर्वं धमनान्मिलेत् ।<br>
[चतुर्थः प्रकारः]<br>
भस्मीकृतमपामार्गं कङ्गुणीतैलमर्दितम् ॥ १,४.१९५ ॥<br>
मूषायां लेपयेत्तेन द्वन्द्वद्रव्यं विनिक्षिपेत् ।<br>
मिलेत्तीव्राग्निधमनात्तत्तन्मारकवापनात् ॥ १,४.१९६ ॥<br>
[द्वन्द्वमेलापनम्]<br>
अत एव प्रवक्ष्यामि द्वन्द्वमेलापनं शृणु ।<br>
वर्षाभूकदलीकन्दकाकमाचीपुनर्नवम् ॥ १,४.१९७ ॥<br>
स्वर्णं नरकपालं च गुञ्जा टङ्कणमभ्रकम् ।<br>
सत्वं मूषागतं ध्मातं हेमाभ्रं मिलति क्षणात् ॥ १,४.१९८ ॥<br>
अभ्रकं चूर्णयित्वा तु काकमाचीरसप्लुतम् ।<br>
कपित्थतोयसंयुक्तं सूतटङ्कणसंयुतम् ॥ १,४.१९९ ॥<br>
वङ्गपत्रान्तरे न्यस्तं ध्मातं वङ्गाभ्रकं मिलेत् ।<br>
आवर्त्य कटुतैलेन भस्मापामार्गजं क्षिपेत् ॥ १,४.२०० ॥<br>
हेमाभ्रं नागताप्येन ताराभ्रं हरितालकात् ।<br>
गन्धकेन तु शुल्वाभ्रं तीक्ष्णाभ्रं सिन्धुहिङ्गुलात् ॥ १,४.२०१ ॥<br>
वङ्गाभ्रं हरितालेन नागाभ्रं शिलया मिलेत् ।<br>
लाङ्गली चमरीकेशाः कार्पासास्थि कुलत्थकम् ॥ १,४.२०२ ॥<br>
भूलता चाश्मदमनी स्त्रीस्तन्यं सुरगोपकः ।<br>
द्वन्द्वे प्रलिप्तमूषायां सुध्मातास्तीव्रवह्निना ॥ १,४.२०३ ॥<br>
कान्ताभ्रशैलविमलाः मिलन्ति सकलाः क्षणात् ।<br>
अथ चुच्छुन्दरीमांसं विषटङ्कणयोजितम् ॥ १,४.२०४ ॥<br>
मूषाप्रलेपात्कुरुते सर्वद्वन्द्वेषु मेलनम् ।<br>
जौरभ्रमरशृङ्गं च मण्डूकस्य वसामिषम् ॥ १,४.२०५ ॥<br>
गुञ्जाटङ्कणलेपेन सर्वसत्वेषु मेलनम् ।<br>
टङ्कणोर्णागिरिजतुकर्णाक्षीमलकर्कटैः ॥ १,४.२०६ ॥<br>
मिलन्ति सर्वद्रव्याणि स्त्रीस्तन्यपरिपेषितैः ।<br>
धातकीगुग्गुलुगुडसर्जयावकटङ्कणैः ॥ १,४.२०७ ॥<br>
स्त्रीस्तन्यपेषितं शस्तं द्वन्द्वं स्यात्तु रसायने ।<br>
सूक्ष्मचूर्णं तु यत्किंचित्पूर्वकल्केन संयुतम् ॥ १,४.२०८ ॥<br>
अन्धमूषागतं ध्मातं संकरं मिलति क्षणात् ।<br>
वापितं ताप्यरसकसस्यकैर्दरदेन च ॥ १,४.२०९ ॥<br>
स सत्वं स्यादनिबिडं दृढं ध्मातं मिलेत्ततः ।<br>
रसोपरसलोहानि सर्वाण्येकत्र मेलयेत् ॥ १,४.२१० ॥<br>
[प्रथमः प्रकारः]<br>
अन्योन्यं द्वंद्वतां यान्ति द्रवन्ति सलिलं यथा ।<br>
वज्राभ्रसत्त्वचूर्णं तु यत्किंचिल्लोहचूर्णकम् ॥ १,४.२११ ॥<br>
द्वयं समं तयोस्तुल्यमरिवर्गं विनिक्षिपेत् ।<br>
द्वन्द्वमेलनमूषायां धमनान्मेलनं भवेत् ॥ १,४.२१२ ॥<br>
[द्वितीयः प्रकारः]<br>
मर्दयेट्टङ्कणं रम्भाकन्दतोयेन लेपयेत् ।<br>
मूषां श्वेताभ्रकं वङ्गं धमनान्मिलति प्रिये ॥ १,४.२१३ ॥<br>
[तृतीयः प्रकारः]<br>
वनशिग्रुष्टङ्कणश्च गुञ्जा च नृकपालकम् ।<br>
पिष्ट्वा योषित्स्तन्यनीरैस्तेन मूषां प्रलेपयेत् ॥ १,४.२१४ ॥<br>
वङ्गश्वेताभ्रसत्वं च चूर्णयित्वा क्षिपेद्धमेत् ।<br>
असंशयं मिलन्त्येव श्रेष्ठं रजतकर्मणि ॥ १,४.२१५ ॥<br>
[चतुर्थः प्रकारः]<br>
श्वेताभ्रसत्वं संचूर्ण्य तच्चतुर्थांशपारदम् ।<br>
सूततुल्यं टङ्कणं च मर्दयेत्काकमाचिजैः ॥ १,४.२१६ ॥<br>
द्रवैस्तद्गोलकं कृत्वा वङ्गपत्रेण वेष्टयेत् ।<br>
श्वेताभ्रसत्वतुल्येन लिप्तमूषागतं धमेत् ॥ १,४.२१७ ॥<br>
भवेत्सम्मेलनं सम्यक्मुख्यः स्याद्रूप्यकर्मणि ।<br>
[वज्रहेममेलापने मूषालेपःः प्रथमः प्रकारः]<br>
अथातो वज्रकनकद्वन्द्वमेलाप्रलेपनम् ॥ १,४.२१८ ॥<br>
गुञ्जा कान्तमुखं तुल्यं द्वन्द्वयोर्द्विगुणं बलिम् ।<br>
स्तन्येन योषितां पिष्ट्वा मूषायामन्तरे तथा ॥ १,४.२१९ ॥<br>
मेलयेद्वज्रमेलापोऽयं कथितो मया ।<br>
[द्वितीयः प्रकारः]<br>
शिलाधातुः कान्तमुखं शशदन्ताश्च गन्धकः ॥ १,४.२२० ॥<br>
अम्लवेतसकं तुल्यं पिष्ट्वा मूषां प्रलेपयेत् ।<br>
हेमवज्रं मिलत्येव मूषायां नात्र संशयः ॥ १,४.२२१ ॥<br>
[तृतीयः प्रकारः]<br>
कुलीरास्थि शिलाधातु महिषीकणदृङ्मलम् ।<br>
टङ्कणोर्णासमं सर्वं कान्तास्तन्येन मर्दयेत् ॥ १,४.२२२ ॥<br>
अनेन लेपयेन्मूषां हेमवज्रं मिलत्यलम् ।<br>
[चतुर्थः प्रकारः]<br>
कान्तास्यं टङ्कणं बालवत्सविड्भ्रमरास्थि च ॥ १,४.२२३ ॥<br>
मनुष्यचिकुरास्थीनि स्त्रीस्तन्येन विमर्दयेत् ।<br>
अनेन लिप्तमूषायां हेमवज्रं मिलेद्ध्रुवम् ॥ १,४.२२४ ॥<br>
[पञ्चमः प्रकारः]<br>
ताप्यटङ्कणभूनागकान्तकाचमधूनि च ।<br>
कुलीरास्थि स्नुहीक्षीरमर्कक्षीरं समं समम् ॥ १,४.२२५ ॥<br>
स्तन्येन मर्दयेत्सर्वं मूषालेपं तु कारयेत् ।<br>
मूषालेपो भवेदेष वज्रहाटकमेलनः ॥ १,४.२२६ ॥<br>
वज्रं भस्मीभवेद्यैस्तैर्मूषामन्तर्विलेपयेत् ।<br>
धमेत्तीव्राग्निना हेमवज्रमेलापनं भवेत् ॥ १,४.२२७ ॥<br>
[वज्रहेममेलापनम्; प्रथमः प्रकारः]<br>
अथातो मेलनं वक्ष्ये वज्रहेम्नोः सुरेश्वरि ।<br>
स्वर्णं द्वादशभागं स्यात्तदर्धं शुद्धपारदम् ॥ १,४.२२८ ॥<br>
रसेन्द्रार्धं नागभस्म नागार्धं मृतवज्रकम् ।<br>
एतच्चतुष्टयं चाम्लैर्मर्दयेत्तप्तखल्वके ॥ १,४.२२९ ॥<br>
उद्धृत्य द्वन्द्वमेलापे मूषायां रोधयेद्धमेत् ।<br>
हठात्तच्च मिलत्येतन्नात्र कार्या विचारणा ॥ १,४.२३० ॥<br>
[द्वितीयः प्रकारः]<br>
भावयेच्छारिवाक्षीरे मृतं वज्रं दिनं ततः ।<br>
मर्दयेद्गोलकं कृत्वा शेषयेच्चैकभागकम् ॥ १,४.२३१ ॥<br>
त्रिभागं रसराजं च चतुर्भागं सुवर्णकम् ।<br>
अम्लेन मर्दयेत्पिष्टिं कृत्वा तद्गोलकम् ॥ १,४.२३२ ॥<br>
तत्पिष्ट्वा वेष्टयेत्तच्च भूर्जपत्रेण वेष्टयेत् ।<br>
पक्षं न्यसेद्धान्यराशौ तदुद्धृत्य पुनः पुनः ॥ १,४.२३३ ॥<br>
धमेद्धठान्मिलत्येव नात्र कार्या विचारणा ।<br>
[तृतीयः प्रकारः]<br>
वज्रं षोडशभागेन हेमपत्रेण वेष्टयेत् ॥ १,४.२३४ ॥<br>
तत्क्षिपेल्लिप्तमूषायां स्वर्णांशं श्वेतकाचजम् ।<br>
चूर्णं वा नृकपालं वा चूर्णं कृत्वा विनिक्षिपेत् ॥ १,४.२३५ ॥<br>
निरुध्य च धमेत्तीव्रमेवं कुर्यात्पुनः पुनः ।<br>
क्षिप्त्वा क्षिप्त्वा श्वेतकाचं नृकपालमथापि वा ॥ १,४.२३६ ॥<br>
सप्तधैवं मिलत्येव पुनरेवं विधीयते ।<br>
अस्य हेम्नः षोडशांशं मृतं वज्रं विनिक्षिपेत् ॥ १,४.२३७ ॥<br>
पूर्ववल्लिप्तमूषायां काचं वा नृकपालकम् ।<br>
क्षिप्त्वा क्षिप्त्वा धमेत्तीव्रं सप्तवारं मिलत्यलम् ॥ १,४.२३८ ॥<br>
एवं तृतीयवारं च कुर्यादेवं चतुर्थकम् ।<br>
[द्वन्द्वितानामभिषेकः]<br>
अथातो द्वंद्वितानां च प्रवक्ष्याम्यभिषेचनम् ॥ १,४.२३९ ॥<br>
कासीसं पञ्चलवणं माक्षीकं गन्धकं तथा ।<br>
कांक्षी क्षारत्रयं तुल्यमारनालेन मर्दयेत् ॥ १,४.२४० ॥<br>
तत्कल्कमातपे ताम्रपात्रे संस्थापयेत्त्र्यहम् ।<br>
तस्मिन्क्षिपेद्द्रुतं नागंशतधा तद्द्रुतं द्रुतम् ॥ १,४.२४१ ॥<br>
ताम्रपात्रस्थसौवीरैर्भावयेच्छतवारकम् ।<br>
द्वंद्वितं तच्चरेत्सूतो यत्किंचिज्जारणार्हकम् ॥ १,४.२४२ ॥<br>
रूप्यकर्मणि वङ्गं स्यान्नागं स्याद्धेमकर्मणि ।<br>
[पक्वबीजविधानम्]<br>
अथातः सम्प्रवक्ष्यामि पक्वबीजं सुरार्चिते ॥ १,४.२४३ ॥<br>
[प्रथमं विधानम्]<br>
सुवर्णे विद्रुते तुल्यं नागाभ्रं द्वंद्वितं प्रिये ।<br>
वाहयेद्द्वादशगुणं स्वर्णशेषं यथा धमेत् ॥ १,४.२४४ ॥<br>
पक्वबीजमिदं ख्यातं जारयेत्पारदे क्रमात् ।<br>
[द्वितीयं विधानम्]<br>
पीताभ्रसत्वं स्वर्णं च समांशं द्वंद्वितं धमेत् ॥ १,४.२४५ ॥<br>
वाहयेद्द्वादशगुणं स्वर्णशेषं यथा धमेत् ।<br>
पुनः पीताभ्रसत्वं च वहेद्दशगुणं शनैः ॥ १,४.२४६ ॥<br>
स्वर्णशेषं भवेद्यावत्पक्वबीजमिदं भवेत् ।<br>
[तृतीयं विधानम्]<br>
नागार्कव्योमरसकं चतुस्त्रिर्द्व्येकभागिकम् ॥ १,४.२४७ ॥<br>
चूर्णयेल्लिप्तमूषायामन्धयेच्च धमेद्दृढम् ।<br>
माक्षिकेण च तत्खोटं संपेष्याम्लैः पुटे पचेत् ॥ १,४.२४८ ॥<br>
पुनस्तत्सममाक्षीकमम्लैः पिष्ट्वा पुटे पचेत् ।<br>
एवं पञ्चपुटं दत्त्वा तद्द्रुते हेम्नि वाहयेत् ॥ १,४.२४९ ॥<br>
धमेद्दशगुणं यावत्तावत्स्यात्पक्वबीजकम् ।<br>
[चतुर्बीजक्रमः]<br>
अथातः सम्प्रवक्ष्यामि चतुर्बीजं वरानने ॥ १,४.२५० ॥<br>
हेमताराहिकुटिलबीजान्येतानि तत्त्वतः ।<br>
हेमबीजं नागबीजं शस्यते हेमकर्मणि ॥ १,४.२५१ ॥<br>
तारबीजं वङ्गबीजं कथिते रूप्यकर्मणि ।<br>
हेमबीजं तारबीजं भवेतां च रसायने ॥ १,४.२५२ ॥<br>
नागबीजं वङ्गबीजं न रसायनकर्मणि ।<br>
चत्वार्येतानि बीजानि भवेयू रोगशान्तये ॥ १,४.२५३ ॥<br>
अन्यथा नैव योज्यानि बीजान्येतानि शाम्भवि ।<br>
[हेमबीजविधानम्, प्रथमं हेमबीजम्]<br>
गन्धकं सस्यकं वापि माक्षीकं वाथ तालकम् ॥ १,४.२५४ ॥<br>
शिलां च विमलां वापि वैक्रान्तं वाञ्जनं च वा ।<br>
खर्परं वा कान्तमुखं वा चूर्णयित्वा समांशकम् ॥ १,४.२५५ ॥<br>
शतवारान्द्रुते हेम्नि वाहयेच्च पुनः पुनः ।<br>
[द्वितीय नागभस्मसिद्धं हेमबीजम्]<br>
सूतहिंगुलकंकुष्ठलोहपर्पटिकाभ्रकम् ॥ १,४.२५६ ॥<br>
मृतार्कमाक्षीकशिलाविमलांश्च समांशकान् ।<br>
एतान्नागकलाभागान् स्नुह्यर्कपयसा प्रिये ॥ १,४.२५७ ॥<br>
मर्दयेत्तेन पत्राणि शुद्धनागस्य लेपयेत् ।<br>
पुटेद्द्वात्रिंशतिपुटे नागो भस्मति तद्वहेत् ॥ १,४.२५८ ॥<br>
समं समं च शतधा विद्रुते पूर्ववाहिते ।<br>
सुवर्णे च तथा हेमशेषं तावद्धमेद्दृढम् ॥ १,४.२५९ ॥<br>
[तृतीयं वङ्गभस्मसिद्धं हेमबीजम्]<br>
अथवा भस्मयेद्वङ्गं तालशङ्खाभ्रपारदैः ।<br>
चिञ्चाक्षारैस्त्रपुसमैः स्नुह्यर्कक्षीरमर्दितैः ॥ १,४.२६० ॥<br>
पुटेत्षोडशभिस्तच्च शतधा हेम्नि वाहयेत् ।<br>
[चतुर्थं ताम्रभस्मसिद्धं हेमबीजम्]<br>
अथवा मारयेच्छुल्बमूर्ध्वाधो गन्धकं समम् ॥ १,४.२६१ ॥<br>
क्षिप्त्वा पुटेदष्टवारं तत्ताम्रं हेम्नि वाहयेत् ।<br>
[पञ्चमं तीक्ष्णभस्मसिद्धं हेमबीजम्]<br>
अथवा मारयेत्तीक्ष्णं तीक्ष्णतुल्यं च हिंगुलम् ॥ १,४.२६२ ॥<br>
स्त्रीस्तन्यैर्मर्दयित्वा तु पुटेदथ कलांशकम् ।<br>
तीक्ष्णस्य हिंगुलं दत्त्वा मर्दयेत्पुटयेत्क्रमात् ॥ १,४.२६३ ॥<br>
एवं तत्षोडशपुटैः तत्तीक्ष्णं हेम्नि वाहयेत् ।<br>
शतधा हेम तदिशं विद्रुते हेम्नि वाहयेत् ॥ १,४.२६४ ॥<br>
[षष्ठं हेमबीजम्]<br>
तद्धेम्नि द्विगुणं ताप्यं पूर्णितं तद्धमेद्दृढम् ।<br>
तच्चूर्णयेद्द्वित्रिपुटैः पञ्चभिर्मारितं भवेत् ॥ १,४.२६५ ॥<br>
तद्वाहयेद्दशगुणं द्रुते हेम्नि धमन् धमन् ।<br>
तदेव जायते दिव्यं सर्वसिद्धिप्रदायकम् ॥ १,४.२६६ ॥<br>
हेमबीजमिदं ख्यातं हितं स्याद्रसजारणे ।<br>
[सप्तमं हेमबीजम्]<br>
सस्यकाभ्रकवैक्रांतसत्वं स्वर्णमहिं रविम् ॥ १,४.२६७ ॥<br>
तीक्ष्णं च चूर्णयेल्लिप्तमूषायां चान्ध्रितं धमेत् ।<br>
पुनः प्रकटमूषायां धमेत्तस्मिन्द्रुते सति ॥ १,४.२६८ ॥<br>
माक्षिकं निक्षिपेत्किंचित्किंचिद्दत्त्वा पुनः पुनः ।<br>
यावत्स्वर्णावशेषं स्यात्ततस्तस्मिन् विनिक्षिपेत् ॥ १,४.२६९ ॥<br>
स्वर्णं नागं रविं तीक्ष्णं पूर्ववच्च धमेत्क्रमात् ।<br>
वाहयेन्माक्षिकं तद्वद्धमेत्स्वर्णावशेषकम् ॥ १,४.२७० ॥<br>
हेमबीजमिदं ख्यातं हितं स्याद्रसजारणे ।<br>
[अष्टमं हेमबीजम्]<br>
समांशं चूर्णयेदभ्रं सत्वं ताम्रमयं शुभम् ॥ १,४.२७१ ॥<br>
अभ्रकाद्द्विगुणं धौतं ताप्यं सर्वं धमेद्धठात् ।<br>
मूषायां द्वन्द्वलिप्तायां तत्खोटं चूर्णयेत्ततः ॥ १,४.२७२ ॥<br>
मर्द्यं दिव्यौषधिरसैः संपुटे रोधयेद्दृढम् ।<br>
पचेद्गजपुटे तद्वच्चूर्णयेन्मर्दयेत्पुटेत् ॥ १,४.२७३ ॥<br>
एवं पञ्चपुटैः पक्वं तद्वहेत्कनके द्रुते ।<br>
यावद्दशगुणं तावन्मूषायां प्रकटे धमेत् ॥ १,४.२७४ ॥<br>
ततस्तस्मिन् शुद्धताप्यं क्षिप्त्वा क्षिप्त्वा धमेद्धमेत् ।<br>
यावत्स्वर्णावशेषं स्यात्स्वर्णबीजमिदं प्रिये ॥ १,४.२७५ ॥<br>
[नवमं हेमबीजम्]<br>
तीक्ष्णार्कनागभस्मानि ताप्यचूर्णं समं समम् ।<br>
एतद्द्रुते वहेद्धेम्नि यावद्दशगुणं भवेत् ॥ १,४.२७६ ॥<br>
तावत्स्वर्णावशेषं स्यात्स्वर्णबीजमिदं प्रिये ।<br>
[दशमं हेमबीजम्]<br>
मृततारार्कतीक्ष्णायः समं सर्वं धमेद्दृढम् ॥ १,४.२७७ ॥<br>
मूषायां द्वन्द्वलिप्तायां तत्खोटं चूर्णयेत्ततः ।<br>
तच्चूर्णं द्राविते स्वर्णे वाहयेच्च शनैः शनैः ॥ १,४.२७८ ॥<br>
यावद्दशगुणं पश्चात्ताप्यचूर्णं क्षिपन्क्षिपन् ।<br>
धमेत्स्वर्णावशेषं स्याद्धेमबीजमिदं प्रिये ॥ १,४.२७९ ॥<br>
[एकादशं हेमबीजम्]<br>
नागमेकं चतुस्ताम्रं सत्त्वं रसकसम्भवम् ।<br>
मूषायां द्वन्द्वलिप्तायां सर्वं ध्मातं विचूर्णयेत् ॥ १,४.२८० ॥<br>
तच्चूर्णं वाहयेत्स्वर्णे विद्रुते षड्गुणं शनैः ।<br>
स्वर्णशेषं भवेद्यावत्तावत्स्यात्स्वर्णबीजकम् ॥ १,४.२८१ ॥<br>
[द्वादशं हेमबीजम्]<br>
ताप्येन मारयेत्ताम्रं तन्नागे वाहयेच्छनैः ।<br>
यावच्छतगुणं ताप्यं चूर्णं क्षिप्त्वा धमन्धमन् ॥ १,४.२८२ ॥<br>
तद्वाहयेद्धमेद्धेम्नि क्रमाद्द्वात्रिंशतं गुणम् ।<br>
स्वर्णशेषं भवेद्यावत्तावत्स्याद्धेमबीजकम् ॥ १,४.२८३ ॥<br>
[त्रयोदशं हेमबीजम्]<br>
भागैकं खर्परीसत्वं द्विभागं चाभ्रसत्वकम् ।<br>
त्रिभागं ताम्रचूर्णं च लिप्तमूषागतं धमेत् ॥ १,४.२८४ ॥<br>
तत्खोटं चूर्णयेत्ताप्यं तुल्यमम्लैर्विमर्दयेत् ।<br>
तत्क्षिपेत्संपुटे रुद्ध्वा पुटेल्लघुपुटे पुनः ॥ १,४.२८५ ॥<br>
एवं पञ्चपुटैः पक्वं तच्चूर्णं वाहयेद्द्रुते ।<br>
सहस्रगुणितं हेम्नि यावत्स्वर्णावशेषितम् ॥ १,४.२८६ ॥<br>
तावत्ताप्यं वहेद्युक्त्या स्यादिदं हेमबीजकम् ।<br>
[चतुर्दशं हेमवीजम्]<br>
भागैकमभ्रसत्वं च द्विभागं शुद्धताम्रकम् ॥ १,४.२८७ ॥<br>
चूर्णयेल्लिप्तमूषायां क्षिप्त्वा रुद्ध्वा धमेद्दृढम् ।<br>
ततस्तं चूर्णयेत्ताप्यं तुल्यमम्लेन मर्दयेत् ॥ १,४.२८८ ॥<br>
तद्रुद्ध्वा संपुटे पच्यात्पुटे तच्चूर्णयेत्पुनः ।<br>
पूर्ववन्माक्षिके क्षिप्त्वा मर्दयेत्पातयेत्प्रिये ॥ १,४.२८९ ॥<br>
एवं पञ्चपुटे कार्ये तच्चूर्णं वाहयेत्प्रिये ।<br>
स्वर्णे शतगुणं यावत्तावत्स्याद्धेमबीजकम् ॥ १,४.२९० ॥<br>
[पञ्चदशं हेमबीजम्]<br>
माक्षिकं गन्धपाषाणं हरितालं मनःशिलाम् ।<br>
वैक्रान्तकं कान्तमुखं सस्यकं विमलांजने ॥ १,४.२९१ ॥<br>
रसकं चापि शतशश्चूर्णितं हेम्नि वाहयेत् ।<br>
लोहपर्पटिकाताप्यकङ्कुष्ठविमलाभ्रकैः ॥ १,४.२९२ ॥<br>
मृतशुल्बशिलासूतस्नुह्यर्कक्षीरहिङ्गुलैः ।<br>
नागो निर्जीवतां याति योगैः पुनः पुनः ॥ १,४.२९३ ॥<br>
रसतालकशुद्धचिंचाक्षारैस्तथा त्रपु ।<br>
मृतं नागं मृतं वङ्गं शुल्बं तीक्ष्णं च वा मृतम् ॥ १,४.२९४ ॥<br>
एकैकमुत्तमे हेम्नि वाहयेत्सुरवन्दिते ।<br>
निरुद्धे पन्नगे हेम्नि निर्व्यूढे शतसंगुणैः ॥ १,४.२९५ ॥<br>
[हेम्नि नागादिनिर्वहणेन वर्णव्यत्यासः]<br>
नागजीर्णं रोचनाभं हारीतं ताम्रवाहितम् ।<br>
तीक्ष्णजीर्णं रविसमं वङ्गजीर्णं जपानिभम् ॥ १,४.२९६ ॥<br>
[प्रथमं तारबीजम्]<br>
श्वेताभ्रसत्वं तीक्ष्णं च ताप्यं च विमलां तथा ।<br>
खर्परं च समं सर्वं कुटिलं च चतुर्गुणम् ॥ १,४.२९७ ॥<br>
धमेत्सर्वं चूर्णयेच्च भस्मयेत्पुटपञ्चकैः ।<br>
तारे द्रुते शतगुणं वाहयेच्च शनैः शनैः ॥ १,४.२९८ ॥<br>
तारबीजमिदं ख्यातं जारणे परमं हितम् ।<br>
[द्वितीयं तारबीजम्]<br>
यथा ताप्येन कुटिलं तथा ताप्येन मारयेत् ॥ १,४.२९९ ॥<br>
तद्भागं च समं तालं तत्समं रजते द्रुते ।<br>
त्रिंशद्गुणं भवेद्यावत्तावद्वाह्यं क्रमेण च ॥ १,४.३०० ॥<br>
तारबीजमिदं ख्यातं पारदे तच्च जारयेत् ।<br>
[तृतीयं तारबीजम्]<br>
तीक्ष्णं वङ्गं च विमलां समांशं चूर्णयेत्प्रिये ॥ १,४.३०१ ॥<br>
द्वन्द्वमेलोपलिप्तायां धमेत्तत्खोटकं भवेत् ।<br>
तत्खोटं चूर्णयेदम्लैर्मर्दयेत्पुटयेदिति ॥ १,४.३०२ ॥<br>
पञ्चवारं प्रकुर्वीत भस्म तज्जायते प्रिये ।<br>
तद्भस्म विद्रुते तारे वाहयेच्च समं समम् ॥ १,४.३०३ ॥<br>
धमन् धमन् दशगुणं यावद्भवति भैरवि ।<br>
तारबीजमिदं श्रेष्ठं रसराजस्य जारणे ॥ १,४.३०४ ॥<br>
[चतुर्थं तारबीजम्]<br>
श्वेताभ्रसत्वं कुटिलं तारमाक्षीकसत्वकम् ।<br>
त्रयं समांशं संचूर्ण्य लिप्तमूषागतं धमेत् ॥ १,४.३०५ ॥<br>
तच्चूर्णं वाहयेत्तारे तारतुल्यं विनिक्षिपेत् ।<br>
यावद्दशगुणं तावत्तारमाक्षीकवापतः ॥ १,४.३०६ ॥<br>
तारबीजमिदं प्रोक्तं जारणे परमं हितम् ।<br>
[पञ्चर्मं तारबीजम्]<br>
त्रिद्व्येकभागान् देवेशि तीक्ष्णतालामलान् क्रमात् ॥ १,४.३०७ ॥<br>
चूर्णितान् लिप्तमूषायां क्षिप्त्वा तीव्राग्निना धमेत् ।<br>
तत्खोटं चूर्णयेदम्लैर्मर्दयेत्पुटयेदिति ॥ १,४.३०८ ॥<br>
सप्तधा तद्द्रुते तारे वाह्यं दशगुणं ततः ।<br>
क्षिप्त्वा क्षिप्त्वा तालचूर्णं तारशेषं यथा धमेत् ॥ १,४.३०९ ॥<br>
तारबीजमिदं श्रेष्ठं जारणे परमं हितम् ।<br>
[षष्ठं तारबीजम्]<br>
खर्परी तालशुभ्राभ्रसत्त्वकं तारमाक्षिकम् ॥ १,४.३१० ॥<br>
तुल्यं सर्वसमं वङ्गं सर्वं मूषागतं धमेत् ।<br>
चूर्णयेन्मर्दयेदम्लैः पुटेदेवं तु सप्तधा ॥ १,४.३११ ॥<br>
तच्चूर्णं वाहयेत्तारे द्रुते दशगुणं धमन् ।<br>
तारशेषं भवेद्यावत्तावत्स्यात्तारबीजकम् ॥ १,४.३१२ ॥<br>
[सप्तमं तारबीजम्]<br>
श्वेताभ्रसत्वं वङ्गं च द्वन्द्वं कुर्याच्च पूर्ववत् ।<br>
तच्चूर्णे तालकं दत्त्वा पादमम्लैर्विमर्दयेत् ॥ १,४.३१३ ॥<br>
पुटेत्तस्मिन्क्षिपेत्तालं पूर्ववन्मर्दनं पुटम् ।<br>
एवं पञ्चपुटं कुर्यात्तच्चूर्णं वाहयेद्द्रुते ॥ १,४.३१४ ॥<br>
रजते द्वादशगुणं तद्भवेत्तारबीजकम् ।<br>
[अष्टमं तारबीजम्]<br>
श्वेताभ्रसत्वं वङ्गं च वङ्गार्धं तीक्ष्णचूर्णकम् ॥ १,४.३१५ ॥<br>
तीक्ष्णांशा तारविमला सर्वं मूषागतं धमेत् ।<br>
ततस्तच्चूर्णयेदम्लैः पिष्ट्वा रुद्ध्वा पुटेत्पचेत् ॥ १,४.३१६ ॥<br>
पञ्चवारं पुनस्तच्च वाहयेद्रजते द्रुते ।<br>
यावच्छतगुणं तावत्तालकं च क्षिपन् धमेत् ॥ १,४.३१७ ॥<br>
तारशेषं भवेद्यावत्तावत्स्यात्तारबीजकम् ।<br>
[ताम्रबीजम्]<br>
ताम्रबीजं प्रवक्ष्यामि जारणार्थं रसस्य तु ॥ १,४.३१८ ॥<br>
स्वर्णं ताम्रं समं देवि तयोस्तुल्यं च माक्षिकम् ।<br>
ऊर्ध्वाधो निक्षिपेल्लिप्तमूषायां तद्धमेद्दृढम् ॥ १,४.३१९ ॥<br>
धमेदेवं च दशधा दत्त्वा दत्त्वाथ माक्षिकम् ।<br>
ताम्रबीजमिदं ख्यातं भास्वत्किरणसंनिभम् ॥ १,४.३२० ॥<br>
[प्रथमं नागबीजम्]<br>
अभ्रकं रसकं तुल्यं नागभस्म चतुर्गुणम् ।<br>
धमयेच्चूर्णयेत्तच्च माक्षिकेण च मारयेत् ॥ १,४.३२१ ॥<br>
एतत्समं शिलाचूर्णमेकीकृत्याथ वापयेत् ।<br>
तद्धमेत्सदृशे हेम्नि विद्रुते शतधा प्रिये ॥ १,४.३२२ ॥<br>
नागबीजमिदं प्रोक्तमेतत्सूते तु जारयेत् ।<br>
[द्वितीयं नागबीजम्]<br>
नागबीजं प्रवक्ष्यामि श्रेष्ठं तद्रसजारणे ॥ १,४.३२३ ॥<br>
रसकाभ्रकताम्रेऽहिं भागवृद्ध्या धमेत्ततः ।<br>
माक्षिकेण हतं तच्च बीजं निर्वाहयेत्प्रिये ॥ १,४.३२४ ॥<br>
द्वात्रिंशांशगुणं हेम्नि वङ्गं ताप्यहतं वहेत् ।<br>
त्रिंशद्गुणं शिलावाप्यं नागबीजमुदाहृतम् ॥ १,४.३२५ ॥<br>
[वङ्गबीजक्रमः]<br>
बीजं प्रवक्ष्यामि वङ्गं तालं च ताप्यकम् ।<br>
समं धमेच्चूर्णयेच्च तत्समं ताप्यतालकम् ॥ १,४.३२६ ॥<br>
मर्दयेत्पुटयेदम्लैर्भस्म स्यात्षोडशैः पुटैः ।<br>
तारे द्रुते शतगुणं वाहयेद्वङ्गभस्म च ॥ १,४.३२७ ॥<br>
तत्तारे तालकं देवि द्वात्रिंशद्गुणमावहेत् ।<br>
वङ्गबीजमिदं ज्ञेयमेतत्सूते तु जारयेत् ॥ १,४.३२८ ॥<br>
[जारणे बिडयोगाः]<br>
विडयोगान्प्रवक्ष्यामि जारणार्हान् सुरार्चिते ।<br>
[१. वडवानलविडः]<br>
सौवीरं गन्धकं कांक्षी कासीसं व्योषसैन्धवम् ॥ १,४.३२९ ॥<br>
सौवर्चलं सर्जिका च मालतीतीरसम्भवम् ।<br>
शिग्रुमूलरसैः सर्वं भावयेत्सप्तवासरम् ॥ १,४.३३० ॥<br>
बिडोऽयं जारणे श्रेष्ठो नाम्ना च वडबानलः ।<br>
[२. वैश्वानरविडः]<br>
अर्कक्षीरैर्दग्धशङ्खं भावयेत्पुटयेत्प्रिये ॥ १,४.३३१ ॥<br>
शतधायं विडः प्रोक्तो नाम्ना वैश्वानरो महान् ।<br>
[३. ज्वालामुखबिडः]<br>
गन्धकं शङ्खचूर्णं च सैन्धवं च विषं समम् ॥ १,४.३३२ ॥<br>
शतवारं गवां मूत्रैः शिग्रुमूलरसैस्तथा ।<br>
भावितोऽयं बिडः प्रोक्तो नाम्ना ज्वालामुखः स्मृतः ॥ १,४.३३३ ॥<br>
[४. अग्निजिह्वकबिडः]<br>
पलाशस्य रसैर्भाव्यं टङ्कणं शतधा प्रिये ।<br>
लोहानां जारणे श्रेष्ठो बिडो नाम्नाग्निजिह्वकः ॥ १,४.३३४ ॥<br>
[५ वडबाबिडः]<br>
कान्तास्यं गन्धकं चूली चैकैकं लोहजारकम् ।<br>
चूलीगन्धकसिन्धूत्थतालभूखगटङ्कणान् ॥ १,४.३३५ ॥<br>
सक्षारमूत्रैर्विपचेन्नाम्नायं वडबामुखः ।<br>
[६. महावैश्वानरो विडः]<br>
देवदालिं मोक्षकं च निचुलं च पुनर्नवाम् ॥ १,४.३३६ ॥<br>
पलाशं काञ्चनं वासामेरण्डं वास्तुकं तिलम् ।<br>
कदलीमपि सर्वाङ्गं खण्डितं नाति शोषयेत् ॥ १,४.३३७ ॥<br>
मूत्रवर्गे चाष्टगुणे प्रक्षिपेत्तदनन्तरम् ।<br>
समूलं मूलकं दग्ध्वा तिलकाण्डं च तत्समम् ॥ १,४.३३८ ॥<br>
क्षारद्वयं पूर्वरसे क्षिप्त्वा स्थाप्यं त्र्यहं खरे ।<br>
आतपे तद्वस्त्रपूतं लोहपात्रे द्रवं पचेत् ॥ १,४.३३९ ॥<br>
बहवो बुद्बुदा बाष्पा उद्भवन्ति यदा यदा ।<br>
त्रिक्षारं त्रिकटुं गन्धं कासीसं लोणपञ्चकम् ॥ १,४.३४० ॥<br>
सौराष्ट्रीं रामठं चूलिं समं चूर्णीकृतं क्षिपेत् ।<br>
प्रचालयेल्लोहदर्व्या गुडपाको यथा भवेत् ॥ १,४.३४१ ॥<br>
समुत्तार्य क्षिपेल्लोहसंपुटे सप्तवासरम् ।<br>
भूगर्भे धान्यराशौ च सप्ताहं धारयेत्पुनः ॥ १,४.३४२ ॥<br>
सप्ताहं धारयेद्घर्मे महावैश्वानरो बिडः ।<br>
[७. वह्निबिडः]<br>
जम्बीराम्लेन शतधा वनशिग्रुरसेन च ॥ १,४.३४३ ॥<br>
गन्धकं भावयेदेष बिडः स्याद्वह्निसंज्ञकः ।<br>
नवसारोऽपि च तथा गन्धवत्स बिडो भवेत् ॥ १,४.३४४ ॥<br>
[८. चित्रभानुबिडः]<br>
गन्धकं निचुलक्षारं गुंजाबीजं च टङ्कणम् ।<br>
मूलबीजं देवदाल्याः समं सर्वं च भावयेत् ॥ १,४.३४५ ॥<br>
तिक्तकोशातकीनीरैः सप्तधाम्लगणैस्तथा ।<br>
बिडोऽयं चित्रभानुः स्यात्प्रधानं हेमजारणे ॥ १,४.३४६ ॥<br>
[९. महाबिडः]<br>
मूलकं शृङ्गिवेरं च वह्निं दग्ध्वा त्रयं समम् ।<br>
गोमूत्रे निक्षिपेत्तच्च वस्त्रपूतं च कारयेत् ॥ १,४.३४७ ॥<br>
अनेन भावितो गन्धः शतधा स्यान्महाबिडः ।<br>
[१०. अन्यो महाबिडः]<br>
तालं शिला टङ्कणं च शङ्खं लवणशुक्तिके ॥ १,४.३४८ ॥<br>
मूत्राम्लैर्विपचेन्मन्दं वह्नावेष बिडो महान् ।<br>
[११. वज्रानलबिडः]<br>
अर्कक्षीरैर्दग्धशङ्खं शतधा भावयेत्ततः ॥ १,४.३४९ ॥<br>
मर्दयित्वाम्लवर्गेण रुद्ध्वा पञ्चपुटैः पचेत् ।<br>
तत्समं टङ्कणक्षारं क्षिप्त्वाम्लगणभावितम् ॥ १,४.३५० ॥<br>
कृत्वा मनःशिलां गन्धं दरदं विद्रुमं ततः ।<br>
नृपावर्तं तु पञ्चानां शंखचूर्णं समं प्रिये ॥ १,४.३५१ ॥<br>
भावयेदम्लवर्गेण त्रिदिनं स्यान्महाबिडः ।<br>
नाम्ना वज्रानलः प्रोक्तः खोटः सूतस्य जारणे ॥ १,४.३५२ ॥<br>
द्वन्द्वमेलापमूषायां सारणे योजयेत्सदा ।<br>
पारदस्तु क्षणादेव वज्रादीन्यपि जारयेत् ॥ १,४.३५३ ॥<br>
[१२. अन्यो विडः]<br>
निर्दग्धशङ्खचूर्णं च रविक्षीरशताप्लुतम् ।<br>
पुटितं बहुशो देवि प्रशस्तो जारणे बिडः ॥ १,४.३५४ ॥<br>
[१३. बडबामुखो बिडः]<br>
शतशो वा प्लुतं चूर्णं गन्धकस्य गवां जलैः ।<br>
निर्दग्धशङ्खचूर्णं तु शिग्रुमूलाम्बुभावितम् ॥ १,४.३५५ ॥<br>
शतशो विषसिन्धूत्थसंयुतं वडबामुखः ।<br>
[१४. सर्वजारकबिडः]<br>
गन्धकं भावयेत्कन्याधुत्तूरकरवीरजैः ॥ १,४.३५६ ॥<br>
द्रवैस्तु शतधा घर्मे विडोऽसौ सर्वजारकः ।<br>
[१५. अन्यो बिडः]<br>
ताम्रवल्लीदलरसैः प्लावयेद्गन्धसैन्धवम् ॥ १,४.३५७ ॥<br>
सप्ताहेन भवेदेनं नियुञ्ज्याद्धेमजारणे ।<br>
[१६. सिद्धबिडः]<br>
सैन्धवं कुनटी गन्धं प्रत्येकं च पलं पलम् ॥ १,४.३५८ ॥<br>
भूलता त्रिपलं सर्वं मर्दयेच्छोषयेत्पचेत् ।<br>
एवं कुर्यादष्टवारमयं सिद्धबिडः स्मृतः ॥ १,४.३५९ ॥<br>
[अभ्रकजारणम्]<br>
अथाभ्रजारणं कर्म वक्ष्यामि शृणु पार्वति ।<br>
तप्तखल्वे चतुःषष्टिनिष्कसूतं सुचारितम् ॥ १,४.३६० ॥<br>
भावितं गगनं चैकं निष्कं तत्र विनिक्षिपेत् ।<br>
त्रिक्षारं पञ्चलवणं भूखगाम्लजवेतसान् ॥ १,४.३६१ ॥<br>
षोडशांशान् रसेन्द्रस्य क्षिपेज्जम्बीरवारिणा ।<br>
मर्दयेद्याममात्रं तु कूर्मयन्त्रे विडान्विते ॥ १,४.३६२ ॥<br>
पचेद्दिनं विनिक्षिप्य जीर्णग्रासो भवेद्रसः ।<br>
एतत्सूतं तप्तखल्वे क्षिप्त्वा राजीगुडोर्णकम् ॥ १,४.३६३ ॥<br>
इष्टिकां गृहधूमं च सैन्धवं पारदस्य तु ।<br>
एतत्सर्वं षोडशांशं मर्द्यमम्लगणैर्दिनम् ॥ १,४.३६४ ॥<br>
चण्डातपे पिण्डितं तद्रसे बद्ध्वाथ पोटलम् ।<br>
अम्लवर्गेण भरिते डोलायन्त्रे पचेद्दिनम् ॥ १,४.३६५ ॥<br>
प्रतिग्रासे त्विदं कुर्यात्पुनर्ग्रासमपेक्षते ।<br>
ग्रासोऽजीर्णो यदि भवेत्पाच्यः कच्छपयन्त्रके ॥ १,४.३६६ ॥<br>
एवं ग्रासक्रमेणैव जारयेद्गगनादिकम् ।<br>
चतुःषष्टितमांशादि चतुःषष्टिगुणावधि ॥ १,४.३६७ ॥<br>
रसेन्द्रे जारयेद्ग्रासं दत्त्वा दत्त्वा पुनः ।<br>
[जीर्णाभ्रकरसलक्षणम्]<br>
चतुःषष्ट्यंशके सूतो व्योमसत्वे तु जारिते ॥ १,४.३६८ ॥<br>
दण्डधारी जलूकाभो वैष द्वात्रिंशदंशके ।<br>
षोडशांशे वायसस्य विष्ठातुल्योऽष्टमांशके ॥ १,४.३६९ ॥<br>
दधिमण्डसमो देवि चतुर्थांशे तु जारिते ।<br>
नवनीतसमो द्व्यंशे गोलाभो जारितो भवेत् ॥ १,४.३७० ॥<br>
अभ्रके समजीर्णे तु शतवेधी भवेद्रसः ।<br>
घने द्विगुणजीर्णे तु सहस्रांशेन वेधयेत् ॥ १,४.३७१ ॥<br>
चतुर्गुणेऽभ्रके जीर्णे त्वयुतायुर्भवेत्प्रिये ।<br>
गगनेऽष्टगुणे जीर्णे ब्रह्मायुर्लक्षवेधकः ॥ १,४.३७२ ॥<br>
विष्ण्वायुः षोडशगुणे जीर्णेऽभ्रे कोटिवेधकः ।<br>
द्वात्रिंशद्गुणिते जीर्णे रुद्रायुर्दशकोटिभिः ॥ १,४.३७३ ॥<br>
चतुःषष्टिगुणे जीर्णे नित्यायुः शतकोटिभिः ।<br>
अभ्रके समजीर्णे तु रसो दोषान्विमुञ्चति ॥ १,४.३७४ ॥<br>
जहाति स्वगतान्सर्वान् सर्वलोहानि भक्षयेत् ।<br>
[पक्षच्छेद]<br>
यन्त्रादधो न पतति नैवोत्पतति चोर्ध्वतः ॥ १,४.३७५ ॥<br>
नोद्गारी कपिलो वर्णे वह्नौ तिष्ठति निश्चलः ।<br>
विप्रुषो मुञ्चते देवि छिन्नपक्षो भवेद्रसः ॥ १,४.३७६ ॥<br>
समजीर्णे तु बालः स्याद्युवा जीर्णचतुर्गुणः ।<br>
व्योमषड्गुणजीर्णस्तु वृद्धसंज्ञो भवेद्रसः ॥ १,४.३७७ ॥<br>
बालो विध्यति कल्केन युवा पत्रप्रलेपतः ।<br>
जारितस्तु रसेन्द्रोऽयं वृद्धो लोहानि विध्यति ॥ १,४.३७८ ॥<br>
बालः सूतो रुजं हन्ति न समर्थो रसायने ।<br>
युवा रसायने दक्षो वृद्धः स्याद्देहलोहयोः ॥ १,४.३७९ ॥<br>
[अन्यजारणप्रकारः]<br>
अभावे घनसत्वस्य कान्तसत्वं प्रदीयते ।<br>
तदभावे भवेत्तीक्ष्णमेवं द्वन्द्वानि जारयेत् ॥ १,४.३८० ॥<br>
घनजीर्णस्य सूतस्य ततो द्वन्द्वानि जारयेत् ।<br>
रसेन्द्रो द्वन्द्वरहितं न चरेदभ्रसत्वकम् ॥ १,४.३८१ ॥<br>
तस्माद्धेमादिलोहेन युक्तमभ्रं चरेद्ध्रुवम् ।<br>
नागाभ्रं वापि वङ्गाभ्रं ताम्राभ्रं वा सुरार्चिते ॥ १,४.३८२ ॥<br>
ताराभ्रं वापि हेमाभ्रं ताप्याभ्रं वापि जारयेत् ।<br>
घनसत्वं यथा जीर्णं तथा द्वन्द्वानि जारयेत् ॥ १,४.३८३ ॥<br>
द्वन्द्वबीजरसस्याथ पक्वबीजानि जारयेत् ।<br>
[जारणाफलम्]<br>
खल्वं तु पीठिका देवि रसेन्द्रो लिङ्ग उच्यते ॥ १,४.३८४ ॥<br>
मर्दनं चन्दनं तस्य ग्रासः पूजा विधीयते ।<br>
क्षीयमाणे पातकौघे सुलभा रसजारणा ॥ १,४.३८५ ॥<br>
जारणायां च लब्धायां ज्ञानं कैवल्यदं भवेत् ।<br>
तावन्मुक्तिः कुतः कान्ते यावन्नो वेत्ति जारणाम् ॥ १,४.३८६ ॥<br>
जारणा साधकेन्द्रस्य मुक्तिव्यक्तिकरा प्रिये ।<br>
जारणार्थं रसो यावद्दिनं वह्नौ तु धार्यते ॥ १,४.३८७ ॥<br>
शिवलोके सुखं भुङ्क्ते तावत्कल्पसहस्रकम् ।<br>
धारयेद्यो रसं वह्नावेकाहं वा तदर्धकम् ॥ १,४.३८८ ॥<br>
क्षीयन्ते तस्य पापानि बहुजन्मार्जितानि च ।<br>
सुवर्णरेतसो मित्रं स्वर्णदेहस्तथा रसः ॥ १,४.३८९ ॥<br>
असहत्वं सूतवह्नौ तोये मैत्रं सुवर्णतः ।<br>
चतुर्गुणेन वस्त्रेण पीडितो निर्मलश्च सः ॥ १,४.३९० ॥<br>
गालनक्रियया ग्रासे सति निःशेषनिर्गते ।<br>
स भवेद्दण्डधारी च जीर्णग्रासस्तदा रसः ॥ १,४.३९१ ॥<br>
ह्रां ह्रीं ह्रूं ह्रैं ह्रौं ह्रः फट्रसेश्वराय सर्वसत्त्वोपहाराय ग्रासं गृह्ण गृह्ण ह्रीं स्वाहा ।<br>
[गर्भद्रुतिः; गर्भद्रावणयोग्यबीजसिद्धिः; प्रथमः प्रकारः]<br>
गर्भद्रुतिं प्रवक्ष्यामि जारितस्य रसस्य च ।<br>
गर्भद्रावणयोग्यानि बीजानि शृणु भैरवि ॥ १,४.३९२ ॥<br>
नागभस्म च माक्षीकं गन्धकं च समं समम् ।<br>
चूर्णितं वाहयेत्स्वर्णे त्रिगुणं द्राविते धमन् ॥ १,४.३९३ ॥<br>
पूतिबीजमिदं सूतगर्भे द्रवति तत्क्षणात् ।<br>
[द्वितीयः प्रकारः]<br>
स्वर्णे नागं समावर्त्य शिलाचूर्णं क्षिपन्क्षिपन् ॥ १,४.३९४ ॥<br>
नागक्षये पुनर्नागं दत्त्वा दत्त्वा त्रिवारकम् ।<br>
स्वर्णशेषं भवेद्यावत्तावद्धाम्यं पुनः पुनः ॥ १,४.३९५ ॥<br>
एतद्बीजं द्रवत्येव रसगर्भे तु मर्दनात् ।<br>
[तृतीयः प्रकारः]<br>
सुवर्णं ताप्यसत्वं तु समं मूषागतं धमेत् ॥ १,४.३९६ ॥<br>
तस्मिन्द्रुते ताप्यचूर्णं तुल्यं तुल्यं क्षिपन्क्षिपन् ।<br>
माक्षीकसत्वं त्रिगुणमेवं वाह्यं पुनः पुनः ॥ १,४.३९७ ॥<br>
एतद्बीजं रसेन्द्रस्य गर्भे द्रवति मर्दनात् ।<br>
[चतुर्थः प्रकारः]<br>
सुवर्णस्य समं ताप्यसत्वमावर्तयेत्ततः ॥ १,४.३९८ ॥<br>
कुर्यात्कण्टकवेध्यानि पत्राणि च विलेपयेत् ।<br>
लवणेनाम्लपिष्टेन गन्धतुल्येन पार्वति ॥ १,४.३९९ ॥<br>
तानि पत्राणि च पुटे पचेद्धेमावशेषितम् ।<br>
एतद्बीजं रसेन्द्रस्य गर्भे द्रवति मर्दनात् ॥ १,४.४०० ॥<br>
[पञ्चमः प्रकारः]<br>
ताप्यतुल्यं च सिन्धूत्थं मर्दयेदम्लकेन च ।<br>
तत्संपुटे पुटे पच्यात्पुनः संमर्दयेत्पुटेत् ॥ १,४.४०१ ॥<br>
पुनः पुनर्द्विषड्वारमस्य तुल्यं च नागजम् ।<br>
भस्म संमर्दयेदम्लैरनेन स्वर्णपत्रकम् ॥ १,४.४०२ ॥<br>
लिप्त्वा लिप्त्वा धमेत्सप्तवारं तद्वाहयेत्ततः ।<br>
द्रुतं तं वापयेत्पूर्वं कल्कितैः सप्तवारकम् ॥ १,४.४०३ ॥<br>
एतद्बीजं रसेन्द्रस्य गर्भे द्रवति मर्दनात् ।<br>
[षष्ठः प्रकारः]<br>
कासीसं टङ्कणं गन्धं ताप्यं सौवर्चलं शिलाम् ॥ १,४.४०४ ॥<br>
तुल्यं संमर्दयेत्सर्वांश्चणकाम्लैर्दिनावधि ।<br>
एतद्बीजं रसेन्द्रस्य गर्भे द्रवति मर्दनात् ॥ १,४.४०५ ॥<br>
[गर्भद्रावणे मूषायन्त्रसिद्धिः]<br>
सुवर्चलं च कासीसं यवक्षारं च टङ्कणम् ।<br>
माक्षिकं सैन्धवं चुल्ली सामुद्रं राजिका तथा ॥ १,४.४०६ ॥<br>
तुल्यं कांक्षीं च कर्पूरमर्कस्नुक्क्षीरमर्दितम् ।<br>
अनेन लेपयेन्मूषां बिडेनांगुलमात्रकम् ॥ १,४.४०७ ॥<br>
मूषायन्त्रमिदं श्रेष्ठं गर्भद्रावणकर्मणि ।<br>
[गर्भद्रुतिप्रकाराः; प्रथमः प्रकारः]<br>
स्वर्णं ताम्रं मृतं तीक्ष्णं रञ्जितं पक्वबीजकम् ॥ १,४.४०८ ॥<br>
गर्भद्रावणबीजं च सर्वमावर्तयेद्दृढम् ।<br>
द्रुतेऽस्मिंस्ताप्यचूर्णं च क्षिप्त्वा क्षिप्त्वा धमन्धमन् ॥ १,४.४०९ ॥<br>
यावत्क्षयं गते ताम्रतीक्ष्णे तावत्सुरेश्वरि ।<br>
एतद्बीजं रसेन्द्रस्य गर्भे द्रवति मर्दनात् ॥ १,४.४१० ॥<br>
[द्वितीयः प्रकारः]<br>
हेम गन्धहतं नागं पक्वबीजस्य साधनम् ।<br>
तद्द्वयं लिप्तमूषायामन्ध्रयित्वा धमेद्दृढम् ॥ १,४.४११ ॥<br>
तच्चूर्णमभिषिक्तं च रसगर्भे द्रवत्यलम् ।<br>
[तृतीयः प्रकारः]<br>
सुवर्णे विद्रुते शुल्बं मृतं तीक्ष्णं शनैः शनैः ॥ १,४.४१२ ॥<br>
वाहयेत्षड्गुणं यावत्तद्रसे द्रवति प्रिये ।<br>
[चतुर्थः प्रकारः]<br>
महारसाननुरसान्क्षीणलोहानि चाक्षये ॥ १,४.४१३ ॥<br>
समांशं सममाक्षीकगन्धकावापयोगतः ।<br>
शतशो वाहयेदेतदक्षीणांशावशेषितम् ॥ १,४.४१४ ॥<br>
समांशं रसराजस्य गर्भे द्रवति निश्चितम् ।<br>
[पञ्चमः प्रकारः]<br>
जारितस्य रसेन्द्रस्य चतुःषष्टितमांशकम् ॥ १,४.४१५ ॥<br>
गर्भद्रावणबीजं च तप्तखल्वे विनिक्षिपेत् ।<br>
शिलारुचकमाक्षीकगन्धकासीसटङ्कणैः ॥ १,४.४१६ ॥<br>
मर्दयेच्चणकाम्लेन सर्वमेतद्दिनावधि ।<br>
रसस्यैतत्षोडशांशं दत्त्वा बीजं च दापयेत् ॥ १,४.४१७ ॥<br>
मुच्यते यत्र यत्रैव तत्तद्द्रवति तत्क्षणात् ।<br>
[षष्ठः प्रकारः]<br>
अपामार्गपलाशोत्थभस्मक्षारं समाहरेत् ॥ १,४.४१८ ॥<br>
टङ्कणं सयवक्षारं कासीसं च सुवर्चलम् ।<br>
सामुद्रं सैन्धवं राजीं माक्षिकं नवसारकम् ॥ १,४.४१९ ॥<br>
कर्पूरं माक्षिकं तुल्यं स्नुह्यर्कक्षीरमर्दितम् ।<br>
मूषालेपमनेनैव कृत्वा कुर्याद्बिडेन च ॥ १,४.४२० ॥<br>
लेपमङ्गुलमानेन प्राक्सूतं चात्र निक्षिपेत् ।<br>
रुद्ध्वा स्वेद्यं दिनैकं तु करीषाग्नौ द्रवत्यलम् ॥ १,४.४२१ ॥<br>
इत्येवं द्रावितं जार्यं यावद्बीजं तु षड्गुणम् ।<br>
[१३. बाह्यद्रुतिः]<br>
शिवे वक्ष्यामि ते बाह्यद्रुतिकर्म यथाक्रमम् ॥ १,४.४२२ ॥<br>
येनोपायेनाभ्रकादिद्रुतिर्भवति तच्छृणु ।<br>
[अभ्रकद्रुतिः]<br>
अथाभ्रकद्रुतिं वक्ष्ये कञ्चुकीकन्दमेव च ॥ १,४.४२३ ॥<br>
कपितिन्दौ केशतैले प्रत्येकं तु त्रिधा वपेत् ।<br>
मूषायां द्रावयित्वा तदभ्रसत्वं द्रुतिर्भवेत् ॥ १,४.४२४ ॥<br>
[स्वर्णद्रुतिः]<br>
फलपांशुर्देवदाल्याः शकगोपोऽश्वलालकाः ।<br>
टङ्कणं जालिनीनीरैर्भावयेद्बहुधा प्रिये ॥ १,४.४२५ ॥<br>
द्रावयेत्काञ्चनं तत्र वपेत्सूतसमा द्रुतिः ।<br>
[सर्वरत्नद्रुतिः]<br>
त्रिक्षारं चणकाम्लं च रामठं चाम्लवेतसम् ॥ १,४.४२६ ॥<br>
तथा ज्वालामुखीक्षारं स्थलकुम्भीरसेन च ।<br>
पिष्ट्वा स्नुह्यर्कयोः क्षीरैस्तद्गोले मृदु हीरकम् ॥ १,४.४२७ ॥<br>
निक्षिपेत्तच्च जम्बीरे डोलायन्त्रे त्र्यहं पचेत् ।<br>
एवं कृते हीरकस्य द्रुतिर्भवति सूतवत् ॥ १,४.४२८ ॥<br>
पद्मरागादिरत्नानां द्रुतिरेव कृते भवेत् ।<br>
[द्रुतिमेलापनम्]<br>
द्रुतीनां मेलनं वक्ष्ये शृणु भैरवि तत्त्वतः ॥ १,४.४२९ ॥<br>
कृष्णागरुश्च कस्तूरी ब्रह्मबीजं च माक्षिकम् ।<br>
नारीपुष्पं विषं हिंगु लशुनं टङ्कणं निशा ॥ १,४.४३० ॥<br>
एतैः समं द्रुतिं सूतं तप्तखल्वे विमर्दयेत् ।<br>
पाठा वन्ध्या तालमूली नीली त्रिविधचित्रकम् ॥ १,४.४३१ ॥<br>
पद्मकन्दं क्षीरकन्दं बला गुञ्जामृतार्द्रकम् ।<br>
अश्वलाला निम्बपत्रं स्त्रीस्तन्यं च समं समम् ॥ १,४.४३२ ॥<br>
एतेषां ग्राहयेत्स्वच्छं रसं वस्त्रेण गालितम् ।<br>
एतद्द्रुतियुते सूते क्षिप्त्वा क्षिप्त्वा विमर्दयेत् ॥ १,४.४३३ ॥<br>
मिलन्ति द्रुतयः सर्वाः पारदे नात्र संशयः ।<br>
द्रुतयो मिलिता येन यन्त्रं तेनैव कच्छपम् ॥ १,४.४३४ ॥<br>
लिम्पेच्च बिडयोगेन मेलयेज्जारयेत्क्रमात् ।<br>
इत्येवं रसराजस्य षड्गुणां जारयेद्द्रुतिम् ॥ १,४.४३५ ॥<br>
[१४. रञ्जनम्]<br>
द्रुतिजीर्णस्य सूतस्य रञ्जनं शृणु पार्वति ।<br>
तस्माद्रञ्जकबीजानां रञ्जनं च वदामि ते ॥ १,४.४३६ ॥<br>
[रञ्जनतैलविधिः]<br>
पलाशपुष्पं मञ्जिष्ठा लोहितं करवीरजम् ।<br>
पुष्पं च खदिरं रक्तचन्दनं कुक्कुटी तथा ॥ १,४.४३७ ॥<br>
निशाद्वयं च सरलं देवदारुं जपासुमम् ।<br>
अन्यानि रक्तपुष्पाणि लाक्षातोयेन मर्दयेत् ॥ १,४.४३८ ॥<br>
एतच्चतुर्गुणं तैलं तैलाद्रक्तप्रसूनजम् ।<br>
द्रवं चतुर्गुणं देयं तैलशेषं यथा भवेत् ॥ १,४.४३९ ॥<br>
तस्मिन्निषेचयेद्बीजमेकविंशतिवारकम् ।<br>
रञ्जयेत्पक्वबीजानि सर्वाण्येवं सुरार्चिते ॥ १,४.४४० ॥<br>
[नागबीजरञ्जनम्]<br>
खर्परे नागमादाय चण्डाग्निं ज्वालयेदधः ।<br>
पलाशपर्णबीजानि क्षिपेत्तस्मिन्प्रचालयेत् ॥ १,४.४४१ ॥<br>
पलाशदण्डेनामर्द्यं चतुर्यामेन भस्मति ।<br>
तद्भस्म गन्धकं तुल्यमम्ले यामं प्रपेषयेत् ॥ १,४.४४२ ॥<br>
रुद्ध्वा पुटेद्गजपुटे स्वाङ्गशीतं तदुद्धरेत् ।<br>
तच्चतुर्थांशकं गन्धं दत्त्वा पिष्ट्वा पुटे पचेत् ॥ १,४.४४३ ॥<br>
एवं द्विसप्तवारेण नागं स्याद्रक्तवर्णकम् ।<br>
वाशापञ्चाङ्गचूर्णं च तच्चूर्णं ककुभस्य च ॥ १,४.४४४ ॥<br>
शिग्रुकिंशुककोरण्डशाकपुष्पाणि नागिनीम् ।<br>
अहिमारं कुमारीं च नागकन्यां च चूर्णयेत् ॥ १,४.४४५ ॥<br>
एतत्सर्वं चैकभागं द्विभागं च मनःशिलाम् ।<br>
भाण्डे सर्वं विनिक्षिप्य गवां मूत्रे चतुर्गुणे ॥ १,४.४४६ ॥<br>
पचेत्पादावशेषं तु पूर्वनागे क्षिपन्क्षिपन् ।<br>
चुल्ल्यां पचेद्ब्रह्मदण्डैश्चालयेत्सप्तवासरम् ॥ १,४.४४७ ॥<br>
इदं नागं पक्वबीजे द्रुते निर्वाहयेत्त्रिधा ।<br>
रञ्जितं जायते बीजं मुख्यं स्याद्रसरञ्जने ॥ १,४.४४८ ॥<br>
[बीजरञ्जनप्रकारः]<br>
ताप्यसत्वं च कृष्णाभ्रसत्वचूर्णं धमेत्समम् ।<br>
तस्मिन्द्रुते ताप्यचूर्णं मृतशुल्बं क्रमाद्वहेत् ॥ १,४.४४९ ॥<br>
त्रिगुणं तद्भवेद्बीजं रञ्जकं परमेश्वरि ।<br>
[अन्यः प्रकारः]<br>
कुनटी माक्षिकं गन्धं दरदं पेषयेत्समम् ॥ १,४.४५० ॥<br>
रक्तवर्गस्य गोमूत्रे पेषितस्य रसे प्रिये ।<br>
पेषयेच्छोषयेत्सप्तवारं तच्चूर्णयेत्क्षिपेत् ॥ १,४.४५१ ॥<br>
द्वंद्विते तीक्ष्णताम्रे च तुल्यं क्षिप्त्वा धमेद्दृढम् ।<br>
ज्योतिष्मतीतैलयुक्ते रक्तवर्गे निषेचयेत् ॥ १,४.४५२ ॥<br>
पुनश्च पूर्वचूर्णं तु तुल्यं क्षिप्त्वा धमेत्प्रिये ।<br>
सेचयेत्सप्तधा त्वेवं स्याद्बीजं रसरञ्जकम् ॥ १,४.४५३ ॥<br>
[अन्यः प्रकारः]<br>
तारं च विमलासत्त्वं समांशं द्रावयेत्ततः ।<br>
सरक्तवर्गे गोमूत्रे भावितं दरदं त्रिधा ॥ १,४.४५४ ॥<br>
तत्तुल्यं निक्षिपेत्तस्मिन् धमेदेवं तु सप्तधा ।<br>
क्षिप्त्वा क्षिप्त्वा च दरदं स्याद्बीजं रसरञ्जकम् ॥ १,४.४५५ ॥<br>
[अन्यः प्रकारः]<br>
घनसत्त्वमहिं स्वर्णं समांशं द्वंद्वितं धमेत् ।<br>
खर्परे रक्तवर्गं च माक्षिकं गैरिकं शिलाम् ॥ १,४.४५६ ॥<br>
समं संचूर्णयेत्तस्मिन् वापयेच्च समं समम् ।<br>
दशवारं भवेदेतद्बीजं सूतेन्द्ररञ्जकम् ॥ १,४.४५७ ॥<br>
[अन्यः प्रकारः]<br>
यवचिञ्चारसैर्भाव्या रक्तवर्णा मनःशिला ।<br>
विंशद्वारं प्रयत्नेन तेन कल्केन लेपयेत् ॥ १,४.४५८ ॥<br>
नागपत्रं पुटे पच्याद्यावच्चूर्णमुपागतम् ।<br>
रसकस्य तु भागांस्त्रीन् भागैकं दरदस्य च ॥ १,४.४५९ ॥<br>
शिलागन्धविषाणां च त्रयाणामेकभागकम् ।<br>
सेचयेन्मातुलुङ्गाम्लैः तेन कल्केन लेपयेत् ॥ १,४.४६० ॥<br>
मूषागर्भे क्षिपेत्तत्तत्पूर्वनागं धमेत्ततः ।<br>
द्रुतं यावत्समुद्धृत्य लिप्त्वा मूषां पुनर्धमेत् ॥ १,४.४६१ ॥<br>
इत्येवं सप्तधा धाम्यं नागं स्वर्णनिभं भवेत् ।<br>
[अन्यः प्रकारः]<br>
पीताभ्रकस्य सत्वं तु पूर्वनागं च तत्समम् ॥ १,४.४६२ ॥<br>
द्वंद्वितं पूर्वयोगेन ह्यभिषिक्तं च कारयेत् ।<br>
अनेन द्वन्द्वयोगेन वापो देयो द्रुतस्य च ॥ १,४.४६३ ॥<br>
पक्वबीजस्य वारांस्त्रीन् तद्बीजं रञ्जितं शुभम् ।<br>
[तारबीजरञ्जनम्]<br>
अथातस्तारबीजानां रञ्जनं शृणु पार्वति ॥ १,४.४६४ ॥<br>
नानाभूरुहसम्भूतश्वेतपुष्परसे प्रिये ।<br>
चतुर्भागे चैकभागं कङ्गुणीतैलकं क्षिपेत् ॥ १,४.४६५ ॥<br>
तैलावशेषं विपचेत्तारबीजानि तत्र वै ।<br>
भूयो भूयो द्रावयित्वा सेचयेदेकविंशतिम् ॥ १,४.४६६ ॥<br>
बीजानि रञ्जितान्येवं भवेयू रसरञ्जने ।<br>
एवं वङ्गस्य बीजानि रञ्जयेत्परमेश्वरि ॥ १,४.४६७ ॥<br>
[रञ्जनक्रमः]<br>
द्रुतिजीर्णस्य सूतस्य चतुःषष्टितमांशकम् ।<br>
निक्षिपेद्रञ्जकं बीजं तप्तखल्वे दिनावधि ॥ १,४.४६८ ॥<br>
मर्दयेत्तप्तखल्वे तु पचेत्कच्छपयन्त्रके ।<br>
एवं ग्रासक्रमेणैव षड्गुणं जारयेत्प्रिये ॥ १,४.४६९ ॥<br>
[१५. - १७. सारणत्रयम्; सारणार्थे वज्रबीजसाधनम्; प्रथमः प्रकारः]<br>
रञ्जितस्य रसेन्द्रस्य प्रवक्ष्ये सारणात्रयम् ।<br>
सारणा योग्यबीजानि दिव्यानि च सुरार्चिते ॥ १,४.४७० ॥<br>
स्वर्णं द्वादशभागं स्यात्तदर्धं शुद्धपारदम् ।<br>
रसेन्द्रार्धं नागभस्म चतुर्भागं मृतं पविम् ॥ १,४.४७१ ॥<br>
एतच्चतुष्टयं चाम्लैर्मर्दयेत्तप्तखल्वके ।<br>
उद्धृत्य द्वन्द्वमेलापमूषायां रोधयेद्धमेत् ॥ १,४.४७२ ॥<br>
हठात्तच्च मिलत्येव वज्रबीजमिदं प्रिये ।<br>
[द्वितीयः प्रकारः]<br>
भावयेच्छारिबाक्षीरैर्मृतं वज्रं दिनं ततः ॥ १,४.४७३ ॥<br>
मर्दयेद्गोलकं कृत्वा शोषयेच्चैकभागकम् ।<br>
त्रिभागं रसराजं च चतुर्भागं सुवर्णकम् ॥ १,४.४७४ ॥<br>
अम्लेन मर्दयेत्पिष्टिं कृत्वा तद्वज्रगोलकम् ।<br>
तत्पिष्ट्या वेष्टयेत्तच्च भूर्जपत्रेण वेष्टयेत् ॥ १,४.४७५ ॥<br>
पक्षं न्यसेद्धान्यराशौ तदुद्धृत्य पुनः प्रिये ।<br>
धमेद्धठान्मिलत्येव वज्रबीजमिदं भवेत् ॥ १,४.४७६ ॥<br>
वज्रषोडशभागेन स्वर्णपत्रेण वेष्टयेत् ।<br>
तत्क्षिप्त्वा लिप्तमूषायां स्वर्णांशं श्वेतकाचजम् ॥ १,४.४७७ ॥<br>
चूर्णं वा नृकपालं वा चूर्णं कृत्वा विनिक्षिपेत् ।<br>
निरुध्य च धमेत्तीव्रमेवं कुर्यात्पुनः पुनः ॥ १,४.४७८ ॥<br>
क्षिप्त्वा क्षिप्त्वा श्वेतकाचं नृकपालमथापि वा ।<br>
सप्तधैवं मिलत्येव वज्रबीजमिदं भवेत् ॥ १,४.४७९ ॥<br>
[सारणातैलम्]<br>
अतः परं सारणायां प्रवक्ष्ये तैलसाधनम् ।<br>
ज्योतिष्मतीकरञ्जाक्षकटुतुम्बीसमुद्भवम् ॥ १,४.४८० ॥<br>
तैलं कूर्मवराहादिमेषमत्स्यसमुद्भवम् ।<br>
जलूकाभेकजाता च वसा ग्राह्या विधानतः ॥ १,४.४८१ ॥<br>
रक्तवर्गः पीतवर्गः क्वाथ्यः क्षीरैश्चतुर्गुणैः ।<br>
पुष्पाणां रक्तपीतानामनेकानां द्रवं हरेत् ॥ १,४.४८२ ॥<br>
पाटलीकाकतुण्ड्युत्थमहाराष्ट्रीद्रवं तथा ।<br>
एकांशं तैलमेकांशा वसा क्वाथश्चतुर्गुणः ॥ १,४.४८३ ॥<br>
द्व्यंशैः पुष्पद्रवैर्द्व्यंशान् पाटल्यादिद्रवानपि ।<br>
सर्वं ताम्रमये पात्रे मृदुना वह्निना पचेत् ॥ १,४.४८४ ॥<br>
तस्मिन्क्षिपेत्षोडशांशं भूलतामलताप्यकम् ।<br>
विख्यातं सारणातैलं रसराजस्य जारणे ॥ १,४.४८५ ॥<br>
रञ्जितं रसराजं तु सारणातैलसंयुतम् ।<br>
निक्षिपेत्सारणायन्त्रे नालमूषां गतं द्रुतम् ॥ १,४.४८६ ॥<br>
बीजं तु ढालयेत्सूते चतुःषष्टितमांशकम् ।<br>
उद्धृत्य तप्तखल्वे तु पट्वम्लैर्मर्दयेद्दिनम् ॥ १,४.४८७ ॥<br>
ततः कच्छपयन्त्रे तु सविव्ये पाचयेद्दिनम् ।<br>
इत्येवं षड्गुणं सार्यं सारितो जायते रसः ॥ १,४.४८८ ॥<br>
एवं द्वितीयवारे तु कृते सूतोऽनुसारितः ।<br>
तथा तृतीयवारे तु रसः स्यात्प्रतिसारितः ॥ १,४.४८९ ॥<br>
[१८. वेधः]<br>
सारितस्य रसेन्द्रस्य हरितालं समांशकम् ।<br>
मर्दयेद्धूर्ततैलैश्च दिनं दिव्यौषधिद्रवैः ॥ १,४.४९० ॥<br>
तत उद्धृत्य क्षिपेद्वज्रमूषायां विपचेद्दिनम् ।<br>
करीषाग्नाविति पुनर्मर्द्यं पाच्यं त्रिधा प्रिये ॥ १,४.४९१ ॥<br>
अनेन कर्मणा देवि सूतो बद्धमुखो भवेत् ।<br>
बद्धवक्त्रस्य सूतस्य भागमेकं सुरार्चिते ॥ १,४.४९२ ॥<br>
सुतारताम्रतीक्ष्णानां चूर्णानामेकभागकम् ।<br>
सर्वं संमर्दयेद्देवदालीनीरैर्दिनं ततः ॥ १,४.४९३ ॥<br>
मध्वाज्यैश्च दिनं मर्द्यं तेन कुर्यात्सुगोलकम् ।<br>
निक्षिपेद्वज्रमूषायां रुद्ध्वा तीव्राग्निना धमेत् ॥ १,४.४९४ ॥<br>
स रसः खोटबद्धः स्यात्तत्खोटं काचटङ्कणैः ।<br>
तेजःपुञ्जो भवेद्यावत्तावत्कुर्याद्धमन् धमन् ॥ १,४.४९५ ॥<br>
तं रसं योजयेद्देहे लोहे रोगे च पार्वति ।<br>
[देहवेधक्रमः]<br>
देहवेधं प्रवक्ष्यामि सावधानं शृणु प्रिये ॥ १,४.४९६ ॥<br>
पाचनस्नेहनस्वेदवमनारेचनैः क्रमात् ।<br>
शरीरं शोधयेल्लोणक्षाराम्लादिविवर्जितः ॥ १,४.४९७ ॥<br>
ततस्त्वारोटकं सूतं भक्षयेत्परमेश्वरि ।<br>
क्षेत्रं कृत्वा शरीरं तु ततः सिद्धरसं क्षिपेत् ॥ १,४.४९८ ॥<br>
शतवेधिरसं पूर्वं ततः साहस्रवेधकम् ।<br>
दशसाहस्रवेधं च लक्षवेधकरं रसम् ॥ १,४.४९९ ॥<br>
वेधकं दशलक्षस्य कोटिवेधं सुरार्चिते ।<br>
गन्धकेन युतं सूतं क्रमेणानेन सुव्रते ॥ १,४.५०० ॥<br>
स रसः क्रमते देहे सिद्धयः सम्भवन्ति हि ।<br>
रसायने तु याः प्रोक्ता मूलिका देहसिद्धिदाः ॥ १,४.५०१ ॥<br>
ताभिर्युक्तो रसेन्द्रस्तु देहे संक्रमते प्रिये ।<br>
क्रामति तनौ हि सूतो जनयति पुत्रांश्चदेवतागर्भान् ॥ १,४.५०२ ॥<br>
खे गमनेन च नित्यं संचरणं सकलभुवनेषु ।<br>
धाता भुवनत्रितये स्रष्टाद्यो ब्रह्मयोनिरिव ॥ १,४.५०३ ॥<br>
विष्णुरिव पालनार्थे संहर्ता रुद्रदेववत्सत्कलम् ।<br>
[लोहवेधक्रमः]<br>
क्रामणं लोहवेधस्य वक्ष्यामि शृणु भैरवि ॥ १,४.५०४ ॥<br>
दरदं माक्षिकं कान्तं शिलां गन्धं विषं घनम् ।<br>
रसकं भूलतां हिङ्गु कान्तास्यं टङ्कणं प्रिये ॥ १,४.५०५ ॥<br>
गन्धकेन हतं ताम्रं भुजङ्गं शिलया हतम् ।<br>
दरदेन हतं तीक्ष्णं महिषीकर्णसम्भवम् ॥ १,४.५०६ ॥<br>
मलं वायसविष्ठां च प्रथमार्तवरक्ततः ।<br>
अनेन वेष्टयेत्सिद्धसूतं लोहेषु वेधयेत् ॥ १,४.५०७ ॥<br>
तारकृष्ट्यष्टनवतिः स्वर्णमेकं तथा रसः ।<br>
शतवेधी तु विख्यातस्त्वेवं साहस्रवेधकः ॥ १,४.५०८ ॥<br>
वेधयेद्दशसाहस्रं लक्षं कोटिमथार्बुदम् ।<br>
जारणायां बलं यावत्तावल्लोहानि वेधयेत् ॥ १,४.५०९ ॥<br>
[१. क्रामणयोगः]<br>
माक्षिकं भूलतां सूतं कुनटीं टङ्कणं तथा ।<br>
स्त्रीस्तन्यरक्तं सम्पिष्टं क्रामणं क्षेपलेपयोः ॥ १,४.५१० ॥<br>
[२. क्रामणयोगः]<br>
हिङ्गुलं रसकं कान्तमिन्द्रगोपं विषं तथा ।<br>
मर्दयेत्तैलरक्ताभ्यां क्रामणं क्षेपलेपयोः ॥ १,४.५११ ॥<br>
[३. क्रामणयोगः]<br>
गण्डोलविषभेकास्यमहिषीनेत्रजं मलम् ।<br>
रुधिरेण समायुक्तं रससंक्रामणे हितम् ॥ १,४.५१२ ॥<br>
[४. क्रामणयोगः]<br>
रोचनं गुग्गुलुं स्तन्यमिन्द्रगोपं विषं तथा ।<br>
सर्वं संमर्दयेद्देवि रससंक्रामणे हितम् ॥ १,४.५१३ ॥<br>
[५. क्रामणयोगः]<br>
विष्णुक्रान्ता मधूच्छिष्टं माहिषं कर्णजं मलम् ।<br>
भूलता काकविष्ठा च लाङ्गली द्विपदीरजः ॥ १,४.५१४ ॥<br>
नररक्तं ब्रह्मसोमा सुरसा शैलजं प्रिये ।<br>
शृङ्गी च लक्ष्मणा गृध्रकर्णी च क्रामणं परम् ॥ १,४.५१५ ॥<br>
[६. क्रामणयोगः]<br>
श्रीवेष्टनिम्बनिर्यासस्त्रीस्तन्यविषटङ्कणैः ।<br>
गोघृतेन समायुक्तो लोहे संक्रामते रसः ॥ १,४.५१६ ॥<br>
[७. क्रामणयोगः]<br>
परमं क्रामणं वङ्गं मृगनाभं च पार्वति ।<br>
मातृवाहः कुलीरश्च शङ्खाभ्यन्तरजो मलः ॥ १,४.५१७ ॥<br>
तथा कपित्थनिर्यासो रससंक्रामणं परम् ।<br>
क्रामणं रसराजस्य वेधकाले प्रदापयेत् ॥ १,४.५१८ ॥</p>
<p>आक्, १, ५<br>
[विशेषजारणाक्रमः]<br>
श्रीभैरवी ।<br>
सामान्यजारणा प्रोक्ता त्वया पूर्वं सदाशिव ।<br>
विशेषजारणं ब्रूहि यथा जानाम्यहं प्रभो ॥ १,५.१ ॥<br>
श्रीभैरवः ।<br>
शृणु देवि वक्ष्यामि भूचराख्यं तु जारणम् ।<br>
[भूचरी जारणा]<br>
कृष्णं पीतं तथा रक्तं शुल्बे तीक्ष्णे च मेलयेत् ॥ १,५.२ ॥<br>
शुल्बं शुद्धं यदा जीर्णं द्वाविंशतिगुणं मते ।<br>
गन्धनागं ततोऽर्धं तु क्रमेणैव तु मेलयेत् ॥ १,५.३ ॥<br>
हेम्ना तु सह दातव्यं सूतकैकेन षोडश ।<br>
गन्धनागं यदा जीर्णं तदा बद्धो भवेद्रसः ॥ १,५.४ ॥<br>
हेम्नि जीर्णे ततोऽर्धेन मृतलोहेन रञ्जयेत् ।<br>
गन्धकेन हतं शुल्बं माक्षिकं दरदायसम् ॥ १,५.५ ॥<br>
पुटेन मारयेच्छुद्धं हेम दद्यात्तु षड्गुणम् ।<br>
सूतके हेमबीजं च यदा जीर्णं चतुर्गुणम् ॥ १,५.६ ॥<br>
बद्धरागं विजानीयाद्धेमाभो जायते रसः ।<br>
सारणायन्त्रमध्यस्थं तेनैव सह सारयेत् ॥ १,५.७ ॥<br>
त्रिभागं सारितं कृत्वा पुनस्तत्रैव जारयेत् ।<br>
जारितः सारितश्चैव पुनर्जारितसारितः ॥ १,५.८ ॥<br>
सप्तशृङ्खलिकायोगात्कोटिवेधी भवेद्रसः ।<br>
भूचरी जारणा प्रोक्ता खेचरीं जारणां शृणु ॥ १,५.९ ॥<br>
[खेचरी जारणा]<br>
हीनरागानि रत्नानि रसोच्छिष्टानि कारयेत् ।<br>
कटुतुंबस्य बीजानि तस्यार्धेन तु दापयेत् ॥ १,५.१० ॥<br>
महाजारसमायुक्तं कल्कं कुर्याद्विचक्षणः ।<br>
वज्रमूषामुखे चैव तन्मध्ये स्थापयेद्रसम् ॥ १,५.११ ॥<br>
कतकं कनकं चैवमेकीकृत्य विमर्दयेत् ।<br>
पद्मरागप्रलेपं तु रसे ग्रासं तु दापयेत् ॥ १,५.१२ ॥<br>
भक्षितव्यं प्रयत्नेन नत्वा च गुरुदेवयोः ।<br>
सर्वसिद्धान्नमस्कृत्य देवताश्च विशेषतः ॥ १,५.१३ ॥<br>
मूर्च्छाङ्गदाहश्च ततो जायते नात्र संशयः ।<br>
आत्मानमुत्थितं पश्येद्दिव्यदेहो महाबलः ॥ १,५.१४ ॥<br>
शङ्खकाहलनिर्घोषैः सिद्धविद्याधरैः सह ।<br>
इच्छया विचरेल्लोकान् कामरूपी विमानगः ॥ १,५.१५ ॥<br>
देवा वै यत्र लीयन्ते सिद्धस्तत्रैव लीयते ।<br>
[अन्यो जारणाप्रकारः]<br>
पुनरन्यं प्रवक्ष्यामि जारणायोगमुत्तमम् ॥ १,५.१६ ॥<br>
सुघृष्टं पातितं सूतं सर्वदोषोज्झितं ततः ।<br>
शाकपल्लवसारेण विष्णुक्रान्तारसेन च ॥ १,५.१७ ॥<br>
पालाशपुष्पतोयेन भावितं गन्धकं समम् ।<br>
समं कृष्णाभ्रसत्वं च रसकं चाष्टकं गुणम् ॥ १,५.१८ ॥<br>
तीक्ष्णशुल्बोरगं चैव कूर्मयन्त्रेण जारयेत् ।<br>
काञ्चनं जारयेत्पश्चाद्बिडयोगेन पार्वति ॥ १,५.१९ ॥<br>
ततः सिद्धं विजानीयाद्द्वैधं शुल्वस्य दापयेत् ।<br>
कर्मसंख्याप्रमाणेन नागो भवति काञ्चनम् ॥ १,५.२० ॥<br>
अतः परं प्रवक्ष्यामि जारणाक्रममुत्तमम् ।<br>
बीजचूर्णानि तैलेन भावयित्वा पुनः पुनः ॥ १,५.२१ ॥<br>
षोडशांशेन तं ग्रासमङ्गुल्या मर्दयेच्छनैः ।<br>
आर्द्रकादि ततो योगाद्दातव्यं षोडशांशतः ॥ १,५.२२ ॥<br>
भूर्जे दत्त्वा ततो देयं डोलायन्त्रे विनिक्षिपेत् ।<br>
अहोरात्रेण तद्बीजं सूतको ग्रसति प्रिये ॥ १,५.२३ ॥<br>
समुद्धृत्य रसं देवि खल्वे संमर्दयेत्ततः ।<br>
ततो यन्त्रे विनिक्षिप्य दिवारात्रं दृढाग्निना ॥ १,५.२४ ॥<br>
तप्तं समुद्धृतं यन्त्रात्तप्तखल्वे विमर्दयेत् ।<br>
मर्दयित्वार्द्रके पिण्डे क्षिप्त्वाथ त्रिपुटं दहेत् ॥ १,५.२५ ॥<br>
ततो गर्भे पतत्याशु जरते तत्सुखेन तु ।<br>
डोलायन्त्रे ततो दद्यादार्द्रपिण्डेन संयुतम् ॥ १,५.२६ ॥<br>
तृतीयदिवसे सूतो जरते ग्रसते ततः ।<br>
समजीर्णं ततो यावत्डोलायन्त्रे विचक्षणः ॥ १,५.२७ ॥<br>
पश्चात्कच्छपयन्त्रेण समजीर्णं तु पार्वति ।<br>
ताम्रांशद्वादशांशेन कच्छपेन तु जारयेत् ॥ १,५.२८ ॥<br>
प्राग्वदार्द्रकयोगं च गर्भद्रावणमेव च ।<br>
पश्चात्तं देवि निक्षिप्य पुटं दद्याद्विचक्षणः ॥ १,५.२९ ॥<br>
अष्टांशेन ततो ग्रासं गर्भद्रावं च पूर्ववत् ।<br>
कन्दोदरे सूरणस्य तं विनिक्षिप्य सूतकम् ॥ १,५.३० ॥<br>
पुटयेद्वार्तिकस्तावत्यावत्कन्दो न दह्यते ।<br>
पादांशेन तु मूषायां ग्रासः सूते विधीयते ॥ १,५.३१ ॥<br>
पूर्ववच्च बिडं दद्याद्गर्भद्रावणमेव च ।<br>
एवं चतुर्गुणे जीर्णे सूतको बलवान् भवेत् ॥ १,५.३२ ॥<br>
ततः शलाकया ग्रासमग्निस्थो ग्रसते रसः ।<br>
ततो रत्नानि जार्याणि वक्ष्यमाणक्रमेण तु ॥ १,५.३३ ॥<br>
अभ्रकं भ्रामकं चैव शङ्खनाभिं तथैव च ।<br>
रसानुपरसान्दत्त्वा महाजारसमन्वितम् ॥ १,५.३४ ॥<br>
वज्रकन्दलतां ब्राह्मीमेषशृङ्ग्यमृतायसम् ।<br>
कटुतुम्बस्य बीजानि मृतलोहानि पाचयेत् ॥ १,५.३५ ॥<br>
सर्वाणि समभागानि शिखिशोणितमर्दितम् ।<br>
तावत्तं मर्दयेत्प्राज्ञो यावत्कर्म दृढं भवेत् ॥ १,५.३६ ॥<br>
मूषा मल्लाकृतिश्चैव कर्तव्याच्छादनैः सह ।<br>
तन्मध्ये स्थापयेत्सूतमधोवातेन धामयेत् ॥ १,५.३७ ॥<br>
आदौ तावत्प्रकर्तव्यं वज्रमौषधलेपितम् ।<br>
गृह्यते नात्र सन्देहो यथा तीव्रहुताशने ॥ १,५.३८ ॥<br>
कुलिशादि भवेद्दग्धं करीषा तेन मर्दयेत् ।<br>
यावदेकादशगुणं कुलिशं जारयेद्बुधः ॥ १,५.३९ ॥<br>
संदग्धा शङ्खनाभिश्च मातुलुङ्गरसप्लुता ।<br>
मुक्ताफलं ततो देयं वज्रजीर्णे तु सूतके ॥ १,५.४० ॥<br>
अनेन क्रमयोगेन ह्येकादशगुणं भवेत् ।<br>
केवलं शिखिपित्तं च नीलीनिर्यासमिश्रितम् ॥ १,५.४१ ॥<br>
नीलोत्पलानि लिप्तानि निक्षिप्तानि तु सूतके ।<br>
रसः पिबेन्महारागान् हीनरागान् परित्यजेत् ॥ १,५.४२ ॥<br>
रत्नानि शिखिपित्तं च महारत्नसमन्वितम् ।<br>
सद्रत्नं लेपयेत्तेन प्रक्षिपेद्रसमध्यतः ॥ १,५.४३ ॥<br>
रजनी चैव कङ्कुष्ठं ब्रह्मनिर्यासभावितम् ।<br>
जारणं पुष्परागस्य तेनैव सह दापयेत् ॥ १,५.४४ ॥<br>
बहुरत्नेषु जीर्णेषु भृङ्गराजेषु सुव्रते ।<br>
रसेन्द्रो दृश्यतां देवि नीलपीतारुणच्छविः ॥ १,५.४५ ॥<br>
[धूमवेधीरसः]<br>
शुद्धानि हेमपत्राणि शतांशेनानुलेपयेत् ।<br>
पुटेन मारयेदेतदिन्द्रगोपनिभं भवेत् ॥ १,५.४६ ॥<br>
संस्पर्शाद्वेधयेत्सर्वमिदं हेम मृतं प्रिये ।<br>
त्रिभागं सूतकेन्द्रस्य तेनेव सह कारयेत् ॥ १,५.४७ ॥<br>
मूषामध्ये स्थिते तस्मिन् पुनस्तेनैव जारयेत् ।<br>
धूमवेधी भवेद्देवि पुनः पुनः प्रसारितः ॥ १,५.४८ ॥<br>
अनेन क्रमयोगेन यदि जीर्णा त्रिशृङ्खला ।<br>
वेधयेन्नात्र सन्देहो गिरिपाषाणभूतलम् ॥ १,५.४९ ॥<br>
पार्श्वे ज्योतिः प्रदृश्येत ऊर्ध्वं दृश्येत तेन वै ।<br>
भूचरं तं विजानीयाद्रसेन्द्रं नात्र संशयः ॥ १,५.५० ॥<br>
तेनाश्रान्तगतिर्देवि योजनानां शतं व्रजेत् ।<br>
दिव्यतेजा महाकायो दिव्यदृष्टिर्महाबलः ॥ १,५.५१ ॥<br>
सर्वरोगविनिर्मुक्तो जीवेच्चन्द्रार्कतारकम् ।<br>
तस्य मूत्रपुरीषं तु सर्वलोहानि विध्यति ॥ १,५.५२ ॥<br>
[अन्ये वेधप्रकाराः]<br>
समजीर्णेन वज्रेण हेम्ना च सहितेन च ।<br>
अग्निस्थो जारयेल्लोहान् बन्धमायाति सूतकः ॥ १,५.५३ ॥<br>
सारयेत्तेन बीजेन सहस्रमपि वेधयेत् ।<br>
सारितं जारयेत्पश्चात्लेप्यं क्षेप्यं सहस्रतः ॥ १,५.५४ ॥<br>
सारयेत्तेन बीजेन लक्षवेधमवाप्नुयात् ।<br>
अनेन क्रमयोगेन कोटिवेधी भवेद्रसः ॥ १,५.५५ ॥<br>
केवलं तु यदा वज्रं समजीर्णं तु कारयेत् ।<br>
बद्धः सूतस्तदा ज्ञेयो निष्कम्पो निरुपद्रवः ॥ १,५.५६ ॥<br>
अग्निस्थो जायते सूतः शलाकां ग्रसते क्षणात् ।<br>
हठाग्निना धाम्यमानो ग्रसते सर्वमादरात् ॥ १,५.५७ ॥<br>
ग्रसते जरते सूतमायुर्द्रव्यप्रदायकः ।<br>
मूषास्थं धमयेत्सूतं हठाग्नौ नैव कम्पयेत् ॥ १,५.५८ ॥<br>
जारयेत्सर्वरत्नानि बद्धः खेचरतां नयेत् ।<br>
अष्टलोहेऽष्टगुणिते जीर्णे स्याद्रसबन्धनम् ॥ १,५.५९ ॥<br>
लोहानि सर्वांस्त्रिगुणं त्रिगुणं कनकं तथा ।<br>
धूमावलोके वेधी स्यात्भवेन्निर्वाणदोऽम्बरः ॥ १,५.६० ॥<br>
आदावष्टगुणं जार्यं व्योमसत्त्वं महारसे ।<br>
समं हेमदशांशेन वज्ररत्नानि जारयेत् ॥ १,५.६१ ॥<br>
समं च जारयेद्वज्रं तदासौ खेचरो रसः ।<br>
क्रमे प्रदक्षिणावर्तः कोटिवेधी च जायते ॥ १,५.६२ ॥<br>
[जीर्णद्रव्यमानभेदाद्वेधे विशेषः]<br>
समे तु पन्नगे जीर्णे दशवेधी भवेद्रसः ।<br>
द्विगुणे शतवेधी स्यात्सहस्रं त्रिगुणे भवेत् ॥ १,५.६३ ॥<br>
चतुर्गुणेऽयुतं देवि क्रमेणानेन वर्धयेत् ।<br>
उत्तरोत्तरवृद्ध्या तु जारयेत्तत्र पन्नगम् ॥ १,५.६४ ॥<br>
कुटिलं पन्नगं जार्यं नवसंख्याक्रमेण तु ।<br>
दत्त्वा क्रमेण देवेशि कोटिवेधी भवेद्रसः ॥ १,५.६५ ॥<br>
गन्धकादिमपाषाणे षड्गुणे जीर्णतां गते ।<br>
रोगहर्ता रसः स्यात्तु समुखे तवदा भवेत् ॥ १,५.६६ ॥<br>
तस्मिन् शतगुणे जीर्णे रुग्जरामृत्युहा भवेत् ।<br>
अभ्रकादिमपाषाणसत्त्वान्यात्मसमं ग्रसन् ॥ १,५.६७ ॥<br>
रुग्जरा मरणं जित्वा शतवेधी रसो भवेत् ।<br>
शतायुर्द्विगुणे जीर्णे सूतः साहस्रवेधकः ॥ १,५.६८ ॥<br>
चतुर्गुणे सहस्रायुः पारदोऽयुतवेधकः ।<br>
रसश्चाष्टगुणे जीर्णे लक्षायुर्लक्षवेधकः ॥ १,५.६९ ॥<br>
ब्रह्मायुः षोडशगुणे कोटिवेधी भवेद्रसः ।<br>
द्वात्रिंशद्गुणिते जीर्णे खेचरत्वादिसिद्धिदः ॥ १,५.७० ॥<br>
विष्णोरायुर्बलं दत्ते पारदः स्पर्शवेधकः ।<br>
चतुःषष्टिगुणे जीर्णे शिवायुः शब्दवेधकः ॥ १,५.७१ ॥<br>
[षड्गुणाभ्रकजारणेन सर्वदोषनाशः]<br>
रसस्य सर्वदोषास्तु षड्गुणेनाभ्रकेण तु ।<br>
जीर्णेन नाशमायान्ति नात्र कार्या विचारणा ॥ १,५.७२ ॥<br>
तदा ग्रसति लोहानि त्यजेच्च गतिमात्मनः ।<br>
[पञ्चावस्था]<br>
धूमश्चिटिचिटिश्चैव मण्डूकप्लुतिरेव च ॥ १,५.७३ ॥<br>
सकम्पश्च विकम्पश्च पञ्चावस्था रसस्य तु ।<br>
समजीर्णो भवेद्बालो यौवनस्थश्चतुर्गुणः ॥ १,५.७४ ॥<br>
वृद्धः षड्गुणजीर्णस्तु सर्वकर्मकरः शुभः ।<br>
[जारणे क्रमः]<br>
गन्धकं जारयेदादौ सर्वसत्त्वान्यतः परम् ॥ १,५.७५ ॥<br>
ततः सर्वाणि लोहानि द्वन्द्वानि विविधानि च ।<br>
पक्वबीजानि रत्नानि द्रुतिसत्त्वे च जारयेत् ॥ १,५.७६ ॥<br>
चतुःषष्ट्यंशके पूर्वं द्वात्रिंशांशे तृतीयकः ।<br>
तृतीयः षोडशांशे तु चतुर्थश्चाष्टमेन च ॥ १,५.७७ ॥<br>
पञ्चमोऽथ चतुर्थांशे षष्ठो द्व्यंशे प्रकीर्तितः ।<br>
शतांशे सप्तमो ज्ञेयो ग्रासमानं रसस्य तु ॥ १,५.७८ ॥<br>
[ग्रासमानभेदेन स्वरूपभेदः]<br>
चतुःषष्ट्यंशके ग्रासे दण्डधारी भवेद्रसः ।<br>
जलूकाभो द्वितीये तु ग्रासयोगे सुरेश्वरि ॥ १,५.७९ ॥<br>
ग्रासे रसात्तृतीये च काकविष्ठासमो भवेत् ।<br>
चतुर्थो गोलकाकारः पञ्चमे दहनप्रभः ॥ १,५.८० ॥<br>
षष्ठे सूर्यप्रभः सूतस्तेजःपुञ्जश्च सप्तमे ।<br>
रसराजस्य देवेशि क्रमाज्जीर्णस्य लक्षणम् ॥ १,५.८१ ॥<br>
समांशं द्विगुणं ग्रासं ततः सूते चतुर्गुणम् ।<br>
तथा चाष्टगुणं देवि जारयेच्च कलागुणम् ॥ १,५.८२ ॥<br>
द्वात्रिंशद्गुणितं देवि चतुःषष्टिगुणं क्रमात् ।<br>
[संस्कारैर्जायमाना गुणाः]<br>
तीव्रत्वं जनयेत्स्वेदादमलत्वं च मर्दनात् ॥ १,५.८३ ॥<br>
मूर्छनाद्दोषराहित्यमुत्थानात्पूतिनाशनम् ।<br>
रसायनं पातनेन रोधादाप्यायनं भवेत् ॥ १,५.८४ ॥<br>
अचापल्यं नियमनाद्दीपनात्समुखो ज्वलेत् ।<br>
वासनाद्योगसांगत्यं चारणाद्बलचारिता ॥ १,५.८५ ॥<br>
जारणाद्बन्धनं सम्यगेकत्वं द्रावणद्वयात् ।<br>
रक्तत्वं रञ्जनात्तस्य व्यापित्वं सारणात्रयात् ॥ १,५.८६ ॥<br>
क्रामित्वं क्रामणाद्देहलोहेष्वपि च वेधनात् ॥ १,५.८७ ॥</p>
<p>आक्, १, ६<br>
[देहवेधक्रमः]<br>
प्रणम्य शिरसा शम्भुं पप्रच्छ गिरिजात्मजा ।<br>
श्रीभैरवी ।<br>
देहवेधस्त्वया पूर्वं संक्षेपात्कथितः प्रभो ॥ १,६.१ ॥<br>
तं देहवेधमाचक्ष्व सम्यक्जानाम्यहं यथा ।<br>
श्रीभैरवः ।<br>
देवि प्रवक्ष्यामि देवानामपि दुर्लभम् ॥ १,६.२ ॥<br>
योगिनां भोगयुक्तानां देहवेधं सुरेश्वरि ।<br>
पाचनादि प्रकुर्वीत पञ्चकर्मविधानतः ॥ १,६.३ ॥<br>
[पञ्चकर्माणि; १. पाचनम्]<br>
लवणादिसमुत्क्लिष्टान् दोषान् संशोधयेत्क्रमात् ।<br>
ततो जीर्णरसं चाद्यात्क्रमादेवं सुरेश्वरि ॥ १,६.४ ॥<br>
लघ्वाहारो दिवा भूत्वा क्षुद्राधान्याकनागरम् ।<br>
एतत्त्रयं पलोन्मेयमुदकेष्ववलोडयेत् ॥ १,६.५ ॥<br>
अष्टावशिष्टं संक्वाथ्य प्रतिरात्रं पिबेत्त्र्यहम् ।<br>
अनन्तरं वराक्वाथं पूर्ववत्त्रिदिनं पिबेत् ॥ १,६.६ ॥<br>
इति पाचनमातन्यादथ स्नेहनमाचरेत् ।<br>
[२. स्नेहनम्]<br>
घृतौदनं छागरसं दिवा भुञ्जीत मात्रया ॥ १,६.७ ॥<br>
आज्यान्नं वा मुद्गरसं लघ्वाशी स्याद्दिने सुधीः ।<br>
रात्रौ पिबेद्घृतं गव्यं सैन्धवेन समन्वितम् ॥ १,६.८ ॥<br>
निष्कमेकं सैन्धवं च घृतं निष्कचतुष्टयम् ।<br>
भृङ्गामलकतैलेन सर्वाङ्गमभिषेचयेत् ॥ १,६.९ ॥<br>
एवं सप्तदिनं कुर्यात्स्नेहनं परमं हितम् ।<br>
[३. स्वेदनम्]<br>
मत्स्यमांसं माषतिलयवजामलसक्तवः ॥ १,६.१० ॥<br>
सर्वमेतद्भवेत्प्रस्थमेकाष्ठीलागरूबला ।<br>
रास्ना व्याघ्री घनापत्रं कौशिकातिविषा निशा ॥ १,६.११ ॥<br>
सर्वमेतद्द्वयपलं तक्रक्षीराम्बुकांजिकम् ।<br>
द्व्याढके निक्षिपेत्सर्वं मृत्पात्रे क्वाथयेत्सुधीः ॥ १,६.१२ ॥<br>
कुर्यात्तस्योष्मणा गात्रं स्विन्नं द्विघटिकावधि ।<br>
एवं सप्तदिनं कुर्यात्स्वेदनं परमं हितम् ॥ १,६.१३ ॥<br>
[४ वमनम्]<br>
मदनस्य फलं चैकं पाठा षोडशिकं जलम् ।<br>
पादावशिष्टं संक्वाथ्य तज्जले वस्त्रशोधिते ॥ १,६.१४ ॥<br>
पिप्पलीन्द्रयवा यष्टिलवणं कर्षमात्रकम् ।<br>
निक्षिपेच्च पिबेत्प्रातर्वान्तिः स्यात्सर्वरोगहा ॥ १,६.१५ ॥<br>
[५. विरेचनम्]<br>
सूतटङ्कणगन्धाश्म त्रिकटुं त्रिफलां समम् ।<br>
एतैः समं तु जेपालं श्लक्ष्णं तत्परिमर्दयेत् ॥ १,६.१६ ॥<br>
गुञ्जाद्वितयमात्रं तु गुडेन सह भक्षयेत् ।<br>
विरेचनमिति प्रोक्तं सर्वव्याधिविनाशनम् ॥ १,६.१७ ॥<br>
पञ्चकर्मेति कथितं क्रमात्कुर्याद्विरेचने ।<br>
[दोषशोधकयोगाः]<br>
केतकीस्तनजम्बीरं प्रत्यहं कुडुवं पिबेत् ॥ १,६.१८ ॥<br>
सप्तवासरपर्यन्तं प्रातर्लवणदोषहृत् ।<br>
सलिले षोडशपले त्रिफलैकपलं क्षिपेत् ॥ १,६.१९ ॥<br>
क्वाथयेत्पादशेषं तत्तस्मिन् शीते मधोः पलम् ।<br>
पिबेत्प्रभाते त्रिदिनं क्षारदोषहरं परम् ॥ १,६.२० ॥<br>
विडङ्गं सवचाकुष्ठं केतकीस्तनसंयुतम् ।<br>
क्वथितं त्रिदिनं पीतमम्लदोषहरं पिबेत् ॥ १,६.२१ ॥<br>
अथवा तिन्त्रिणीक्षारसलिलं पलमात्रकम् ।<br>
यवक्षारसिताकर्षं संयोज्य त्रिदिनं पिबेत् ॥ १,६.२२ ॥<br>
अम्लदोषविनाशोऽयं कथितश्च रसायने ।<br>
वचाबिडालपालाशबीजजन्तुघ्नकर्षकम् ॥ १,६.२३ ॥<br>
कर्षं गुडं च तत्सर्वं भक्षयेदुष्णवारि च ।<br>
पिबेत्प्रातस्त्रिदिवसं भवेत्तत्क्रिमिपातनम् ॥ १,६.२४ ॥<br>
श्यामावह्निविडङ्गानि वाशा त्र्यूषं फलत्रयम् ।<br>
सैन्धवं देवदारुं च मुस्ता चैतत्समं समम् ॥ १,६.२५ ॥<br>
घृतैः कर्षं लिहेत्प्रातः सप्ताहात्सर्वरोगजित् ।<br>
एवं कृत्वा देहशुद्धिं शाल्यन्नं क्षीरभोजनम् ॥ १,६.२६ ॥<br>
सम्यग्जातबलो भूत्वा ततः कुर्याद्रसायनम् ।<br>
[रसायनोपयोगः]<br>
क्षीराज्यामलकरसक्षौद्रैः सुरतरूद्भवम् ॥ १,६.२७ ॥<br>
तैलं निर्मथ्य तत्सर्वं द्विपलं प्रत्यहं पिबेत् ।<br>
मासेन कान्तिर्मेधा च भवत्येव न संशयः ॥ १,६.२८ ॥<br>
द्वितीयमासि पूर्वोक्तं तत्पिबेत्तच्चतुःपलम् ।<br>
तेन शाम्यन्ति दोषाश्च विकारा नेत्रसम्भवाः ॥ १,६.२९ ॥<br>
पुनस्तृतीये मासे तु सेव्यं षट्पलमात्रकम् ।<br>
तेनामरवपुर्भूयान्महातेजा भवेद्ध्रुवम् ॥ १,६.३० ॥<br>
[आरोटरससेवाक्रमः]<br>
अथारोटरसः सेव्यः क्रमेण परमेश्वरि ।<br>
अयःशुल्बाभ्रताप्येभ्यः पातितो मारितः क्रमात् ॥ १,६.३१ ॥<br>
अयमारोटकरसो देहसिद्धिकरः परः ।<br>
स्वेदनाद्यैश्च संस्कारैः सप्तभिः संस्कृतो रसः ॥ १,६.३२ ॥<br>
मूर्छितो रञ्जितो देवि सूतस्त्वारोटकः स्मृतः ।<br>
रसायने रोगशान्त्यां श्रेष्ठः सर्वगुणप्रदः ॥ १,६.३३ ॥<br>
कान्ताभ्रसत्वारोटाश्च समं गुञ्जाद्वयोन्मितम् ।<br>
मध्वाज्यत्रिफलाभिश्च मासमेकं भजेदिति ॥ १,६.३४ ॥<br>
एवं क्रमेण संसेव्यं द्वित्रिवेदेषुषट्क्रमात् ।<br>
एवं षोडशमासान्तं गुञ्जाषोडशमात्रकम् ॥ १,६.३५ ॥<br>
आरोटकरसे चेत्थं कुर्यान्मत्प्राणवल्लभे ।<br>
वलीपलितनिर्मुक्तो जीवेच्च शरदः शतम् ॥ १,६.३६ ॥<br>
[आरोटरसः]<br>
कान्तसत्त्वाभ्रसत्त्वं च स्वर्णजीर्णरसस्तथा ।<br>
सर्वमेतत्समीकृत्य भजेदारोटकं तथा ॥ १,६.३७ ॥<br>
क्षेत्रीकरणमेतद्धि सहस्रायुष्यकारकम् ।<br>
अभूमौ योजितः सूतो न प्ररोहति कुत्रचित् ॥ १,६.३८ ॥<br>
तस्मात्क्षेत्रमकृत्वैव योजयेद्यस्तु सूतकम् ।<br>
न प्ररोहेदस्य शुभं बीजमिवोषरे ॥ १,६.३९ ॥<br>
[खोटबद्धरससेवाक्रमः]<br>
पूर्वोक्तखोटबद्धस्य सूतस्य विधिमुत्तमम् ।<br>
क्रामणं च क्रमाद्वक्ष्ये तथा विधिनिषेधनम् ॥ १,६.४० ॥<br>
शृणु पार्वति यत्नेन त्वत्प्रीत्या कथयाम्यहम् ।<br>
कान्ताभ्रस्वर्णवज्राणि रसस्य क्रामणं परम् ॥ १,६.४१ ॥<br>
क्रामणेन विना सूतो न सिध्येद्देहलोहयोः ।<br>
गुञ्जामात्रं खोटबद्धं क्रामणक्षौद्रसंयुतम् ॥ १,६.४२ ॥<br>
मासमेकं भजेदित्थं पुनर्विधिक्रमेण वै ।<br>
मासषोडशपर्यन्तं यथारोटरसस्तथा ॥ १,६.४३ ॥<br>
स शतायुष्यमाप्नोति सर्वरोगविवर्जितः ।<br>
पलमात्रोपयोगेन व्याधिभिर्नाभिभूयते ॥ १,६.४४ ॥<br>
द्वितीये शुक्रवृद्धिः स्यात्तृतीये बलवान् भवेत् ।<br>
चतुर्थे पलितं हन्ति वलिं जयति पञ्चमे ॥ १,६.४५ ॥<br>
षष्ठे श्रुतिधरो वाग्मी सप्तमे नेत्ररोगहृत् ।<br>
अष्टमे तार्क्ष्यदृष्टिः स्याद्ब्रह्मायुर्ब्रह्मविक्रमः ॥ १,६.४६ ॥<br>
उपयुञ्ज्यान्नवपलं सिद्धिमेलापकं भवेत् ।<br>
विनियुञ्ज्याद्दशपलं द्वितीयः शङ्करो भवेत् ॥ १,६.४७ ॥<br>
सहस्रायुष्यकरं सूतं माषमात्रं भजेन्नरः ।<br>
अयुतायुष्करं सूतं यवमात्रं भजेत्प्रिये ॥ १,६.४८ ॥<br>
लक्षायुष्यकरं सूतं व्रीहिमात्रं भजेत्सुधीः ।<br>
कोट्यां भजेत्सूतं खादयन्मुद्गमात्रकम् ॥ १,६.४९ ॥<br>
एतत्सर्वं रसानां तु क्रामणं पूर्ववद्भवेत् ।<br>
सहस्रायुःप्रदः सूतो ब्रह्मत्वं विदधाति सः ॥ १,६.५० ॥<br>
अयुतायुष्करः सूतो विष्णुतां प्रददाति च ।<br>
लक्षायुष्यकरः सूतो रुद्रत्वमुपपादयेत् ॥ १,६.५१ ॥<br>
कोट्यायुष्यप्रदः सूतः शिवत्वं विदधाति च ।<br>
माक्षीकजीर्णसूतस्तु धनदत्वं ददाति वै ॥ १,६.५२ ॥<br>
इन्द्रत्वं विमलाजीर्णस्त्वभ्रजीर्णोऽर्कतां ददेत् ।<br>
ब्रह्मतां शुल्बजीर्णश्च विष्णुतां तारजारितः ॥ १,६.५३ ॥<br>
रुद्रता हेमजीर्णे स्यादीशत्वं वज्रजारिते ।<br>
सदाशिवत्वं च ददेत्पारदो द्रुतिजारितः ॥ १,६.५४ ॥<br>
सच्चिदानन्दरूपत्वं सूतको बीजजारितः ।<br>
सामान्येन तु तीक्ष्णेन रुद्रत्वं प्राप्नुयान्नरः ॥ १,६.५५ ॥<br>
एवं यो लोहजीर्णं तु भक्षयेद्भस्मसूतकम् ।<br>
जलेन जलरूपी स्यात्स्थलेन स्थलतां व्रजेत् ॥ १,६.५६ ॥<br>
तेजस्त्वं तेजसा देवि वायुना वायुरूपभाक् ।<br>
कर्ता हर्ता स्वयं साक्षाच्छापानुग्रहकारकः ॥ १,६.५७ ॥<br>
यत्र मूत्रपुरीषं तु साधकस्तु परित्यजेत् ।<br>
पाषाणं मृण्मयं तत्र स्पृष्टं भवति काञ्चनम् ॥ १,६.५८ ॥<br>
प्रस्वेदात्तस्य गात्रस्य लोहान्यष्टौ च वेधयेत् ।<br>
तत्सर्वं कनकं दिव्यं भक्षिते द्वादशे पले ॥ १,६.५९ ॥<br>
अथवा तारजीर्णं तु भक्षयेद्भस्मसूतकम् ।<br>
शुल्बारं वङ्गघोषं च तत्स्वेदात्तारता भवेत् ॥ १,६.६० ॥<br>
अथवा तीक्ष्णजीर्णं तु भक्षयेद्भस्मसूतकम् ।<br>
मूत्रेण तस्य स्पृष्टं तु वङ्गं व्रजति तारताम् ॥ १,६.६१ ॥<br>
एकैकेन निषेकेन स्तम्भनं नागवङ्गयोः ।<br>
गुञ्जामात्रं रसं देवि हेमजीर्णं तु भक्षयेत् ॥ १,६.६२ ॥<br>
द्विगुञ्जं तारजीर्णस्य रविजीर्णस्य च त्रयम् ।<br>
तीक्ष्णाभ्रकान्तमाषैकं गुंजैका द्वेऽथवा भवेत् ॥ १,६.६३ ॥<br>
वज्रवैक्रान्तजीर्णं तु भक्षयेत्सर्षपोन्मितम् ।<br>
नागवङ्गवसाकीटविषोपविषसंयुतम् ॥ १,६.६४ ॥<br>
मूत्रयुक्तं हठाद्बद्धं त्यजेत्कल्कं रसायने ।<br>
हेमतारप्रवेशेन जातो योऽग्निसहः क्रमात् ॥ १,६.६५ ॥<br>
बद्धश्च रसराजोऽयं देहसिद्धिप्रदो भवेत् ।<br>
वज्रायस्कान्तमाक्षीकवैक्रान्ताभ्रककाञ्चनम् ॥ १,६.६६ ॥<br>
एतैर्जीर्णो यथालाभं रसः शस्तो रसायने ।<br>
षडेवोपरसाश्चैव भक्षणार्थं रसायने ॥ १,६.६७ ॥<br>
भस्मनस्तीक्ष्णजीर्णस्य पलमेकं तु भक्षयेत् ।<br>
दशवर्षसहस्राणि वज्रकायः स जीवति ॥ १,६.६८ ॥<br>
एवं च द्वादशपलं तीक्ष्णजीर्णस्य भक्षयेत् ।<br>
एवं जीवन्महाकल्पं प्रलयान्ते शिवं व्रजेत् ॥ १,६.६९ ॥<br>
भस्मनः शुल्बजीर्णस्य पलेन ब्राह्ममायुषम् ।<br>
द्विपले वैष्णवायुष्यं रुद्रायुस्त्रिपलेन तु ॥ १,६.७० ॥<br>
चतुर्थे तु पले देवि शिवत्वं प्राप्नुयान्नरः ।<br>
हेमजीर्णे भस्मसूते त्रिपले भक्षिते क्रमात् ॥ १,६.७१ ॥<br>
अष्टाशीतिसहस्राणि योगिन्यो मददर्पिताः ।<br>
तस्य तिष्ठन्ति किंकर्यः कामरूपी भवेन्नरः ॥ १,६.७२ ॥<br>
यद्यद्भावयते रूपं तत्तद्रूपधरो भवेत् ।<br>
यत्र यत्र विलीयन्ते सिद्धिस्तत्रैव लीयते ॥ १,६.७३ ॥<br>
मिते पले द्वादशभिर्हेमभस्मनि भक्षिते ।<br>
गुंजैकमात्रं देवेशि ज्ञात्वा चाग्निबलं निजम् ॥ १,६.७४ ॥<br>
घृतेन मधुना चाद्यात्ताम्बूलं कामिनीं भजेत् ।<br>
एको हि दोषः सूक्ष्मोऽपि भक्षिते भस्मसूतके ॥ १,६.७५ ॥<br>
त्रिःसप्ताहाद्वरारोहे कामान्धो जायते नरः ।<br>
कामिनीनां सहस्रं तु क्षोभयेद्दिवसान्तरे ॥ १,६.७६ ॥<br>
नारीसङ्गाद्वरारोहे देहे क्रामति सूतकः ।<br>
नारीसङ्गाद्विना देवि ह्यजीर्णं तस्य जीर्यते ॥ १,६.७७ ॥<br>
मैथुनाच्चलिते शुक्ले त्रिसप्ताहादधः कृतात् ।<br>
जायते प्राणसंदेहस्तावन्मैथुनं त्यजेत् ॥ १,६.७८ ॥<br>
युवत्या जल्पनं कार्यं युवत्या चाङ्गमर्दनम् ।<br>
यस्याः स्पर्शनमात्रेण रसः क्रामति विग्रहे ॥ १,६.७९ ॥<br>
यथा तथा ह्लादयते सुस्त्रीरूपनिरीक्षणम् ।<br>
तथा क्रामति देवेशि सूतकोऽसौ ततः क्षणात् ॥ १,६.८० ॥<br>
अश्वत्थसदृशो यस्या आधारश्च समः शुभः ।<br>
तादृशस्तु भगो देवि भाजने तु रसायने ॥ १,६.८१ ॥<br>
निर्मांसश्चैव दीर्घश्च भगः शुष्कशिरास्तथा ।<br>
दुःखदारिद्र्यकर्तारं वर्जयेत्तं रसायने ॥ १,६.८२ ॥<br>
पक्षे शुक्ले शुभदिने चन्द्रताराबलान्विते ।<br>
सुमुहूर्ते चिन्त्य शिवानलविप्रगुरून्द्विजः ॥ १,६.८३ ॥<br>
संतुष्टः सुमना भूत्वा रसं सेवेत सिद्धिदम् ।<br>
पयसा हेमशुण्ठीभ्यां नस्यं क्रामणमुत्तमम् ॥ १,६.८४ ॥<br>
हेमादि षड्लोहकृतमञ्जनं क्रामणं परम् ।<br>
[रससेवायां पथ्यापथ्यम्]<br>
अतः परं प्रवक्ष्यामि रससेवाहिताहितम् ॥ १,६.८५ ॥<br>
रक्तशाल्यन्नगोधूमं गव्यं क्षीरं घृतं दधि ।<br>
जाङ्गलं पललं मुद्गं शर्करा मधु सैन्धवम् ॥ १,६.८६ ॥<br>
हंसोदकं वास्तुकं च मेघनादः पुनर्नवा ।<br>
पटोलालाबुकदलीधान्यकेक्षुकदाडिमम् ॥ १,६.८७ ॥<br>
नालिकेराम्बु विश्वं च सदा ताम्बूलचर्वणम् ।<br>
गन्धसारं कुङ्कुमं च मृगनाभिं विलेपयेत् ॥ १,६.८८ ॥<br>
सुरभीणि सुपुष्पाणि मृदुशय्येष्टकामिनीः ।<br>
शिवात्मज्ञानकथनं मृदुभाषा सुखासिका ॥ १,६.८९ ॥<br>
दिव्याम्बराणि शुद्धानि छाया चाल्पविपर्यटम् ।<br>
मृत्युञ्जयजपो हर्षो मन्दहासश्च शुद्धता ॥ १,६.९० ॥<br>
नर्तनालोकनं गीतश्रवणं शिवपूजनम् ।<br>
देवाग्निगुरुविप्राणां वन्दनं श्रुतिपालनम् ॥ १,६.९१ ॥<br>
समाधिः प्राणिकरुणा सत्यवाक्यं हितं प्रियम् ।<br>
वाग्देहमनसा चेष्टा यथा दुःखनिरोधिनी ॥ १,६.९२ ॥<br>
एतत्सर्वं रसेन्द्रस्य क्रामणं कथितं प्रिये ।<br>
अहितं रससेवायाः कथयामि शृणु प्रिये ॥ १,६.९३ ॥<br>
अत्यशनं चातिपानमतिनिद्रातिजागरम् ।<br>
अकाले भोजनं स्त्रीणामतिसङ्गोऽप्यसङ्गिता ॥ १,६.९४ ॥<br>
अस्थानमदहासाश्च हर्षः कोपोऽधिकस्पृहा ।<br>
बहुजल्पो जलक्रीडा दुःखमत्यन्तचिन्तनम् ॥ १,६.९५ ॥<br>
कलिङ्गं कारवेल्लं च कूष्माण्डः कर्कटी तथा ।<br>
काकमाची कुलत्थं च कार्कोटी च कुसुम्भिका ॥ १,६.९६ ॥<br>
तिलातसीतैलमाषकपोतकमसूरकाः ।<br>
तक्रभक्तं च सौवीरं तिक्तकट्वम्ललावणम् ॥ १,६.९७ ॥<br>
क्षारं क्षौद्रं पिच्छिलं च पित्तलं च परूषकम् ।<br>
माहिषीः क्षीरविकृतीर्विदरं सहकारकम् ॥ १,६.९८ ॥<br>
नारङ्गबिल्वलिकुचशिग्रुनैवेद्यभोजनम् ।<br>
अग्निस्पर्शनमङ्घ्रिभ्यां ताडनं गोद्विजन्मनोः ॥ १,६.९९ ॥<br>
कुमारीबालतुरगपश्वादीनां च ताडनम् ।<br>
पातकं प्राणिहिंसा च छेदनं भूरुहामपि ॥ १,६.१०० ॥<br>
अक्षादिसप्तव्यसनं छायाश्वत्थकपित्थयोः ।<br>
लिङ्गस्त्रीनरखट्वानां तथा द्वीपिविभीतयोः ॥ १,६.१०१ ॥<br>
चतुष्पथातिनिर्विक्तस्थाने विण्मूत्रमोचनम् ।<br>
शिवद्विजगुरुस्त्रीणां वीरयोनियतात्मनाम् ॥ १,६.१०२ ॥<br>
समयश्रुतिसूतानां नदीतीर्थाम्भसां नृणाम् ।<br>
पलाण्डुहिङ्गुलशुनराजिकाबृहतीद्वयम् ॥ १,६.१०३ ॥<br>
निष्पावलङ्घनोद्वर्तिनिशाशाभरणन्दिता ।<br>
सुप्तिर्मद्यासवौ ताम्रचूडश्च जलजामिषम् ॥ १,६.१०४ ॥<br>
तीक्ष्णोष्णगुरुविष्टम्भिरूक्षशुष्कामिषं मधु ।<br>
कदलीपत्रकांस्येषु भोजनं घर्मसेवनम् ॥ १,६.१०५ ॥<br>
एतानि द्रव्यजालानि निषिद्धानि रसायने ।<br>
[अपथ्यजनिता रोगाः]<br>
सेवेत चेत्प्रमादेन विकृतिर्जायते क्षणात् ॥ १,६.१०६ ॥<br>
रसाजीर्णे भवेत्कान्ते शोषो मूर्च्छा भ्रमो ज्वरः ।<br>
क्लमः कम्पः शकृन्मूत्ररोधनं शूलवेपथुः ॥ १,६.१०७ ॥<br>
अनिद्रालस्यहिक्का च कासश्वासविजृम्भिकाः ।<br>
अरोचकातिसारश्च लिङ्गस्तम्भोऽक्षिकुक्षिषु ॥ १,६.१०८ ॥<br>
वक्षःकर्णोदराङ्घ्रौ च मेढ्रे शिरसि सन्धिषु ।<br>
दाहोऽङ्गभङ्गसर्वेऽन्ये व्याधयः सम्भवन्ति वै ॥ १,६.१०९ ॥<br>
रसाजीर्णप्रशान्त्यर्थं योगोऽयं कथ्यते मया ।<br>
राजकोशातकी पुङ्खा गरुडी कारवल्लिका ॥ १,६.११० ॥<br>
कार्कोटी काकमाची च देवदाली पराजिता ।<br>
सर्वमेतच्चैकपलं गोमूत्रे तु चतुष्पले ॥ १,६.१११ ॥<br>
क्वाथयेत्पादशेषं तु कार्षिकं स्वच्छसैन्धवम् ।<br>
निक्षिपेत्तत्पिबेत्क्वाथं रसाजीर्णे हितंकरम् ॥ १,६.११२ ॥<br>
सुखीभवेत्त्रिदिवसे रसस्य क्रामणं भवेत् ।<br>
रसो व्यथयते तत्तदङ्गं संपरिमर्दयेत् ॥ १,६.११३ ॥<br>
वा स्तनेन च तन्वङ्ग्या निर्व्यथः क्रमते रसः ।<br>
[सप्तधातुवेधः]<br>
त्वग्वेधः प्रथमं देवि रक्तवेधो द्वितीयकः ॥ १,६.११४ ॥<br>
तृतीयो मांसवेधः स्यान्मेदोवेधश्चतुर्थकः ।<br>
अस्थिवेधः पञ्चमः स्यात्षष्ठो मज्जात्मको भवेत् ॥ १,६.११५ ॥<br>
सप्तमः शुक्लवेधः स्यात्नाडीवेधस्तथाष्टमः ।<br>
नवमश्चक्षुषो वेधो दशमः सर्ववेधकः ॥ १,६.११६ ॥<br>
रसवेधेन भुजगः स्वर्णं स्याद्रक्तवेधतः ।<br>
त्रपु स्वर्णं भवेन्मांसवेधात्तीक्ष्णं च काञ्चनम् ॥ १,६.११७ ॥<br>
मेदोवेधेन शुल्बं तु स्वर्णं स्यादस्थिवेधतः ।<br>
रूप्यं स्वर्णं भवेन्मज्जवेधाल्लोहानि कांचनम् ॥ १,६.११८ ॥<br>
शुक्लवेधेन मृत्पात्रं काञ्चनं भवति प्रिये ।<br>
वज्रजीर्णो वीर्यवेधी मज्जामभ्रकजारितः ॥ १,६.११९ ॥<br>
हेमजीर्णस्त्वस्थिवेधी रूप्यजीर्णो रसं प्रिये ।<br>
मेदोवेधी ताप्यजीर्णो मांसवेधी तु पारदः ॥ १,६.१२० ॥<br>
शुल्बजीर्णो रक्तवेधी कान्तजीर्णो रसात्मकः ।<br>
तीक्ष्णबद्धेन नीलाभस्ताम्रेणारुणसप्रभः ॥ १,६.१२१ ॥<br>
रजतेनेन्दुसंकाशो हेम्ना काञ्चनसप्रभः ।<br>
धूमावलोकी वक्त्रस्थो मासात्खेचरतां नयेत् ॥ १,६.१२२ ॥<br>
स्पर्शवेधी तु वक्त्रस्थो द्विमासात्सिद्धिदायकः ।<br>
शतकोटिस्त्रिभिर्मासैश्चतुर्भिर्दशकोटिकृत् ॥ १,६.१२३ ॥<br>
पञ्चभिः कोटिवेधी स्यादष्टभिश्चायुतं पुनः ।<br>
साहस्रं नवभिर्मासैर्दशमासे शतं पुनः ॥ १,६.१२४ ॥<br>
तस्य मूत्रपुरीषैस्तु श्लेष्मणाङ्गमलैस्तथा ।<br>
लेपाद्धेमत्वमायान्ति यानि लोहानि भूतले ॥ १,६.१२५ ॥<br>
चतुःषष्ट्यंशतो वेधी मासमेकादशस्य तु ।<br>
द्वात्रिंशकवेधी तु वर्षाद्देहं तु वेधयेत् ॥ १,६.१२६ ॥<br>
सर्वरोगैर्विनिर्मुक्तो वलीपलितवर्जितः ।<br>
नासौ छिद्येत शस्त्रैश्च पावकेन न दह्यते ॥ १,६.१२७ ॥<br>
वायुवेगी महातेजाः कामदेव इवापरः ।<br>
इच्छया जायते दृश्योऽप्यदृश्यचैव जायते ॥ १,६.१२८ ॥<br>
यस्य संस्पर्शमात्रेण सर्वलोहानि काञ्चनम् ।<br>
तस्मिन्नेकार्णवे घोरे नष्टे स्थावरजङ्गमे ॥ १,६.१२९ ॥<br>
देवा यत्र विलीयन्ते सिद्धस्तत्रैव लीयते ॥ १,६.१३० ॥</p>
<p>आक्, १, ७<br>
[पद्मरागादिरत्नोत्पत्तिः]<br>
पुरा कैलासशिखरे गह्वरेऽद्रिसुतेश्वरौ ।<br>
चिरमास्तां क्रीडमानौ जिगूषू तौ परस्परम् ॥ १,७.१ ॥<br>
तदा रेतः सूतरूपप्रवाहोऽभूत्तयोर्महान् ।<br>
तत्प्रवाहप्रभावेन वेधिता दृषदोऽभवन् ॥ १,७.२ ॥<br>
पद्मरागादिमणयो लोहा हेमादयस्तथा ।<br>
गन्धकाद्याश्च पाषाणा दिव्या ओषधयो लताः ॥ १,७.३ ॥<br>
नानावर्णा बहुविधा नानासिद्धिप्रदायकाः ।<br>
पूर्वोक्तानां समस्तानां वज्रं श्रेष्ठतमं महत् ॥ १,७.४ ॥<br>
तज्जातिलक्षणं देवि संस्कारं भजनं फलम् ।<br>
क्रमाद्वक्ष्यामि ते देवि सावधानं शृणु प्रिये ॥ १,७.५ ॥<br>
[वज्रलक्षणं वज्रभेदांश्च]<br>
द्विजन्मानश्च राजन्या ऊरव्या वृषलाः क्रमात् ।<br>
शुभ्रशोणहरिद्राभाः काला नानाविधास्तथा ॥ १,७.६ ॥<br>
स्त्रीपुंनपुंसकाश्चैव ज्ञातव्यास्ते क्रमात्प्रिये ।<br>
शुक्लाः फलकसम्पूर्णा ज्योतिष्मन्तो महत्तराः ॥ १,७.७ ॥<br>
पुमांसस्ते तु विज्ञेया रेखाबीजविवर्जिताः ।<br>
बलाढ्याः सत्वसहिता लोहक्रमणहेतवः ॥ १,७.८ ॥<br>
रसबन्धकराः क्षिप्रं सर्वेषां सिद्धिदायकाः ।<br>
रसायनकराः स्थूला ह्यष्टसिद्धिप्रदायकाः ॥ १,७.९ ॥<br>
षट्कोणबीजरेखाभिरुज्ज्वलास्ताः स्त्रियः स्मृताः ।<br>
देहज्योतिःप्रजनना भोगकान्तिसुखप्रदाः ॥ १,७.१० ॥<br>
दीर्घास्त्र्यस्राश्च तनवो निबोद्धव्या नपुंसकाः ।<br>
क्षीणसत्वाः स्वल्पवीर्याः क्रामकाः सुरनायिके ॥ १,७.११ ॥<br>
क्लीबा नपुंसके स्त्रीणां स्त्रियः सर्वहिता नराः ।<br>
जात्यानुरूपाश्चोत्साहं यथा सत्वं तथा गुणम् ॥ १,७.१२ ॥<br>
यथा कान्तिस्तथा शीलं कुर्वन्त्येवं द्विजातयः ।<br>
वलीपलितरोगघ्नाः क्षत्रिया मृत्युहारिणः ॥ १,७.१३ ॥<br>
देहस्थैर्यकरा वैश्या लोहानां वेधकारिणः ।<br>
वयःस्तंभकराः शूद्रा नानामयविनाशनाः ॥ १,७.१४ ॥<br>
[वज्रसंस्कारः]<br>
वज्रसंस्कारमधुना कथयामि शृणु प्रिये ।<br>
श्यामा शमी मेघनादा वर्षाभूधूर्तकोद्रवाः ॥ १,७.१५ ॥<br>
मेषशृङ्ग्याखुकर्णी च कुलुत्थं चाम्लवेतसः ।<br>
मदनागस्त्यनिर्गुण्डी चैतेषां स्वरसैर्युते ॥ १,७.१६ ॥<br>
डोलायन्त्रे पाचयेच्च व्याघ्रीकन्दगतं दिनम् ।<br>
उद्धृत्य माहिषशकृल्लिप्तं कारीषवह्निना ॥ १,७.१७ ॥<br>
दहेद्रात्रौ चतुर्यामं रात्र्यन्ते परिषेचयेत् ।<br>
हयमूत्रस्नुहीक्षीरकुलत्थकरसैस्तथा ॥ १,७.१८ ॥<br>
पाचयेद्दाहयेदेवं सेचयेत्सप्तवारकम् ।<br>
एवं द्विजातिजातीयाः शोधिताः स्युश्च सिद्धिदाः ॥ १,७.१९ ॥<br>
[वज्ररसायनम्]<br>
रसायनार्हं वक्ष्यामि वज्रभस्म सुरेश्वरि ।<br>
वैक्रान्तताप्यगन्धाश्मशिलामाक्षिकतालकम् ॥ १,७.२० ॥<br>
कान्तास्यटङ्कणक्षारकुलीरास्थीनि पेषयेत् ।<br>
स्तन्येन गोलके क्षिप्त्वा मूषायां निक्षिपेत्ततः ॥ १,७.२१ ॥<br>
धमेद्दृढतरं पूर्वं पश्चाद्गजपुटे पचेत् ।<br>
तदेव वज्रमादाय तस्मिन्षोडशमात्रके ॥ १,७.२२ ॥<br>
एकांशं पारदं तस्मिन् पक्वबीजेन जारितम् ।<br>
स्तन्येन मर्दयेत्तौ द्वौ पुनर्गजपुटे पचेत् ॥ १,७.२३ ॥<br>
एवं तत्षोडशपुटाद्बीजजीर्णरसान्वितम् ।<br>
दृढं कुर्वीत तद्वज्रं भवेद्भस्म रसायनम् ॥ १,७.२४ ॥<br>
शृणु रुद्राणि वक्ष्यामि दिव्यं वज्ररसायनम् ।<br>
पूर्वोक्तवत्प्रकुर्वीत देहशुद्ध्यादिकं विधिम् ॥ १,७.२५ ॥<br>
शुभर्क्षे सुमुहूर्ते च चन्द्रताराबलान्विते ।<br>
शिवाग्निगुरुगोविप्रभिषजः पूजयेत्पुरा ॥ १,७.२६ ॥<br>
ततः सेवेत तद्भस्म यवमात्रं वरानने ।<br>
कान्ताभ्रसत्त्वं सौवर्णभस्म गुञ्जैकमात्रकम् ॥ १,७.२७ ॥<br>
त्रिफलामधुसर्पिर्भिः प्रातः शुद्धवपुर्लिहेत् ।<br>
एवं षोडशमासान्तमेकद्वित्रिचतुष्टयम् ॥ १,७.२८ ॥<br>
प्रतिमासं वर्धयित्वा यावद्यावकषोडशम् ।<br>
कान्तादिभस्मत्रितयं गुञ्जावृद्धिक्रमे तथा ॥ १,७.२९ ॥<br>
द्विनिष्कं त्रिफलाचूर्णं सर्पिर्मधु यथासुखम् ।<br>
पूर्वोक्तवद्विधिं त्याज्यं प्रकुर्यान्मम वल्लभे ॥ १,७.३० ॥<br>
सेवितं पलमात्रं तु वज्रभस्म दिनं क्रमात् ।<br>
वलीपलितरोगघ्नं शतायुष्यं ददाति च ॥ १,७.३१ ॥<br>
द्विपलं च सहस्रायुरयुतं त्रिपलं तथा ।<br>
चतुष्पलं लक्षमायुर्दशलक्षं च पञ्चमम् ॥ १,७.३२ ॥<br>
कोट्यायुष्यं षट्पलं च सुरेन्द्रायुश्च सप्तमम् ।<br>
ब्रह्मायुष्यं चाष्टपलं विष्णुत्वं नवमं पलम् ॥ १,७.३३ ॥<br>
रुद्रत्वं दशमं देवि ईश्वरत्वं ततः परम् ।<br>
सदाशिवत्वं द्वादश्यां वज्रभस्म ददात्यलम् ॥ १,७.३४ ॥<br>
सर्वज्ञत्वं सर्वगत्वं स्वेच्छाविहरणं तथा ।<br>
[वज्रौदनम्]<br>
वज्रौदनं प्रवक्ष्यामि रसायनहितं परम् ॥ १,७.३५ ॥<br>
पूर्ववच्छोधिते वज्रे मृदुकर्म समारभेत् ।<br>
मातृवाहकमध्यस्थं तित्तिरीमांसवेष्टितम् ॥ १,७.३६ ॥<br>
तीक्ष्णकान्ताननरसैः पुनस्तत्परिवेष्टयेत् ।<br>
कुलत्थत्रिफलानीरकोद्रवेषु पृथक्पृथक् ॥ १,७.३७ ॥<br>
त्रिदिनं पाचयेदेवं तद्वज्रं वेष्टयेद्दलैः ।<br>
त्रिवर्षारूढताम्बुल्यास्तथा कार्पासकस्य वा ॥ १,७.३८ ॥<br>
चेष्टितं जानुमध्यस्थं वज्रं यामद्वयान्मृदु ।<br>
वज्रौदनमिदं प्रोक्तं वज्रद्रुतिरथोच्यते ॥ १,७.३९ ॥<br>
[वज्रद्रुतिः]<br>
त्रिक्षारं चणकाम्लं च रामठं चाम्लवेतसम् ।<br>
ज्वालामुखी चेक्षुरकं स्थलकुम्भीरसेन च ॥ १,७.४० ॥<br>
पिष्ट्वा स्नुह्यर्कयोः क्षीरैस्तद्गोले मृदु हीरकम् ।<br>
निक्षिपेत्तच्च जम्बीरे दोलायन्त्रे त्र्यहं पचेत् ॥ १,७.४१ ॥<br>
एवं कृते हीरकस्य द्रुतिर्भवति सूतवत् ।<br>
[अन्यद्रुत्यतिदेशः]<br>
पद्मरागादिरत्नानां द्रुतिरेवं कृते भवेत् ॥ १,७.४२ ॥<br>
अभ्रकादिमपाषाणा द्रवन्त्येवं कृते ध्रुवम् ।<br>
द्रवन्ति रसरत्नानि मौक्तिकं चाम्लवेतसम् ॥ १,७.४३ ॥<br>
सप्ताहं भावयेद्घर्मे क्षिपेज्जम्बीरके ततः ।<br>
धान्यराशौ त्रिसप्ताहं पुटपाके द्रवत्यलम् ॥ १,७.४४ ॥<br>
[वज्रभस्मगुणाः]<br>
वज्रभस्म यथा तद्वद्द्रुतिमार्दवयोरपि ।<br>
भवेद्भस्म वरारोहे जरादारिद्र्यमृत्युजित् ॥ १,७.४५ ॥<br>
रसायने भवेत्सौख्यं भस्म द्रुतिमृदूद्भवम् ।<br>
रसायने तु स्त्रीपुंसौ क्रामणे तु नपुंसकः ॥ १,७.४६ ॥<br>
षड्रसं हिमवीर्यं च सर्वामयविनाशनम् ।<br>
सर्वदोषप्रशमनं सर्वसौख्यं रसायनम् ॥ १,७.४७ ॥<br>
विद्युत्प्रभां देहदार्ढ्यं स्वच्छं स्निग्धं च लेखनम् ।<br>
सौन्दर्यं बलमायुष्यं ग्रहालक्ष्मीविनाशनम् ॥ १,७.४८ ॥<br>
शुद्धिर्मृदुद्रुतीभस्म वैक्रान्तस्य तु वज्रवत् ।<br>
[स्वर्णं तद्भेदाः]<br>
अथ वक्ष्ये श्रेष्ठतमं शृणु हेमरसायनम् ॥ १,७.४९ ॥<br>
हेमोत्पत्तिः पुरा प्रोक्ता तथापि त्रिविधा भवेत् ।<br>
रसवेधाद्भवेच्चैकमितरत्क्षेत्रसम्भवम् ॥ १,७.५० ॥<br>
लोहसङ्करजं चान्यच्छ्रेष्ठमध्यकनीयसः ।<br>
क्रमेण पीतरक्ते च पीतरक्तं च वर्णतः ॥ १,७.५१ ॥<br>
निकर्षछेददाहेषु कुङ्कुमश्वेतशोणितम् ।<br>
[स्वर्णशुद्धिः]<br>
दिव्यमेवंविधं स्वर्णं पट्टकं कणशः कृतम् ॥ १,७.५२ ॥<br>
हलिनीकञ्चुकीकन्दस्नुह्यर्काग्निकरञ्जकम् ।<br>
धूर्तगुञ्जेङ्गुदीचीरमूलतालाश्वगन्धिकाः ॥ १,७.५३ ॥<br>
पिष्ट्वेन्द्रवारुणी चैषा मूलानि मथितेन वै ।<br>
लेपयेत्स्वर्णपट्टानि तापयेज्जातवेदसि ॥ १,७.५४ ॥<br>
मूत्रे मथिते तैले कुलुत्थाम्भसि काञ्जिके ।<br>
जम्बीरार्कपयोमध्ये प्रत्येकं सप्तधा क्षिपेत् ॥ १,७.५५ ॥<br>
लेपयेत्तापयेत्सिञ्च्याद्भूयो भूयोऽपि सप्तधा ।<br>
वल्मीकमृद्धूमसारमिष्टकापटुगैरिकम् ॥ १,७.५६ ॥<br>
पिष्ट्वा जम्बीरनीरेण लिप्त्वा पत्रं पुटीकृतम् ।<br>
चतुर्वर्णाभ्रकं ताप्यं दरदं तालकं शिलाम् ॥ १,७.५७ ॥<br>
कान्तकङ्कुष्ठरसकविमलासूतभूलताः ।<br>
पिष्ट्वाम्लेन वटीः कुर्यान्निष्कमात्राः सुरेश्वरि ॥ १,७.५८ ॥<br>
पलादूनं न कर्तव्यमधिकं च चतुष्पलात् ।<br>
पुटितं हेम शुल्बं च द्रावयेच्च समीकृतम् ॥ १,७.५९ ॥<br>
तन्मध्ये तद्द्रवीभूते चैकैकां वटिकां क्षिपेत् ।<br>
स्वर्णाद्दशगुणा वाह्या वटिकाः शोषिताः क्रमात् ॥ १,७.६० ॥<br>
यावच्छेषं भवेत्स्वर्णं तावदेवं धमेच्छनैः ।<br>
शुद्धं तज्जायते दिव्यं जरामरणरोगहृत् ॥ १,७.६१ ॥<br>
[स्वर्णभस्म]<br>
चिञ्चापत्रनिभं स्वर्णं पत्रं शुद्धं च पारदम् ।<br>
एकान्तं मर्दयेदम्लैस्तत्पिष्टिमपि लेपयेत् ॥ १,७.६२ ॥<br>
समगन्धकताप्याभ्यां पिष्टिं मूषागतां धमेत् ।<br>
षोडशांशं सूतभस्म हेमचूर्णे विनिक्षिपेत् ॥ १,७.६३ ॥<br>
अम्लेन मर्दयेद्गाढं पचेत्तद्भूधरे पुटे ।<br>
एवं षोडशपर्यन्तं रसं प्रतिपुटं क्षिपेत् ॥ १,७.६४ ॥<br>
निरुत्थं हेमभस्मेदं जायते सर्वसिद्धिदम् ।<br>
[हेमरसायनम्]<br>
विरेकवमनाद्यैश्च शुद्धदेहः शुभे दिने ॥ १,७.६५ ॥<br>
अर्चयेदीशविप्राग्निगुरुवैद्यपुरःसरान् ।<br>
सेवेत शुद्धहृदयो दिव्यं हेमरसायनम् ॥ १,७.६६ ॥<br>
कान्ताभ्रयोः सत्त्वभस्म चैकगुञ्जाप्रमाणकम् ।<br>
माषोन्मितं हेमभस्म वरामध्वाज्ययुग्लिहेत् ॥ १,७.६७ ॥<br>
पूर्वोक्तवद्वज्रमासषोडशिकावधि ।<br>
पूर्वोक्तवद्विधिं त्याज्यं प्रकुर्वीत रसायनी ॥ १,७.६८ ॥<br>
शृणु चित्रां गिरिसुते सेवां हेमरसायने ।<br>
पलमात्रोपयोगेन सर्वरोगविवर्जितः ॥ १,७.६९ ॥<br>
ततो द्विपलयोगेन वलीपलितवर्जितः ।<br>
वाक्सिद्धिर्दिव्यदृष्टिश्च त्रिपलेन भवेत्प्रिये ॥ १,७.७० ॥<br>
चतुःपलोपयोगेन विषव्याघ्राहिभीर्न हि ।<br>
तथा पञ्चपलेनैव दिव्यात्मज्ञानिता भवेत् ॥ १,७.७१ ॥<br>
देवि षट्पलयोगेन सिद्धसाध्यपदं भवेत् ।<br>
तथा सप्तपलेनापि विद्याधरपदं भवेत् ॥ १,७.७२ ॥<br>
तथाष्टपलयोगेन स्वेच्छाविहरणे पटुः ।<br>
पलेन नवमेनापि चाष्टैश्वर्यगुणान्वितः ॥ १,७.७३ ॥<br>
तथा दशपलेनापि महेन्द्रत्वमवाप्नुयात् ।<br>
एकादशपलैर्देवि ब्रह्मत्वं नात्र संशयः ॥ १,७.७४ ॥<br>
द्वादशभिः पलैः कान्ते विष्णुत्वं समुपैति च ।<br>
त्रयोदशपलेनापि रौद्रं पदमवाप्नुयात् ॥ १,७.७५ ॥<br>
तथा चतुर्दशपलैरैश्वरं लभते पदम् ।<br>
पलैः पञ्चदशैरेति सदाशिवपदं परम् ॥ १,७.७६ ॥<br>
तथा स्यात्षोडशपलैः सच्चिदानन्दविग्रहः ।<br>
सर्वज्ञः सर्वकर्ता च हर्ता गोप्ता स सर्वगः ॥ १,७.७७ ॥<br>
[हेमद्रुतिः]<br>
हेमद्रुतिं प्रवक्ष्यामि शृणु संप्रति पार्वति ।<br>
फलपांशुर्देवदाल्याः शक्रगोपोऽश्वलालिका ॥ १,७.७८ ॥<br>
टङ्कणं जालिनीनीरैर्भावयेद्बहुधा प्रिये ।<br>
द्रावयेत्काञ्चनं तत्र वपेत्सूतसमा द्रुतिः ॥ १,७.७९ ॥<br>
इमां द्रुतिं काञ्चनवद्भस्म सेवां च कल्पयेत् ।<br>
स्वादु तिक्तं कषायं च शीतमुष्णं रसायनम् ॥ १,७.८० ॥<br>
हृद्यं कान्तिप्रदं शुद्धं चक्षुष्यं गुरु लेखनम् ।<br>
धृतिस्मृत्यायुरारोग्यनयवाक्सिद्धिदायकम् ॥ १,७.८१ ॥<br>
क्षयोन्मादादिरोगाणां नाशनं दोषशान्तिकृत् ।<br>
स्निग्धं रुच्यं दीप्तिं वीर्यकृद्बलवर्धनम् ॥ १,७.८२ ॥<br>
[कान्तं तद्भेदा लक्षणञ्च]<br>
अथ कान्ते प्रवक्ष्यामि कान्तं कान्तरसायनम् ।<br>
दिव्या औषधयः सन्तु सर्वसिद्धिप्रदायिकाः ॥ १,७.८३ ॥<br>
तेभ्यः कान्तं श्रेष्ठतमं वलीरुक्पलितापहम् ।<br>
कल्पान्ते ताण्डवं शंभुः शर्वाणीसहितः स्वयम् ॥ १,७.८४ ॥<br>
उच्चण्डं व्यतनोत्तत्र संजाताः स्वेदबिन्दवः ।<br>
तत्र तत्र गतास्तेऽपि ह्ययस्कान्तत्वमाययुः ॥ १,७.८५ ॥<br>
जाङ्गले बहवो जाता देशे साधारणे क्वचित् ।<br>
जलप्रायेऽस्ति वा नास्ति जात्या पञ्चविधाः स्मृताः ॥ १,७.८६ ॥<br>
भ्रामकं चुम्बकं देवि कर्षकं द्रावकं तथा ।<br>
रोमकं च तथैकद्वित्रिचतुः सर्वतोमुखाः ॥ १,७.८७ ॥<br>
तेषां पञ्चविधानां तु पीतं कृष्णं च शोणितम् ।<br>
मिश्रं पृथक्पृथक्तेषां क्रमात्स्युरधिदेवताः ॥ १,७.८८ ॥<br>
ब्रह्मविष्ण्वीशभूतात्ममातृकाः परिकीर्तिताः ।<br>
पीतवर्णं स्पर्शवेधि कृष्णं श्रेष्ठं रसायने ॥ १,७.८९ ॥<br>
रसबन्धकरं रक्तं मिश्रं सर्वरुजापहम् ।<br>
रोमकं ग्रहभीतिघ्नं द्रावकं चोत्तमोत्तमम् ॥ १,७.९० ॥<br>
उत्तमं मध्यमं नीचं कर्षकं चुम्बकं क्रमात् ।<br>
भ्रामकं लक्षणं वच्मि लोहं तु भ्रामयेत्ततः ॥ १,७.९१ ॥<br>
तस्माद्भ्रामकमित्युक्तं चुम्बकं लोहचुम्बकम् ।<br>
कर्षकं कर्षयेल्लोहं द्रावकं द्रावयेद्यतः ॥ १,७.९२ ॥<br>
स्फुटनाद्रोमजननं तद्रोमकमुदाहृतम् ।<br>
अत्युत्तमं बहुमुखं चतुःपञ्चास्यमुत्तमम् ॥ १,७.९३ ॥<br>
मध्यमं स्याद्द्वित्रिमुखं नीचमेकमुखं भवेत् ।<br>
भ्रामकं चुम्बकं सर्वरोगाणां नाशने हितम् ॥ १,७.९४ ॥<br>
कर्षकं द्रावकं श्रेष्ठं रसयोगे रसायने ।<br>
रसद्विपाङ्कुशमिदं कान्तं पञ्चविधं प्रिये ॥ १,७.९५ ॥<br>
समीरणातपस्पृष्टं न ग्राह्यं तत्कदाचन ।<br>
हस्तद्वयं समुत्खाय कान्तं ग्राह्यं वरानने ॥ १,७.९६ ॥<br>
[कान्तसत्त्वपातनम्]<br>
आदौ सम्पूज्य दुर्गां च गणेशं भैरवं प्रिये ।<br>
तीव्राग्निना दहेत्कान्तं सेचयेत्त्रिफलाम्बुना ॥ १,७.९७ ॥<br>
तत्कान्तं चूर्णयेत्सूक्ष्मं काचसामुद्रटङ्कणैः ।<br>
लाक्षागुग्गुलुगुञ्जाभिरूर्णाज्यमधुसिक्थकैः ॥ १,७.९८ ॥<br>
शशास्थिक्षुद्रमीनैश्च भल्लाततिलकल्ककैः ।<br>
सर्जक्षारयवक्षाररालैश्चिरगुलैस्तथा ॥ १,७.९९ ॥<br>
न्यङ्कुसैरिभदन्तीनां विषाणैश्च समांशकैः ।<br>
एतत्समांशं तत्कान्तमजाक्षीरेण मर्दयेत् ॥ १,७.१०० ॥<br>
मेलयेत्पञ्चमाहिष्यैर्दध्याद्यैर्गोमयान्तकैः ।<br>
श्लक्ष्णं पिष्ट्वा वटीः कुर्यात्कर्षमात्राः सुरेश्वरि ॥ १,७.१०१ ॥<br>
कोष्ठीयन्त्रे वङ्कनाले खदिराङ्गारकैर्दृढम् ।<br>
पञ्च पञ्च वटीस्तत्र निक्षिपेच्च शनैः शनैः ॥ १,७.१०२ ॥<br>
त्रियाममथनादेव कान्तात्सत्वं पतेच्छुचि ।<br>
तत्सर्वं कणशः कृत्वा काचाद्यैरौषधैः समैः ॥ १,७.१०३ ॥<br>
मूषागतं धमेत्तीव्रमेवं धाम्यं त्रिधा प्रिये ।<br>
एवं कृतं तु तत्कान्तसत्वं सत्त्वतमं भवेत् ॥ १,७.१०४ ॥<br>
[कान्तस्वरूपम्]<br>
कान्तलोहस्य पात्रस्थजले तैलस्य बिन्दवः ।<br>
न सर्पन्ति चणास्त्वेताः कृष्णाः स्युर्नात्र संशयः ॥ १,७.१०५ ॥<br>
घृष्टहिङ्गोर्न गन्धः स्यात्क्षीरोर्मिः शिखराकृतिः ।<br>
न कदाचिद्भुवि पतेच्छिवा मुञ्चति तिक्तताम् ॥ १,७.१०६ ॥<br>
तल्लोहक्षिप्तमुष्णाम्बु शीतलं भवति क्षणात् ।<br>
[लोहशुद्धिः]<br>
ऊनं पञ्चपलान्नैव नोर्ध्वं पञ्चदशात्पलात् ॥ १,७.१०७ ॥<br>
त्रिफला षोडशपला तच्चतुर्गुणमम्बु च ।<br>
क्वाथयेत्पादशेषं तु तस्मिन्पत्राणि ढालयेत् ॥ १,७.१०८ ॥<br>
शशरक्तप्रलिप्तानि शोषयेदातपे पुनः ।<br>
तापितानि पुनस्तक्रतैलसौवीरसर्पींषि ॥ १,७.१०९ ॥<br>
क्षौद्रार्कक्षीरजम्बीरकुलत्थकरसेष्वपि ।<br>
लेपनं शोषणं दाहं सेचनं च क्रमात्प्रिये ॥ १,७.११० ॥<br>
प्रत्येकं सप्तधा कुर्याद्गिरिदोषं त्यजेदयः ।<br>
[लोहसंस्कारमन्त्राः]<br>
आदौ मन्त्रस्ततः कर्म कर्तव्यो मन्त्र उच्यते ॥ १,७.१११ ॥<br>
उद्भवोद्भवशब्दः स्याच्चतुर्थ्यन्तोऽमृतात्परः ।<br>
स्वाहान्तः प्रणवश्चादौ मन्त्रोऽयं मर्दने स्थितः ॥ १,७.११२ ॥<br>
ओममृतोद्भवोद्भवाय स्वाहा ।<br>
रक्षायै लोहनरयोरयमेकोद्भवो मनुः ।<br>
विना स्वाहापदं स्थाने फडन्तं यः समुच्चरेत् ॥ १,७.११३ ॥<br>
ओममृतोद्भवाय फट्प्रणवोर्ध्वं नमश्चण्डवज्रपाणय इत्यपि ।<br>
ततः परं महायक्षसेनाधिपतये नमः ॥ १,७.११४ ॥<br>
द्विरुक्तं सुरुशब्दस्य महाविद्याबलाय च ।<br>
ततः स्वाहेति मन्त्रोऽयं बलिकर्मणि कीर्तितः ॥ १,७.११५ ॥<br>
ओं नमश्चण्डवज्रपाणये महायक्षसेनाधिपतये नमः सुरु सुरु महाविद्याबलाय स्वाहा ।<br>
[लोहभस्म]<br>
एतानि लोहपत्राणि सूक्ष्मं संचूर्णयेत्ततः ।<br>
अयःपात्रे कान्तचूर्णं निक्षिप्य त्रिफलारसैः ॥ १,७.११६ ॥<br>
सेचयेत्तदयोदर्व्या चालयन्पाचयेदिति ।<br>
पिण्डीभूतं तदादाय मृत्तिकापटले शुभे ॥ १,७.११७ ॥<br>
संपुटे निक्षिपेत्सम्यक्षोडशाङ्गुलगर्तके ।<br>
निधायारण्यकारीषमध्यगं कारिषं दहेत् ॥ १,७.११८ ॥<br>
अहोरात्रं प्रकुर्वीत वातातपविवर्जितम् ।<br>
पुनः प्रातः समादाय वराक्वाथेन मर्दयेत् ॥ १,७.११९ ॥<br>
स्थालीसंपुटयोरेवं कुर्यात्पाकपुटैः क्रमात् ।<br>
एवं विदध्यात्सप्ताहं तस्मिन्क्षेप्यं च हिङ्गुलम् ॥ १,७.१२० ॥<br>
लोहस्य षोडशांशं च नारीस्तन्येन मर्दयेत् ।<br>
स्थाल्यां पाकं संपुटे च पुटं कुर्वीत षोडश ॥ १,७.१२१ ॥<br>
निरुत्थं तद्भवेद्भस्म देवि योज्यं रसायने ।<br>
[ल्होहभस्मनोऽमृतीकरणम्]<br>
यावत्स्यात्त्रिफला तस्माद्भवेद्वारि चतुर्गुणम् ॥ १,७.१२२ ॥<br>
अष्टावशेषं क्वाथयेत्क्वाथस्य सदृशं घृतम् ।<br>
घृततुल्यं कान्तभस्म ताम्रपात्रे पचेत्प्रिये ॥ १,७.१२३ ॥<br>
लोहदर्व्या प्रचलयन् यावच्छुष्यति तद्रसः ।<br>
तावन्मृद्वग्निना पाच्यं लोहतुल्यां सितां क्षिपेत् ॥ १,७.१२४ ॥<br>
अमृतीकरणमित्युक्तं सर्वयोगवहं परम् ।<br>
[लोहपाकभेदाः]<br>
लोहपाकं प्रवक्ष्यामि तद्भवेत्त्रिविधं प्रिये ॥ १,७.१२५ ॥<br>
मृदुमध्यखराः प्रोक्ता जम्बीरसदृशो मृदुः ।<br>
मध्यमः पिण्डसदृशो वालुकासदृशः खरः ॥ १,७.१२६ ॥<br>
[कान्तलोहरसायनसेवाक्रमः]<br>
अथ सेवां प्रवक्ष्यामि कान्तलोहस्य भस्मनः ।<br>
सुमुहूर्ते शुभदिने पूजितेशादिदेवतः ॥ १,७.१२७ ॥<br>
सेवेत सिद्धिदं दिव्यं कान्तभस्म रसायनम् ।<br>
शुद्धदेहो विरेकाद्यैरभ्रभस्म पुरा प्रिये ॥ १,७.१२८ ॥<br>
मासमेकं तु सेवेत तस्माच्छुद्धवपुर्भवेत् ।<br>
माषमात्रं कान्तभस्म गुञ्जामात्राभ्रभस्म च ॥ १,७.१२९ ॥<br>
द्विनिष्कं त्रिफलाचूर्णं मधुसर्पिःसमन्वितम् ।<br>
लिहेत्प्रातर्विशुद्धात्मा स्नानदानादिकर्मभिः ॥ १,७.१३० ॥<br>
अनुपेयं ततो लोहाद्गव्यं षष्टिगुणं पयः ।<br>
धारोष्णं तदभावे तु कृत्वा क्षीरं समाम्बुकम् ॥ १,७.१३१ ॥<br>
यावत्क्षीणजलं क्वाथ्यं क्षीरं चानुपिबेत्प्रिये ।<br>
तदसात्म्ये वराक्वाथं गुडूच्या वा कषायकम् ॥ १,७.१३२ ॥<br>
इत्येकमासं सेवेत क्रमाद्द्वित्रिचतुष्टयम् ।<br>
प्रतिमासं माषगुञ्जावृद्धिः कान्ताभ्रभस्मनोः ॥ १,७.१३३ ॥<br>
एवं षोडशमासान्तं वृद्धिः षोडशमात्रकाः ।<br>
पूर्वोक्तवद्विधिं त्याज्यं कुर्यात्सिद्धिमवाप्नुयात् ॥ १,७.१३४ ॥<br>
अस्य वत्सरयोगेन क्षुद्रामयविनाशनम् ।<br>
एतद्द्विवर्षयोगेन महारोगप्रणाशनम् ॥ १,७.१३५ ॥<br>
त्रिवर्षात्पलितं हन्ति चतुर्वर्षाद्वलिं हरेत् ।<br>
पञ्चमादपमृत्युघ्नं षष्ठे स्यादायुषः शतम् ॥ १,७.१३६ ॥<br>
सप्ताब्दे सूर्यवद्दीप्तिं दशमे सिद्धिमेलनम् ।<br>
वैद्याधरं समाप्नोति वर्षे चैकादशे प्रिये ॥ १,७.१३७ ॥<br>
त्रयोदशाब्दे देवत्वमिन्द्रत्वं च चतुर्दशे ।<br>
तथा पञ्चदशाब्दे च सर्वलोकप्रियो भवेत् ॥ १,७.१३८ ॥<br>
षोडशाब्देऽष्टसिद्धिः स्यात्सत्यं सत्यं महेश्वरि ।<br>
[कान्तद्रुतिक्रमः]<br>
सुवर्णद्रुतिवत्कान्तद्रुतिः स्यात्पूर्ववत्प्रिये ॥ १,७.१३९ ॥<br>
कान्तद्रुतिर्भवेद्भस्म कान्तलोहस्य भस्मवत् ।<br>
[लोहभेदास्तद्गुणाश्च]<br>
किट्टं मुण्डं तथा तीक्ष्णं कान्तं पूर्वोत्तरोत्तरम् ॥ १,७.१४० ॥<br>
गुणाढ्याः स्युर्दशशतसहस्रं लक्षकं क्रमात् ।<br>
शताधिको भवेत्कान्तस्त्वौषधानां रसायनम् ॥ १,७.१४१ ॥<br>
त्रिदोषशमनं दिव्यं सर्वरोगापहारकम् ।<br>
कान्तिं रुच्यं च चक्षुष्यं हृद्यमायुष्यदं शुचि ॥ १,७.१४२ ॥<br>
स्थैर्यं दार्ढ्यं च धातूनां बलवच्च रसायनम् ।<br>
[अभ्रकोत्पत्तिः तद्भेदा लक्षणञ्च]<br>
अथाभ्रकं प्रवक्ष्यामि तदुत्पत्त्यादिकं क्रमात् ॥ १,७.१४३ ॥<br>
पुरादिशक्तिर्भवती श्वेतद्वीपे मनोरमे ।<br>
इन्द्राणीकमलावाणीगायत्रीप्रमुखैः सह ॥ १,७.१४४ ॥<br>
अरुन्धतीमुखैर्दिव्यमुनिदारैश्च संयुता ।<br>
संचिक्रीडे महामाया चित्सदानन्दरूपिणी ॥ १,७.१४५ ॥<br>
आनन्दाश्रुकणाः क्षौमे न्यपतन्बहवो दृशोः ।<br>
तदा ऋतुमती जाता ततः स्वादु सरित्पतेः ॥ १,७.१४६ ॥<br>
तीरे त्यक्त्वा च तद्वस्त्रं स्नात्वा कैलासमाययौ ।<br>
वात्यावशेन तद्वस्त्रं क्षीराब्धौ न्यपतत्तदा ॥ १,७.१४७ ॥<br>
देवासुरैर्मथ्यमानात्तस्मात्क्षीराम्बुधेस्तदा ।<br>
समभूत्तद्रजोवस्त्रं चतुर्धाभ्रकसंज्ञकम् ॥ १,७.१४८ ॥<br>
कृष्णाभ्रकं साञ्जनाभं पीतं देव्यङ्गलेपनात् ।<br>
रक्तं तस्य रजोरूपं क्षौमं श्वेतमभूदिति ॥ १,७.१४९ ॥<br>
चतुर्विधं तदालोक्य रसबन्धनकारणम् ।<br>
रसायनं रोगहरं सर्वसिद्धिप्रदायकम् ॥ १,७.१५० ॥<br>
इत्यूचिरे सुराः सर्वे साक्षादमृतसंमितम् ।<br>
श्वेतं रजतकार्येषु त्रयमन्यत्सुवर्णके ॥ १,७.१५१ ॥<br>
सर्वं रसायने योज्यं रक्तपीतसितासितम् ।<br>
श्वेताच्छतगुणं रक्तं रक्तात्पीतं सहस्रकम् ॥ १,७.१५२ ॥<br>
पीताल्लक्षगुणं कृष्णं ज्ञेयं लोहे रसायने ।<br>
प्रत्येकं तानि जायन्ते चतुर्धा जातितः क्रमात् ॥ १,७.१५३ ॥<br>
पिनाकं दर्दुरं नागं वज्रं चेति चतुर्विधम् ।<br>
वज्रं समाहरेन्मुख्यं त्रीण्यन्यानि विवर्जयेत् ॥ १,७.१५४ ॥<br>
पिनाकमग्निनिक्षिप्तं मुञ्चते दलसंचयम् ।<br>
तत्सेवितं मलं बद्ध्वा मारयेद्रोगकारणम् ॥ १,७.१५५ ॥<br>
दर्दुरं वह्निनिक्षिप्तं कुरुते भेकनिःस्वनम् ।<br>
तदुत्पादयते रोगमश्मर्याख्यमसाध्यकम् ॥ १,७.१५६ ॥<br>
नागमग्नौ विनिक्षिप्तं फूत्कारं वितनोति यत् ।<br>
तत्सेवया महाकुष्ठं मण्डलाख्यं भवेद्ध्रुवम् ॥ १,७.१५७ ॥<br>
[ग्राह्यलक्षणम्]<br>
एतत्त्रितयसेवाभिर्जायते रोगसंचयः ।<br>
वह्निस्थितं तु वज्राभ्रं विकारान्नाचरेत्क्वचित् ॥ १,७.१५८ ॥<br>
तस्माद्वज्राभ्रकं सेव्यं वलीपलितमृत्युजित् ।<br>
राजहस्तात्परं ग्राह्यं खनित्रेन तदाकरात् ॥ १,७.१५९ ॥<br>
[वज्राभ्रःः परीक्षाःः बदॄउअलित्य्]<br>
भारयुक्तं पृथुदलं स्निग्धं मोच्यदलं सुखम् ।<br>
काचचन्द्रककिट्टाभं न योज्यं तत्कदाचन ॥ १,७.१६० ॥<br>
[धान्याभ्रकम्]<br>
पूर्वोक्तलक्षणयुतं वज्राभ्रं धमयेद्दृढम् ।<br>
अर्कक्षीरारनाले च गोमूत्रे त्रिफलारसे ॥ १,७.१६१ ॥<br>
मेघनादरसे चेत्थं निक्षिपेत्तेषु तत्त्रिधा ।<br>
सम्यग्दलं मोचयित्वा मेघनादाम्लयोर्द्रवैः ॥ १,७.१६२ ॥<br>
भावयेदातपे तीव्रे श्लक्ष्णं पिष्ट्वाथ वस्त्रके ।<br>
निक्षिप्य धान्यसहितं बद्ध्वा तत्काञ्जिके पुनः ॥ १,७.१६३ ॥<br>
कराभ्यां घट्टयेद्गाढं सूक्ष्मं तत्काञ्जिके स्रवेत् ।<br>
तत्कुर्यादातपे शुष्कमेतद्धान्याभ्रकं स्मृतम् ॥ १,७.१६४ ॥<br>
[अभ्रकसत्वपातनम्]<br>
कान्तवत्सत्वपतनमभ्रकस्य भवेत्प्रिये ।<br>
हेम रूप्यं माक्षिकं च वैक्रान्तं मधु टङ्कणम् ॥ १,७.१६५ ॥<br>
गुञ्जा गुडं घृतं भल्लमेकैकं दशनिष्ककम् ।<br>
पिष्ट्वार्कपयसा कार्या वटिकाः कर्षमात्रकाः ॥ १,७.१६६ ॥<br>
शतनिष्केऽभ्रसत्वेऽस्मिन् विद्रुते वटिकाः क्षिपेत् ।<br>
एकैकघटिकामात्रं वट्यः क्षेप्याः शनैः शनैः ॥ १,७.१६७ ॥<br>
यावत्तत्सत्त्वशेषं स्यात्तावद्धाम्यमतन्द्रितैः ।<br>
इदमभ्रकसत्त्वं तु देवयोग्यं रसायनम् ॥ १,७.१६८ ॥<br>
[अभ्रकसत्वभस्म]<br>
चूर्णीकृत्याभ्रसत्त्वं तन्मेघनादः पुनर्नवा ।<br>
सूरणोऽर्कदलं मुस्ता जम्बीरस्तालमूलिका ॥ १,७.१६९ ॥<br>
त्रिफला वज्रवल्ली च शाङ्गेरी मरिचं तथा ।<br>
अम्लवर्गो वटजटा कार्पासमुनिशिग्रुकम् ॥ १,७.१७० ॥<br>
एकवीरा कोकिलाक्षी सर्पाक्षी तुलसी वचा ।<br>
पेटारी वाकुची कन्या चैकैकस्य रसैः पृथक् ॥ १,७.१७१ ॥<br>
मर्दनं घर्मपाकं च स्थालीपाकं पुटं क्रमात् ।<br>
एकैकाहं प्रकुर्वीत ततो दरदमाक्षिके ॥ १,७.१७२ ॥<br>
सत्वषोडशभागेन योज्यं पेष्यं वरारसैः ।<br>
पुटषोडशपर्यन्तं कुर्यादेवं हि भैरवि ॥ १,७.१७३ ॥<br>
पूर्वोक्तवत्स्यादमृतीकरणं कान्तसत्ववत् ।<br>
निरुत्थं भस्म भवति चायुरारोग्यदायकम् ॥ १,७.१७४ ॥<br>
[अभ्रकसत्वसेवाक्रमः]<br>
अथ सेवां प्रवक्ष्यामि घनसत्वरसायने ।<br>
वमनादिविशुद्धात्मा पूजितस्वेष्टदेवतः ॥ १,७.१७५ ॥<br>
गुञ्जामात्राभ्रसत्वं च द्विनिष्कं त्रिफलारजः ।<br>
मध्वाज्याभ्यां लिहेत्प्रातरेकमासं भजेदिति ॥ १,७.१७६ ॥<br>
एवं षोडशमासान्तं मासवृद्धिक्रमेण वै ।<br>
गुञ्जावृद्धिर्भवेद्देवि सेवेतेत्थं रसायनम् ॥ १,७.१७७ ॥<br>
पूर्वोक्तवद्विधिं त्याज्यं प्रकुर्वीत सुरेश्वरि ।<br>
वर्षेण देहशुद्धिः स्याद्द्विवर्षादामयाच्च्युतः ॥ १,७.१७८ ॥<br>
त्रिवत्सरान्महारोगनाशनं भवति ध्रुवम् ।<br>
चतुर्वर्षान्महाकान्तिबलवीर्यप्रवर्धनम् ॥ १,७.१७९ ॥<br>
पञ्चवर्षाद्देहदार्ढ्यं षष्ठे वाक्सिद्धिमेति हि ।<br>
सप्तमे दिव्यदृष्टिः स्यादष्टमे विषनाशनम् ॥ १,७.१८० ॥<br>
नवाब्दे सिद्धतामेति ततो विद्याधरो भवेत् ।<br>
एकादशाब्दे त्विन्द्रत्वं द्वादशे ब्रह्मता भवेत् ॥ १,७.१८१ ॥<br>
त्रयोदशाब्दे विष्णुत्वं रुद्रत्वं च चतुर्दशे ।<br>
ईशत्वं पञ्चदशके षोडशाब्दे सदाशिवः ॥ १,७.१८२ ॥<br>
अणिमादियुतः स्वैरी सर्वज्ञः सर्वकृद्भवेत् ।<br>
[अभ्रकद्रुतिः]<br>
अथाभ्रकद्रुतिं वक्ष्ये कञ्चुकीकन्द एव च ॥ १,७.१८३ ॥<br>
कपितिन्दौ केशतैले प्रत्येकं तु त्रिधा वपेत् ।<br>
मूषायां द्रावयित्वा तदभ्रसत्वद्रुतिर्भवेत् ॥ १,७.१८४ ॥<br>
भस्मीकुर्यात्प्रयत्नेन द्रुतिमभ्रकसत्ववत् ।<br>
[अभ्रकगुणाः]<br>
षड्रसः सर्वरोगघ्नस्त्रिदोषशमनः परः ॥ १,७.१८५ ॥<br>
वीर्यायुष्यबलप्रज्ञाकान्तिरूपविवर्धनः ।<br>
वपुर्दार्ढ्यस्थैर्ययुक्तो वलीपलितमृत्युहा ॥ १,७.१८६ ॥<br>
रुच्यो वृष्यो लघुः शीतो मेध्यः स्निग्धो रसायनम् ।<br>
अभ्रकं दीपनं ग्राहि श्रेष्ठं पारदबन्धनम् ॥ १,७.१८७ ॥<br>
पक्षजित्सूतराजस्य भस्मीभूताभ्रसत्वकः ।<br>
अभ्रस्य पत्रं रोगघ्नं तच्च सत्वं दृढंकरम् ॥ १,७.१८८ ॥<br>
चेतसत्वं मृदु हरेद्द्रुतिस्तांश्च दरिद्रताम् ॥ १,७.१८९ ॥</p>
<p>आक्, १, ८<br>
[रसायनसेवा]<br>
सूतो वज्रं सुवर्णं च कान्तलोहं तथाभ्रकम् ।<br>
पञ्चैतान्यमृतानि स्युः कल्पितानि नृणां मया ॥ १,८.१ ॥<br>
मत्तकाशिनि यो वेत्ति सोऽपि साक्षान्महेश्वरः ।<br>
अहं रसो रसश्चाहमावयोरन्तरं न हि ॥ १,८.२ ॥<br>
तेन युक्तास्तु वज्राद्याः सिद्धिदाः स्युर्न संशयः ।<br>
पुरुषं रससेवार्हं वदामि शृणु पार्वति ॥ १,८.३ ॥<br>
स्त्रीक्लीबबालकानां च न हि योज्यं रसायनम् ।<br>
बालाः पञ्चदशाब्दा ये कुमारांस्त्रिंशदब्दकाः ॥ १,८.४ ॥<br>
पञ्चाशद्वर्षदेशीया युवानः परिकीर्तिताः ।<br>
अतः परं च स्थविराः भवेयुस्ते रसायने ॥ १,८.५ ॥<br>
यथोक्तकाले सिद्धिः स्यात्कुमारस्य रसायनात् ।<br>
तस्माद्द्विगुणकालेन यूनः सिद्धिर्भवेद्ध्रुवम् ॥ १,८.६ ॥<br>
तस्मात्त्रिगुणकालेन वृद्धः सिद्धिमवाप्नुयात् ।<br>
ज्ञातव्याः क्रमशो देवि ह्युत्तमो मध्यमोऽधमः ॥ १,८.७ ॥<br>
[रसायनसेवाक्रमः]<br>
पूर्वमभ्रकमश्नीयात्ततः कान्तरसायनम् ।<br>
अथ कान्ताभ्रकं देवि पश्चाद्धेमरसायनम् ॥ १,८.८ ॥<br>
अथाभ्रकं स्वर्णयोगं कान्तहेमरसायनम् ।<br>
घनकान्तस्वर्णयोगं ततो वज्ररसायनम् ॥ १,८.९ ॥<br>
अथाभ्रवज्रसेवां च कान्तवज्रमतः परम् ।<br>
घनायस्कान्तहीरं च हेमवज्रं ततो भवेत् ॥ १,८.१० ॥<br>
पश्चादभ्रस्वर्णवज्रं कान्ताष्टापदवज्रकम् ।<br>
घनकान्तं हेमवज्रमतः पारदभक्षणम् ॥ १,८.११ ॥<br>
तथाभ्ररसयोगं स्यात्ततः कान्तरसं भवेत् ।<br>
घनकान्तरसं देवि पश्चाद्धेमरसं भवेत् ॥ १,८.१२ ॥<br>
घनहेमरसं पश्चात्कान्तहेमरसं ततः ।<br>
घनकान्तं हेमसूतमतो वज्ररसं भवेत् ॥ १,८.१३ ॥<br>
घनवज्ररसं देवि कान्तवज्ररसं ततः ।<br>
घनकान्तं वज्रसूतं हेमवज्ररसं ततः ॥ १,८.१४ ॥<br>
घनहेमपवीसूतं कान्तहेमपवीरसम् ।<br>
घनकान्तस्वर्णवज्ररसमस्मात्परं न हि ॥ १,८.१५ ॥<br>
उत्तरोत्तरतः सर्वे चैते सर्वगुणोत्तराः ।<br>
रसायनानि पञ्च स्युरेकैकानि वरानने ॥ १,८.१६ ॥<br>
रसा द्विद्व्यौषधभवास्त्रित्र्यौषधभवा दश ।<br>
चतुश्चतुर्भवाः पञ्च त्वेकः पञ्चौषधोद्भवः ॥ १,८.१७ ॥<br>
एकत्रिंशद्वरारोहे रसायनमिति प्रिये ।<br>
घनं कान्तं हेम वज्रं पारदश्चेतरम् ॥ १,८.१८ ॥<br>
पूर्वोत्तरोत्तरगुणा भवन्ति प्राणवल्लभे ।<br>
रसस्य क्रामणं वज्रं हेमकान्तघनं भवेत् ॥ १,८.१९ ॥<br>
वज्रसंक्रामणं हेम कान्तं व्योम भवेत्प्रिये ।<br>
हेम्नः कान्तभवं योज्यं कान्तस्य क्रामणं घनम् ॥ १,८.२० ॥<br>
अभ्रस्य क्रामणं चाभ्रसत्त्वं सिद्धिप्रदं यतः ।<br>
एकैकौषधसेवायां यथोक्तं क्रामणं भवेत् ॥ १,८.२१ ॥<br>
युक्तो द्वित्रिचतुःपञ्चभैषज्यैः क्रामणं न हि ।<br>
त्रिफलामधुसर्पींषि सामान्यक्रामणं भवेत् ॥ १,८.२२ ॥</p>
<p>आक्, १, ९<br>
[रसायनार्हरससंस्कारः; प्रथमः प्रकारः]<br>
श्रीभैरवी ।<br>
रसायनार्हां सूतस्य संस्कृतिं वद मे विभो ।<br>
श्रीभैरवः ।<br>
शृणु पार्वति यत्नेन संस्कारं शोधनादिकम् ॥ १,९.१ ॥<br>
पुनर्नवारसैः पेष्यं धान्याभ्रं पारदं समम् ।<br>
तप्तखल्वे दिनं देवि वज्रमूषागतं रसम् ॥ १,९.२ ॥<br>
पचेद्भूधरयन्त्रे च पुनः संमर्दयेच्च तम् ।<br>
पूर्वद्रवैर्यथापूर्वं मर्दनं पाचनं पुनः ॥ १,९.३ ॥<br>
कृत्वैवं दशवारं तं पात्यं पातनयन्त्रके ।<br>
शुद्धः स्यात्पारदो देवि योज्यो योगे रसायने ॥ १,९.४ ॥<br>
[द्वितीयः प्रकारः]<br>
दशमांशं रसाद्गन्धं तप्तखल्वे विनिक्षिपेत् ।<br>
वराजम्बीरकन्याग्निद्रवैर्यामं विमर्दयेत् ॥ १,९.५ ॥<br>
पातयेत्पातनायन्त्रे कुर्यादेवं तु सप्तधा ।<br>
सगन्धकं मर्दनं च पातनं भवति प्रिये ॥ १,९.६ ॥<br>
शुद्धः स्यात्पारदो देवि योग्यो योगे रसायने ।<br>
[तृतीयः प्रकारः]<br>
तिलतैलैर्माहिषिकैर्मूत्रैर्मर्द्याम्लकेन च ॥ १,९.७ ॥<br>
गोमांसैर्हिङ्गुलं पाच्यं लोहपात्रे क्रमाग्निना ।<br>
सप्ताहं लोहदण्डेन चालयन्सद्रवं मुहुः ॥ १,९.८ ॥<br>
सार्द्रमायूरपित्तेन भावयेदातपे दिनम् ।<br>
पाचयेत्पातनायन्त्रे दरदं खरवह्निना ॥ १,९.९ ॥<br>
शुद्धो भवेच्चतुर्यामात्पारदः स्याद्रसायने ।<br>
[रसभस्मक्रमः; प्रथमः प्रकारः]<br>
ऊर्ध्वाधस्तात्खजीर्णस्य सूतस्य समगन्धकम् ॥ १,९.१० ॥<br>
निक्षिपेत्पक्वमूषायां गर्ते द्वाभ्यां चतुर्गुणम् ।<br>
काकमाचीद्रवं दत्त्वा निरुध्यैनां क्रमाग्निना ॥ १,९.११ ॥<br>
पचेद्गुण्डकयन्त्रस्थां मूषां यामचतुष्टयम् ।<br>
भस्मसाज्जायते सूतो योजयेत्तु रसायने ॥ १,९.१२ ॥<br>
[द्वितीयः प्रकारः]<br>
जीर्णसूतं स्नुक्क्षीरैः समं गन्धं विमर्दयेत् ।<br>
दिनं ततो गर्भयन्त्रे पुटे भस्मति पूर्ववत् ॥ १,९.१३ ॥<br>
[तृतीयः प्रकारः]<br>
खजीर्णसूतं तुल्यांशं लाक्षोर्णामधुटङ्कणम् ।<br>
गुञ्जां भृङ्गरसैः सर्वं दिनमेकं विमर्दयेत् ॥ १,९.१४ ॥<br>
अन्ध्रितं वज्रमूषायां धमेद्भस्मति पारदः ।<br>
[चतुर्थः प्रकारः]<br>
घनजीर्णं रसं गन्धं त्र्यहं तुल्यं विमर्दयेत् ॥ १,९.१५ ॥<br>
अहिमार्या रसैर्वाथ ह्यजामार्या रसेन वा ।<br>
रसेन कीटमारिण्याः श्वेताङ्कोलरसेन वा ॥ १,९.१६ ॥<br>
दिवारात्रं करीषाग्नौ मृण्मये संपुटे दहेत् ।<br>
तुषाग्निना वा त्रिदिनाद्भस्मीभवति पारदः ॥ १,९.१७ ॥<br>
तप्तखल्वे वज्रभस्म जीर्णे सूते समं त्र्यहम् ।<br>
हंसपादीरसैर्मर्द्यं बीजैर्दिव्यौषधोद्भवैः ॥ १,९.१८ ॥<br>
लेपयेद्वज्रमूषायां तत्र पूर्वं रसं क्षिपेत् ।<br>
त्र्यहं तुषाग्निना पाच्यं हंसपादीद्रवैः पुनः ॥ १,९.१९ ॥<br>
मर्दयेत्त्रिदिनं गाढं तद्गोलं पूर्ववत्पचेत् ।<br>
भस्मीभवति सूतेन्द्रः शङ्खकुन्देन्दुसन्निभः ॥ १,९.२० ॥<br>
[जारितरसमारणम्; प्रथमः प्रकारः]<br>
अथ वक्ष्यामि देवेशि जारितं रसमारणम् ।<br>
प्रथमं जारणं कुर्यात्सबीजं सुरनायिके ॥ १,९.२१ ॥<br>
अजारितं रसं मूढः प्रमादान्मारयेद्यदि ।<br>
मम द्रोही स पापिष्ठो महापातकवान् भवेत् ॥ १,९.२२ ॥<br>
भ्रूणहा गुरुघाती च गोघ्नः स्त्रीबालघातकः ।<br>
तस्मात्सर्वप्रयत्नेन कुर्याज्जारणपूर्वकम् ॥ १,९.२३ ॥<br>
मारणं रसराजस्य मम बीजस्य पार्वति ।<br>
धरायां गोमयं देवि स्थापयित्वा तत उपरि ॥ १,९.२४ ॥<br>
पक्वमूषायां विनिक्षिप्य तन्मध्ये कटुतुम्बिजम् ।<br>
तैलं निधाय सूतं च निक्षिपेच्च तत उपरि ॥ १,९.२५ ॥<br>
काकमाचीरसो देयस्तैलतुल्यो वरानने ।<br>
शुद्धं गन्धं व्रीहिमात्रं दत्त्वा मूषां निरोधयेत् ॥ १,९.२६ ॥<br>
तदूर्ध्वं खादिराङ्गारपूरितं श्रावकं न्यसेत् ।<br>
ज्ञात्वा तत्स्वाङ्गशीतत्वं पुनर्गन्धं च तैलकम् ॥ १,९.२७ ॥<br>
काकमाचीद्रवं दत्त्वा वह्निमेवं पुनः पुनः ।<br>
अधस्ताद्गोमयं सान्द्रमुपरिष्टाच्च पावकम् ॥ १,९.२८ ॥<br>
काकमाचीद्रवः सूतस्तैलं चैतत्त्रयं समम् ।<br>
जारयेत्षड्गुणं गन्धं रसस्येत्थं मुखीकृतिः ॥ १,९.२९ ॥<br>
दिनं जम्बीरनीरेण मर्दयेत्तं रसं पुनः ।<br>
चतुः षष्ट्यंशकं हेम्नः पत्रं कण्टकभेदनम् ॥ १,९.३० ॥<br>
मयूरपित्तं तैलं च लिपेत्सर्षपसंभवम् ।<br>
अभावे तैलपित्तस्य चूलिकालवणं बलिम् ॥ १,९.३१ ॥<br>
जम्बीरस्य रसैर्मर्द्यं तं रसं हेमपत्रकम् ।<br>
पाचयेत्पूर्ववद्वह्नौ जम्बीरस्य रसैः पुनः ॥ १,९.३२ ॥<br>
सम्पूर्णां रोधयेन्मूषां पूर्ववज्जारयेत्पुनः ।<br>
द्वात्रिंशदंशकं हेम षोडशांशं तत उपरि ॥ १,९.३३ ॥<br>
मर्दयेज्जारयेदेवं ततः सूतस्य मारणम् ।<br>
समूलां कुम्भिमादाय गवां मूत्रेण पेषयेत् ॥ १,९.३४ ॥<br>
दिनमेकं तद्रसेन मर्दयेत्पारदं सुधीः ।<br>
संपुटे कान्तजे क्षिप्त्वा चोर्ध्वाधश्च नियामकान् ॥ १,९.३५ ॥<br>
चुल्ल्यां मृद्वग्निना पाच्यं दिनं भस्म भवेद्रसः ।<br>
अक्षीणो मृत्युनाशी स्याज्जरादारिद्र्यनाशनः ॥ १,९.३६ ॥<br>
[द्वितीयः प्रकारः]<br>
वासितं पारदं कर्षमष्टगुञ्जाः सुवर्णकम् ।<br>
मृतं वज्रं चतुर्गुञ्जं मर्द्यं हंसपदीरसैः ॥ १,९.३७ ॥<br>
तप्तखल्वे वज्रमूषागतं कृत्वा निरोधयेत् ।<br>
पचेद्भूधरयन्त्रे च पुनरादाय तं रसम् ॥ १,९.३८ ॥<br>
हंसपादीद्रवैर्मर्द्यं तप्तखल्वे दिनत्रयम् ।<br>
पूर्ववद्भूधरे यन्त्रे पचेत्सूतं पुनः पुनः ॥ १,९.३९ ॥<br>
एवं शतपुटं कृत्वा भस्म स्याद्रक्तवर्णकम् ।<br>
एतानि रसभस्मानि शस्तानि च रसायने ॥ १,९.४० ॥<br>
[रसायनयोगाः; अभ्रकरसायनम्]<br>
एकद्वित्रिचतुःपञ्चयोगयुक्तं रसायनम् ।<br>
क्रमाद्वक्ष्यामि देवेशि तत्राप्यभ्रकसेवनम् ॥ १,९.४१ ॥<br>
वमनादिविशुद्धात्मा त्यक्तक्षाराम्लकादिकः ।<br>
पूर्ववद्भस्मयेद्व्योमसत्वं भृङ्गवरारसैः ॥ १,९.४२ ॥<br>
त्रिः सप्तधा भावनीयं प्रातर्गुञ्जाद्वयं भजेत् ।<br>
ससितं तदनु क्षौद्रं घृतैः सत्रिफलं लिहेत् ॥ १,९.४३ ॥<br>
द्वात्रिंशद्गुञ्जका वृद्धिः क्रामणं कर्षमात्रकम् ।<br>
एष षोडशमासान्ते सर्वरोगाद्विमुच्यते ॥ १,९.४४ ॥<br>
स भवेत्कान्तसेवार्हस्त्वेवमभ्रकसेवया ।<br>
[कान्तरसायनम्]<br>
पूर्ववद्भस्मयेत्कान्तं वरानिर्गुण्डिभृङ्गजैः ॥ १,९.४५ ॥<br>
रसैस्त्रिसप्तवाराणि मर्दयेद्भावयेत्क्रमात् ।<br>
क्षौद्राज्याभ्यां लिहेत्प्रातर्नित्यं गुञ्जाद्वयोन्मितम् ॥ १,९.४६ ॥<br>
अनु भक्ष्यं सिन्दुवारवराभृङ्गभवं रजः ।<br>
मध्वाज्याभ्यां कर्षमात्रं शुद्धाङ्गो वमनादिभिः ॥ १,९.४७ ॥<br>
द्वात्रिंशद्गुञ्जिका वृद्धिः परमावधिरीश्वरि ।<br>
भवेत्षोडशमासान्ताज्जराव्याधिभिरुज्झितः ॥ १,९.४८ ॥<br>
कान्तस्य सेवया पश्चाद्भवेत्कान्ताभ्रकार्हकः ।<br>
[कान्ताभ्ररसायनम्]<br>
मृतं कान्तं घनं तुल्यं धात्रीभृङ्गपुनर्नवाः ॥ १,९.४९ ॥<br>
द्रवैरेषां पृथङ्मर्द्यं कल्ये गुञ्जाद्वयं लिहेत् ।<br>
शर्करामधुसर्पिर्भिः शुद्धात्मा वमनादिभिः ॥ १,९.५० ॥<br>
भृङ्गामलकवर्षाभूचूर्णं क्रामणमुत्तमम् ।<br>
मध्वाज्यैरनु लेह्यं तद्द्वात्रिंशद्गुञ्जकावधि ॥ १,९.५१ ॥<br>
मासषोडशयोगेन वलीपलितजिद्बली ।<br>
कान्ताभ्रसत्वभजनाद्धेमसेवार्हको भवेत् ॥ १,९.५२ ॥<br>
[स्वर्णरसायनम्]<br>
पूर्ववद्भस्मयेत्स्वर्णं दशमूलकषायतः ।<br>
एकविंशतिवारं तं मर्दयेद्भावयेत्प्रिये ॥ १,९.५३ ॥<br>
मध्वाज्याभ्यां मुद्गमानं लिहेत्प्रातर्विशुद्धधीः ।<br>
गुडूचीत्रिफलाक्वाथं पलं चानुपिबेत्सुधीः ॥ १,९.५४ ॥<br>
अष्टगुञ्जावधिर्वृद्धिर्भवेत्षोडशमासतः ।<br>
तेजस्वी बलवान्धीमांश्चक्षुष्मान् रोगवर्जितः ॥ १,९.५५ ॥<br>
वलीपलितनिर्मुक्तस्त्रिकालविषजिद्भवेत् ।<br>
[स्वर्णाभ्रकरसायनम्]<br>
पूर्ववन्मारयेत्स्वर्णं तस्माद्द्विगुणमभ्रकम् ॥ १,९.५६ ॥<br>
दशमूलवराभृङ्गीक्वाथैर्भाव्यं त्रिसप्तधा ।<br>
प्रातर्माषत्रयं लेह्यं मध्वाज्यैः क्रामणं लिहेत् ॥ १,९.५७ ॥<br>
पलं गुडूचीत्रिफलाक्वाथं तदनु पार्वति ।<br>
चतुर्विंशतिगुञ्जास्य वृद्धिः स्यात्परमावधिः ॥ १,९.५८ ॥<br>
मासषोडशयोगेन दिव्यतेजा महाबलः ।<br>
घनकाञ्चनयोगेन स्वर्णकान्तार्हको भवेत् ॥ १,९.५९ ॥<br>
[स्वर्णकान्तरसायनम्]<br>
पूर्ववन्मारयेत्स्वर्णं कान्तं स्वर्णद्विभागकम् ।<br>
धात्रीफलैर्द्विसप्तैव भावयेन्मर्दयेत्क्रमात् ॥ १,९.६० ॥<br>
सशर्करं भजेत्प्रातस्त्रिमाषं च पिबेदनु ।<br>
धात्रीसत्वं घृतं क्षौद्रं कर्षमात्रं सुरेश्वरि ॥ १,९.६१ ॥<br>
चतुर्विंशतिका गुञ्जा वृद्धिः स्यात्परमावधिः ।<br>
मासषोडशयोगेन वलीपलितवर्जितः ॥ १,९.६२ ॥<br>
तप्तकाञ्चनसच्छायः पञ्चबाण इवापरः ।<br>
हेमकान्तास्वादनेन कान्ताभ्रकनकार्हकः ॥ १,९.६३ ॥<br>
[स्वर्णाभ्रकान्तरसायनम्]<br>
पूर्ववन्मारयेत्स्वर्णं कान्तसत्त्वाभ्रसत्वकम् ।<br>
समानि त्रीणि चैतानि भावयेच्च त्रिसप्तकम् ॥ १,९.६४ ॥<br>
मुण्डिनिर्गुण्डिकाभृङ्गवरानीरेण पार्वति ।<br>
माषत्रयोन्मितं प्रातर्लिहेत्क्षौद्रघृताप्लुतम् ॥ १,९.६५ ॥<br>
मुण्डीचूर्णं कर्षमात्रं मध्वाज्याभ्यां लिहेदनु ।<br>
गोक्षीरं पलमात्रं च पिबेत्तदनु पार्वति ॥ १,९.६६ ॥<br>
वल्लद्वादशसंख्याता परा वृद्धिर्भवेत्प्रिये ।<br>
मासषोडशयोगे दिव्यकायो भवेन्नरः ॥ १,९.६७ ॥<br>
हेमाभ्रकान्तभजनाद्योग्यः स्याद्वज्रभक्षणे ।<br>
[वज्ररसायनम्]<br>
पूर्ववद्भस्मयेद्वज्रं धात्रीनीरेण मर्दयेत् ॥ १,९.६८ ॥<br>
भावयेत्सप्तधा धीमान्व्रीहिमात्रं लिहेत्प्रिये ।<br>
घृतक्षौद्रयुतं चानुपिबेद्धात्रीरसं पलम् ॥ १,९.६९ ॥<br>
वल्लावधिर्भवेद्वृद्धिर्मासषोडशयोगतः ।<br>
चिरजीवी वज्रकायो दिव्यदृष्टिर्महाबलः ॥ १,९.७० ॥<br>
वज्रस्य सेवया योग्यो भवेद्वज्राभ्रभक्षणे ।<br>
[वज्राभ्ररसायनम्]<br>
पूर्ववन्मारयेद्व्योम वज्रं वज्राच्चतुर्गुणम् ॥ १,९.७१ ॥<br>
घनं धात्र्याः शतावर्या रसैर्भाव्यं त्रिसप्तधा ।<br>
यवमात्रं लिहेत्प्रातर्मध्वाज्याभ्यां लिहेदनु ॥ १,९.७२ ॥<br>
धात्रीशतावरीनीरं क्रामणं पलमात्रकम् ।<br>
चतुर्गुञ्जा परा वृद्धिर्भवेत्षोडशमासतः ॥ १,९.७३ ॥<br>
वाक्सिद्धिर्दिव्यदृष्टिः स्याद्देवतासदृशप्रभः ।<br>
सेवया घनवज्रस्य कान्तवज्रार्हको भवेत् ॥ १,९.७४ ॥<br>
[कान्तवज्ररसायनम्]<br>
पूर्ववद्भस्मयेद्वज्रं कान्तं वज्राच्चतुर्गुणम् ।<br>
कान्तं त्रिसप्तधा भाव्यमश्वगन्धावरारसैः ॥ १,९.७५ ॥<br>
यवमात्रं क्षौद्रघृतैर्युक्तं लेह्यं दिनोदये ।<br>
अश्वगन्धावराचूर्णं कर्षं गोपयसा पिबेत् ॥ १,९.७६ ॥<br>
चतुर्गुञ्जावधिर्ज्ञेया वृद्धिः स्यात्परमावधिः ।<br>
मासषोडशयोगेन बालसूर्यसमद्युतिः ॥ १,९.७७ ॥<br>
महाबलो महातेजा वाक्सिद्धः सिद्धतां व्रजेत् ।<br>
सेवया वज्रकान्तस्य वज्रकान्ताभ्रकार्हकः ॥ १,९.७८ ॥<br>
[वज्राभ्रकरसायनम्]<br>
पूर्ववन्मारयेद्वज्रं कान्ताभ्राणि च हीरकात् ।<br>
चतुर्गुणे च कान्ताभ्रे वराभृङ्गकुरण्डजैः ॥ १,९.७९ ॥<br>
रसैस्त्रिसप्तधा भाव्यं यवमात्रं लिहेत्प्रिये ।<br>
समध्वाज्यं भृङ्गवराकुरण्डकरजोयुतम् ॥ १,९.८० ॥<br>
पलं पिबेच्च गोक्षीरं चतुर्गुञ्जापरावधिः ।<br>
मासषोडशयोगेन गृध्रदृष्टिर्महाबलः ॥ १,९.८१ ॥<br>
अव्याहतगतिर्धीरः सिद्धसंघेन वर्तते ।<br>
कान्ताभ्रवज्रभजनाद्योग्यः स्याद्धेमवज्रयोः ॥ १,९.८२ ॥<br>
[स्वर्णवज्ररसायनम्]<br>
पूर्ववन्मारयेद्वज्रं स्वर्णं वज्राद्द्विभागकम् ।<br>
सुवर्णवज्रं वर्षाभूरसैर्भाव्यं त्रिसप्तधा ॥ १,९.८३ ॥<br>
व्रीहिमेयं लिहेत्क्षौद्रघृताभ्यां च पुनर्नवाम् ।<br>
कर्षं पलं च गोक्षीरमनुपेयं सुरेश्वरि ॥ १,९.८४ ॥<br>
द्विगुञ्जावधि वृद्धिः स्यान्मासषोडशयोगतः ।<br>
चिरकालं भवेज्जीवी वलीपलितवर्जितः ॥ १,९.८५ ॥<br>
वज्रहेमोपयोगेन स्वर्णाभ्रकुलिशार्हकः ।<br>
[स्वर्णाभ्रवज्ररसायनम्]<br>
पूर्ववद्भस्मयेद्धेमघनवज्राणि पार्वति ॥ १,९.८६ ॥<br>
हीरकाद्द्विगुणं स्वर्णं स्वर्णादभ्रं द्विभागकम् ।<br>
मुसलीकन्दसारेण भावनीयं त्रिसप्तधा ॥ १,९.८७ ॥<br>
यवमात्रं लिहेत्प्रातर्मध्वाज्याभ्यां पिबेदनु ।<br>
कर्षं स्यान्मुसलीचूर्णं गोक्षीरं पलमात्रकम् ॥ १,९.८८ ॥<br>
चतुर्गुञ्जावधिर्वृद्धिर्मासषोडशयोगतः ।<br>
मृत्युं जयेज्जराहीनो वज्रकायो महाबलः ॥ १,९.८९ ॥<br>
एतस्य सेवया वज्रहेमकान्तार्हको भवेत् ।<br>
[स्वर्णवज्रकान्तरसायनम्]<br>
वज्रकान्तसुवर्णानि पूर्ववन्मारितानि च ॥ १,९.९० ॥<br>
वज्रात्सुवर्णं द्विगुणं स्वर्णात्कान्तं द्विभागकम् ।<br>
धात्रीभृङ्गरसैर्मर्द्यमेकविंशतिवारकम् ॥ १,९.९१ ॥<br>
यवमात्रं लिहेत्प्रातर्मध्वाज्याभ्यां पिबेदनु ।<br>
धात्रीभृङ्गभवं चूर्णं कर्षं गोदुग्धकं पलम् ॥ १,९.९२ ॥<br>
गुञ्जाचतुष्टयी वृद्धिर्मासषोडशयोगतः ।<br>
वलीपलितनिर्मुक्तो दिव्यतेजा महाबलः ॥ १,९.९३ ॥<br>
एतस्य सेवया कान्तस्वर्णवज्राभ्रकार्हकः ।<br>
[स्वर्णकान्तवज्राभ्रकरसायनम्]<br>
भस्मयेत्स्वर्णकान्ताभ्रवज्राणि च यथोक्तवत् ॥ १,९.९४ ॥<br>
ज्योतिष्मतीरसैर्भाव्यमेकविंशतिवारकम् ।<br>
यवमात्रं लिहेत्प्रातर्मध्वाज्याभ्यां पिबेदनु ॥ १,९.९५ ॥<br>
अश्वगन्धाकन्दचूर्णं कर्षं गोदुग्धकं पलम् ।<br>
गुञ्जाचतुष्टयी वृद्धिः परमावधिरीश्वरि ॥ १,९.९६ ॥<br>
मासषोडशयोगेन साक्षादिन्द्रसमो भवेत् ।<br>
एतस्य सेवया देवि रसं सेवितुमर्हति ॥ १,९.९७ ॥<br>
[रसभस्म]<br>
धान्याभ्रं पारदं मर्द्यं तप्तखल्वे दिनत्रयम् ।<br>
त्रिफलारग्वधनिशाकुमारीकृष्णधूर्तजैः ॥ १,९.९८ ॥<br>
पुनर्नवाग्निजंबीरभवैर्नीरैर्विमर्दयेत् ।<br>
पातयेत्पातनायन्त्रे त्वेवं मर्दनपातनम् ॥ १,९.९९ ॥<br>
कुर्यात्त्रिवारं शुद्धः स्यात्पारदो दोषवर्जितः ।<br>
नियामकैर्मर्दयेत्तं मूषालेपं नियामकैः ॥ १,९.१०० ॥<br>
कृत्वा तं मर्दितं सूतं मूषायां निक्षिपेत्सुधीः ।<br>
अन्ध्रयित्वा भूधराख्ये यन्त्रे पाच्यं सुरेश्वरि ॥ १,९.१०१ ॥<br>
एवं च सप्तधा कुर्यान्मर्दनं पुटपाचनम् ।<br>
रसभस्म भवेच्छुभ्रं योज्यं योगे रसायने ॥ १,९.१०२ ॥<br>
[आरोटकरसाः; अभ्रकजीर्णरसभस्म]<br>
अथ चारोटकरसं देहसिद्ध्येककारणम् ।<br>
माषमात्रं लिहेत्प्रातर्मध्वाज्यत्रिफलैः सह ॥ १,९.१०३ ॥<br>
धारोष्णं गोपयः पेयं मात्रमनु प्रिये ।<br>
अष्टगुञ्जावधिं वृद्धिं कृत्वा षोडशमासकम् ॥ १,९.१०४ ॥<br>
वलीपलितनिर्मुक्तो जीवेदाचन्द्रतारकम् ।<br>
एतस्य सेवया देवि ह्यभ्रसूतार्हको भवेत् ॥ १,९.१०५ ॥<br>
मुखीकृते रसे देवि चतुःषष्टिकनिष्कके ।<br>
अभ्रसत्वं निष्कमात्रं क्षिप्त्वा जम्बीरजैर्द्रवैः ॥ १,९.१०६ ॥<br>
तप्तखल्वे मर्दयेच्च दिनं कच्छपयन्त्रके ।<br>
सबिडं च पचेत्पश्चात्तमादाय विमर्दयेत् ॥ १,९.१०७ ॥<br>
अभ्रसत्वं द्विनिष्कं च जम्बीराम्लेन पार्वति ।<br>
तप्तखल्वे कच्छपाख्ये यन्त्रे पचनकर्म च ॥ १,९.१०८ ॥<br>
तृतीये च चतुर्निष्कं चतुर्थे पञ्चमे क्रमात् ।<br>
अष्टनिष्काभ्रसत्वं च दद्यात्पञ्चमपातने ॥ १,९.१०९ ॥<br>
घनषोडशनिष्कं च षष्ठे द्वात्रिंशदंशकम् ।<br>
सत्त्वं सप्तमे स्यात्सममेव हि पार्वति ॥ १,९.११० ॥<br>
पारदेऽभ्रकसत्वस्य जारणा भवति प्रिये ।<br>
एवं जारितसूतेन्द्रं भस्मीकुर्याच्च पूर्ववत् ॥ १,९.१११ ॥<br>
पलं चैतत्सूतभस्म व्योमसत्वं चतुष्पलम् ।<br>
भृङ्गराजद्रवैर्मर्द्यं मूषायामन्धयेद्दृढम् ॥ १,९.११२ ॥<br>
कुक्कुटाख्ये पुटे पच्यात्स्वाङ्गशीतं समाहरेत् ।<br>
त्रिफलाभृङ्गजैर्नीरैर्भावयेत्तत्त्रिसप्तधा ॥ १,९.११३ ॥<br>
मध्वाज्याभ्यां गुञ्जमात्रं लिहेत्प्रातर्विशुद्धधीः ।<br>
पिबेदनु वराक्वाथं पलं नियतमानसः ॥ १,९.११४ ॥<br>
गुञ्जाषोडशिका वृद्धिः सेव्यं षोडशमासतः ।<br>
आचन्द्रतारकं जीवेद्वलीपलितवर्जितः ॥ १,९.११५ ॥<br>
एतस्य सेवया कान्तसूतसेवार्हको भवेत् ।<br>
[कान्तजीर्णरसभस्म]<br>
मुखीकृते सूतराजे यथाभूदभ्रजारणा ॥ १,९.११६ ॥<br>
तथैव कान्तसत्वस्य जारणा भवति प्रिये ।<br>
मारयेत्पूर्ववत्सूतं कान्तसत्वेन जारितम् ॥ १,९.११७ ॥<br>
एवंविधं सभस्म भागमेकं भवेत्पुनः ।<br>
चतुर्भागं कान्तभस्म मर्दयेत्त्रिफलाम्बुना ॥ १,९.११८ ॥<br>
मूषायामन्ध्रयेत्पश्चात्पचेत्कौक्कुटिके पुटे ।<br>
तमादाय वरानीरैर्भावयेच्च त्रिसप्तधा ॥ १,९.११९ ॥<br>
मध्वाज्याभ्यां लिहेद्गुञ्जामात्रं प्रातरतन्द्रितः ।<br>
अनुपेयं च गोक्षीरं पलमात्रं सुरेश्वरि ॥ १,९.१२० ॥<br>
गुञ्जाषोडशिका वृद्धिर्मासषोडशयोगतः ।<br>
दिव्यदृष्टिं खेचरत्वं प्राप्नुयादैन्द्रकं पदम् ॥ १,९.१२१ ॥<br>
एतस्य सेवया सूतघनकान्तार्हको भवेत् ।<br>
मुखीकृतरसे कुर्यात्पूर्ववद्व्योमजारणम् ॥ १,९.१२२ ॥<br>
[कान्ताभ्रकजीर्णरसभस्म]<br>
समं सूतस्य देवेशि पश्चात्कार्यं विचक्षणैः ।<br>
पूर्ववत्कान्तसत्वस्य जारणा सूतराट्समा ॥ १,९.१२३ ॥<br>
कान्तसत्वाभ्रसत्वाभ्यां जारितः पारदो यदि ।<br>
स रसः पक्षहीनः स्याच्चाञ्चल्यरहितः शिवः ॥ १,९.१२४ ॥<br>
तं रसं पूर्ववद्दिव्यैरौषधैर्मारितं रसम् ।<br>
पलं तद्द्विगुणं व्योमसत्वभस्म च तत्समम् ॥ १,९.१२५ ॥<br>
भस्म वैक्रान्तसत्वस्य मर्द्यमेवं त्रयं त्रिधा ।<br>
भृङ्गधात्रीफलरसे ततो लघुपुटे पचेत् ॥ १,९.१२६ ॥<br>
भृङ्गधात्रीफलरसैश्छायायां भावयेद्रसम् ।<br>
त्रिफलामधुसर्पिर्भिर्गुञ्जामात्रं लिहेदनु ॥ १,९.१२७ ॥<br>
पिबेत्पलं च गोक्षीरं वृद्धिः षोडशगुञ्जिका ।<br>
मासषोडशयोगेन जीवेदाचन्द्रतारकम् ॥ १,९.१२८ ॥<br>
एतस्य सेवया सूतस्वर्णसेवार्हको भवेत् ।<br>
[स्वर्णजीर्णरसभस्म]<br>
हेमजीर्णं सूतराजं भस्मीकुर्याच्च पूर्ववत् ॥ १,९.१२९ ॥<br>
एवंविधं सूतभस्म पलं स्वर्णपलद्वयम् ।<br>
भृङ्गधात्रीफलरसैश्छायायां भावयेत्त्रिधा ॥ १,९.१३० ॥<br>
रुद्ध्वा तं संपुटे पच्यात्कुक्कुटाख्ये पुटे पचेत् ।<br>
पुनस्त्रिसप्तधा भृङ्गधात्रीनीरैश्च भावयेत् ॥ १,९.१३१ ॥<br>
माषमात्रं लिहेत्प्रातर्मध्वाज्याभ्यां युतं रसम् ।<br>
अनुपेयं च गोक्षीरं वृद्धिः षोडशमाषकम् ॥ १,९.१३२ ॥<br>
मासषोडशयोगेन देवतुल्यश्चिरायुषः ।<br>
सेवया स्वर्णसूतस्य घनहेमरसार्हकः ॥ १,९.१३३ ॥<br>
[स्वर्णाभ्रकजीर्णरसभस्म]<br>
मुखीकृतरसे चाभ्रसत्वं जार्यं समं पुरा ।<br>
ततः स्वर्णं समं जार्यं तं सूतं भस्मयेत्ततः ॥ १,९.१३४ ॥<br>
पूर्वोक्तवत्सूतभस्म पलं स्वर्णपलद्वयम् ।<br>
चतुष्पलं व्योमसत्वभस्म चैकत्र योजयेत् ॥ १,९.१३५ ॥<br>
नीलीपत्ररसे मर्द्यं वराक्वाथे दिनं प्रिये ।<br>
रुद्ध्वा तं संपुटे पच्यादन्यैर्विंशतिगोमयैः ॥ १,९.१३६ ॥<br>
नीलीरसवराक्वाथैर्भावयेत्तं त्रिसप्तधा ।<br>
गुञ्जोन्मेयं लिहेत्कल्ये मध्वाज्याभ्यां पिबेदनु ॥ १,९.१३७ ॥<br>
पलमात्रं वराक्वाथं वृद्धिः षोडशगुञ्जिका ।<br>
मासषोडशयोगेन जीवेदाचन्द्रतारकम् ॥ १,९.१३८ ॥<br>
एतस्य सेवया कान्तहेमसूतार्हको भवेत् ।<br>
[स्वर्णकान्तजीर्णरसभस्म]<br>
समुखे पारदे कान्तसत्वं जार्यं यथोक्तवत् ॥ १,९.१३९ ॥<br>
जारयेच्च तथा स्वर्णं द्वाभ्यां जीर्णं समं समम् ।<br>
विधिना भस्मयेत्सूतं कान्तहाटकजारितम् ॥ १,९.१४० ॥<br>
तं रसं पलमेकं च हेमभस्म पलद्वयम् ।<br>
चलं कान्तसत्वभस्म युञ्ज्याद्यथाविधि ॥ १,९.१४१ ॥<br>
शतावरीवरानीरे दिनं संमर्द्य संपुटे ।<br>
रुद्ध्वा तं कुक्कुटपुटे पचेदादाय तं रसम् ॥ १,९.१४२ ॥<br>
त्रिः सप्तधा शतावर्या रसैर्भाव्यं वरारसैः ।<br>
गुञ्जामात्रं घृतक्षौद्रयुक्तं लेह्यं पिबेदनु ॥ १,९.१४३ ॥<br>
शतावरीरसः पेयः पलमात्रं सुरेश्वरि ।<br>
गुञ्जाषोडशिका वृद्धिर्मासषोडशयोगतः ॥ १,९.१४४ ॥<br>
वलीपलितनिर्मुक्तः प्रलयान्तं च जीवति ।<br>
एतस्य सेवया स्वर्णकान्ताभ्ररसभुग्भवेत् ॥ १,९.१४५ ॥<br>
[स्वर्णकान्ताभ्रजीर्णरसभस्म]<br>
घनकान्तसुवर्णानि चैकैकानि समानि वै ।<br>
मुखीकृतस्य सूतस्य जारयेत्क्रमशः प्रिये ॥ १,९.१४६ ॥<br>
घनादिजारितं सूतं मारयेत्पूर्ववत्सुधीः ।<br>
तस्माद्भस्मीकृतात्सूताद्द्विगुणं हेमभस्म च ॥ १,९.१४७ ॥<br>
हेमतुल्यं मृतं कान्तं कान्ततुल्यं मृतं घनम् ।<br>
एतत्सर्वं वराक्वाथमुण्डीभृङ्गरसैर्दिनम् ॥ १,९.१४८ ॥<br>
मर्दयेत्संपुटे रुद्ध्वा पचेत्कौक्कुटिके पुटे ।<br>
तदादाय वराभृङ्गमुण्डिनीरैश्च भावयेत् ॥ १,९.१४९ ॥<br>
त्रिः सप्तवारं छायायां प्रातर्गुञ्जोन्मितं लिहेत् ।<br>
शर्करामधुसर्पिर्भिरनुपेयं च गोपयः ॥ १,९.१५० ॥<br>
गुञ्जाषोडशिका वृद्धिर्मासषोडशयोगतः ।<br>
वलीपलितनिर्मुक्तो जीवेदाचन्द्रतारकम् ॥ १,९.१५१ ॥<br>
एतस्य सेवया सूतवज्रसेवार्हको भवेत् ।<br>
[वज्रजीर्णरसभस्म]<br>
समुखे पारदे कुर्यात्पूर्ववद्वज्रजारणाम् ॥ १,९.१५२ ॥<br>
वज्रजीर्णं रसं देवि भस्मीकुर्याच्च पूर्ववत् ।<br>
भस्मीभूतरसाद्वज्रभस्म च द्विगुणं प्रिये ॥ १,९.१५३ ॥<br>
कन्याभृङ्गवरानीरैर्दिनं मर्द्यं च संपुटे ।<br>
कुक्कुटाख्ये पुटे पच्यात्तमादायाथ भावयेत् ॥ १,९.१५४ ॥<br>
कन्याभृङ्गवरानीरैर्भावयेच्च त्रिसप्तधा ।<br>
यवमात्रं लिहेत्प्रातर्मध्वाज्याभ्यां पिबेदनु ॥ १,९.१५५ ॥<br>
गोक्षीरं पलमात्रं तु वृद्धिर्गुञ्जाचतुष्टयम् ।<br>
मासषोडशयोगेन जीवेदाचन्द्रतारकम् ॥ १,९.१५६ ॥<br>
एतस्य सेवया वज्रसूतव्योमार्हको भवेत् ।<br>
[वज्राभ्रकजीर्णरसभस्म]<br>
घनजीर्णं वज्रजीर्णं भस्मीकुर्याद्रसं सुधीः ॥ १,९.१५७ ॥<br>
भस्मीभूताद्रसाद्वज्रं द्विगुणं व्योमभस्म च ।<br>
चतुर्गुणं च तत्सर्वमेकीकृत्य विमर्दयेत् ॥ १,९.१५८ ॥<br>
वराक्वाथे रसैर्दिनं संपुटके पचेत् ।<br>
कृते लघुपुटे पश्चाद्भाव्यं भृङ्गवरारसैः ॥ १,९.१५९ ॥<br>
त्रिसप्तधा समध्वाज्यं माषमात्रं पिबेदनु ।<br>
गव्यं क्षीरपलं पेयं वृद्धिर्गुञ्जाष्टकावधिः ॥ १,९.१६० ॥<br>
एवं षोडशमासेन जीवेदाचन्द्रतारकम् ।<br>
एतस्य सेवया कान्तवज्रसूतार्हको भवेत् ॥ १,९.१६१ ॥<br>
[कान्तवज्रजीर्णरसभस्म]<br>
कान्तं वज्रं समं जार्यं समुखे पारदे प्रिये ।<br>
कान्तहीरकजीर्णं तं पारदं मारयेत्सुधीः ॥ १,९.१६२ ॥<br>
पूर्वोक्तविधिना कान्ते एतत्पारदभस्म च ।<br>
पारदाद्द्विगुणं वज्रं वज्रात्कान्तं चतुर्गुणम् ॥ १,९.१६३ ॥<br>
पलाशपुष्पस्वरसैर्दिनं मर्द्यं च संपुटे ।<br>
रुद्ध्वा कुक्कुटके पश्चात्तमादायाथ भावयेत् ॥ १,९.१६४ ॥<br>
पलाशपुष्पनीरेण भावयेत्तं त्रिसप्तधा ।<br>
समध्वाज्यं माषमात्रं लिहेदनु पिबेत्पयः ॥ १,९.१६५ ॥<br>
अष्टगुञ्जावधिर्वृद्धिर्भवेत्षोडशमासतः ।<br>
वलीपलितनिर्मुक्तो जीवेदाचन्द्रतारकम् ॥ १,९.१६६ ॥<br>
एतस्य सेवया वज्ररसकान्ताभ्रकार्हकः ।<br>
[कान्तवज्राभ्रकजीर्णरसभस्म]<br>
समुखे पारदे व्योमकान्तवज्राणि च क्रमात् ॥ १,९.१६७ ॥<br>
समानि जारयेत्पश्चाज्जीर्णं तं मारयेद्रसम् ।<br>
पूर्ववत्पारदाद्वज्रं समं वज्रचतुर्गुणम् ॥ १,९.१६८ ॥<br>
कान्तं कान्तसमं व्योमसत्वं चैतानि मर्दयेत् ।<br>
त्रिफलाभृङ्गजरसै रुद्ध्वा संपुटके पचेत् ॥ १,९.१६९ ॥<br>
लघुनाग्निपुटेनैव तमादायाथ भावयेत् ।<br>
वराभृङ्गरसैरेकविंशतिं वारमातपे ॥ १,९.१७० ॥<br>
माषमात्रं समध्वाज्यं लिहेत्प्रातर्विशुद्धधीः ।<br>
अनुपेयं च गोक्षीरं वृद्धिर्गुञ्जाष्टकं भवेत् ॥ १,९.१७१ ॥<br>
मासषोडशयोगेन जीवेदाचन्द्रतारकम् ।<br>
एतस्य सेवया हेमवज्रसूतार्हको भवेत् ॥ १,९.१७२ ॥<br>
[स्वर्णवज्रजीर्णरसभस्म]<br>
समुखे पारदे तुल्ये हेम वज्रं च जारयेत् ।<br>
तं रसं भस्मयेद्देवि रसं वज्रं समं समम् ॥ १,९.१७३ ॥<br>
तयोः समं मृतं हेम वराक्वाथेन मर्दयेत् ।<br>
तत्सर्वं संपुटे क्षिप्त्वा भूधराख्ये पुटे पचेत् ॥ १,९.१७४ ॥<br>
तमादाय वराक्वाथैर्भावयेच्च त्रिसप्तधा ।<br>
माषमात्रं लिहेत्प्रातस्तिलाज्यमधुसंयुतम् ॥ १,९.१७५ ॥<br>
गोक्षीरमनुपेयं स्यादष्टगुञ्जावधि क्रमात् ।<br>
मासषोडशपर्यन्तं जीयादाचन्द्रतारकम् ॥ १,९.१७६ ॥<br>
एतस्य सेवया व्योमहेमवज्ररसार्हकः ।<br>
[स्वर्णवज्राभ्रकजीर्णरसभस्म]<br>
समुखे पारदे व्योमहेमवज्राणि जारयेत् ॥ १,९.१७७ ॥<br>
पारदस्य समांशानि ततः सूतं विमारयेत् ।<br>
रसतुल्यं मृतं वज्रं तयोस्तुल्यं च हाटकम् ॥ १,९.१७८ ॥<br>
सर्वतुल्यं रसं व्योम तत्सर्वं ब्रह्मबीजकैः ।<br>
तैलैस्त्र्यहं पेषयित्वा संपुटेद्भूधरे पुटे ॥ १,९.१७९ ॥<br>
तं पलाशकषायेण भावनाश्चैकविंशतिः ।<br>
तं रसं माषमात्रं च तैलं ब्रह्मद्रुबीजकम् ॥ १,९.१८० ॥<br>
कर्षमात्रं पिबेच्चानु यावद्गुञ्जाष्टकावधि ।<br>
मासषोडशयोगेन सिद्धो भवति शाश्वतः ॥ १,९.१८१ ॥<br>
एतस्य सेवया कान्तहेमवज्ररसार्हकः ।<br>
[स्वर्णकान्तवज्रजीर्णरसभस्म]<br>
मुखीकृते सूतराजे कान्तं स्वर्णं समं समम् ॥ १,९.१८२ ॥<br>
जारयेद्भस्मयेत्तं च तत्समं वज्रभस्म च ।<br>
तयोस्तुल्यं मृतं हेम कान्तं सर्वसमं प्रिये ॥ १,९.१८३ ॥<br>
वराभृङ्गरसे पिष्ट्वा भूधरे संपुटे पचेत् ।<br>
ततो भृङ्गवरानीरैरेकविंशतिभावनाः ॥ १,९.१८४ ॥<br>
वराक्षौद्रैर्लिहेत्प्रातर्माषमात्रं रसं सुधीः ।<br>
गव्यं पयः पलं पेयं वृद्धिः षोडशमाषिका ॥ १,९.१८५ ॥<br>
मासषोडशयोगेन भवेत्सिद्धसमः प्रभुः ।<br>
एतस्य सेवया व्योमकान्तहेमपवीरसम् ॥ १,९.१८६ ॥<br>
सेवितुं जायतेऽर्होऽसौ संयतात्मा महेश्वरः ।<br>
[स्वर्णकान्तवज्राभ्रकजीर्णरसभस्म]<br>
घनकान्तस्वर्णवज्रं जारयेत्समुखे रसे ॥ १,९.१८७ ॥<br>
प्रत्येकं पारदसममेव कार्यं सुरेश्वरि ।<br>
ततस्तं मारयेद्युक्त्या रसतुल्यं मृतं पविम् ॥ १,९.१८८ ॥<br>
तयोस्तुल्यं मृतं हेम सर्वतुल्यं मृतं घनम् ।<br>
घनतुल्यमयस्कान्तं सर्वतुल्यं सुरद्रुजैः ॥ १,९.१८९ ॥<br>
तैलैस्ततः संपुटे च क्षिप्त्वा भूधरके पचेत् ।<br>
गुञ्जामात्रं रसं चैतं लिहेत्प्रातः शुचिः सुधीः ॥ १,९.१९० ॥<br>
देवदारुजतैलेन कर्षमात्रं तु पार्वति ।<br>
धारोष्णं गोपयः पेयं पलमात्रमनु प्रिये ॥ १,९.१९१ ॥<br>
गुञ्जाषोडशपर्यन्तं मासषोडशयोगतः ।<br>
य इमं पारदं दिव्यं सेवते पथ्यभुक्सदा ॥ १,९.१९२ ॥<br>
व्याधिजन्मजरामृत्युवर्जितः सर्वसिद्धिभाक् ।<br>
सर्वज्ञः सर्वगः सिद्धः सृजतीव पितामहः ॥ १,९.१९३ ॥<br>
विष्णुवत्त्रायते विश्वं हरतीव हरः स्वयम् ।<br>
वाञ्छितार्थान् स्वयं दत्ते कल्पद्रुम इवापरः ॥ १,९.१९४ ॥<br>
कन्दर्प इव कामाक्षीः सहस्रं रमयेत्क्षणात् ।<br>
सच्चिदानन्दरूपोऽयं रससेवी भवेद्ध्रुवम् ॥ १,९.१९५ ॥<br>
घनादिपञ्चयोगोत्थमेकत्रिंशद्रसायनम् ।<br>
भवत्स्नेहेन कथितं रहस्यं देवदुर्लभम् ॥ १,९.१९६ ॥</p>
<p>आक्, १, १०<br>
[घुटिकासिद्धिः]<br>
प्रणम्य परया भक्त्या भैरवं भैरवी शिवम् ।<br>
उवाच विनयेनेदं लोकानां हितकांक्षिणी ॥ १,१०.१ ॥<br>
श्रीभैरवी ।<br>
देवदेव कृपामूर्ते सर्वानुग्राहक प्रभो ।<br>
त्वत्प्रसादान्मया ज्ञातं रहस्यमतिदुर्लभम् ॥ १,१०.२ ॥<br>
कान्ताभ्रहेमकुलिशरसभस्म रसायनम् ।<br>
अतः परं महादेव श्रोतुमिच्छामि भैरव ॥ १,१०.३ ॥<br>
एतैर्घनाद्यै रचितघुटिकानां रसायनम् ।<br>
श्रुत्वा सविनयं वाक्यं भैरव्यास्त्वादिभैरवः ॥ १,१०.४ ॥<br>
स्थित्वेत्युवाच वचनं तद्वक्ष्यामि रसायनम् ।<br>
श्रीभैरवः ।<br>
[१. सञ्जीवनी घुटिका]<br>
शृणु पार्वति यत्नेन सावधानेन साम्प्रतम् ॥ १,१०.५ ॥<br>
प्रथमं जारणं कार्यं पश्चात्पारदबन्धनम् ।<br>
तस्माज्जारणबीजानि घनादीनां वदामि ते ॥ १,१०.६ ॥<br>
गन्धतालशिलातुत्थखर्परीहिङ्गुलामलाः ।<br>
भूनागताप्यकासीसनृपावर्ताभ्रगैरिकम् ॥ १,१०.७ ॥<br>
कान्तत्रिक्षारवैक्रान्तास्त्वेते चूर्णसमांशकः ।<br>
सिद्धचूर्णमिदं ख्यातं श्रेष्ठं स्याद्बीजकर्मणि ॥ १,१०.८ ॥<br>
द्वन्द्वमेलोपलिप्तायां मूषायां निक्षिपेत्प्रिये ।<br>
कृष्णसत्वाभ्रसत्वं च द्रावयेत्समशुल्बकम् ॥ १,१०.९ ॥<br>
समित्रपञ्चकं तस्मिन्सिद्धचूर्णं मुहुर्मुहुः ।<br>
घनाद्दशगुणं क्षेप्यं धमेद्गाढं वरानने ॥ १,१०.१० ॥<br>
घनसत्वावशिष्टं स्याद्धमनीयं च तावता ।<br>
कालेनेदं व्योमसत्वबीजं जार्यं रसायने ॥ १,१०.११ ॥<br>
समुखे पारदे बीजं चतुःषष्ट्यंशके क्षिपेत् ।<br>
तप्तखल्वेऽम्लवर्गेण मर्दयेद्दिवसत्रयम् ॥ १,१०.१२ ॥<br>
तं सूतं कच्छपे यन्त्रे सबिडे जारयेत्प्रिये ।<br>
ततो द्वात्रिंशदंशं च षोडशांशं रसस्य तु ॥ १,१०.१३ ॥<br>
अष्टमांशं चतुर्थांशं द्व्यंशं चैव समांशकम् ।<br>
पारदे जारयेदेवं क्रमाद्बीजं सुरेश्वरि ॥ १,१०.१४ ॥<br>
सूतमेवंविधं व्योमसत्वं बीजसमं प्रिये ।<br>
तप्तखल्वेऽम्लवर्गेण मर्दयेदेकवासरम् ॥ १,१०.१५ ॥<br>
पिष्टिं पारदराजं तं जम्बीरान्तर्विनिक्षिपेत् ।<br>
दोलायन्त्रेऽम्लयुक्ते तं विपचेत्सप्तवासरम् ॥ १,१०.१६ ॥<br>
तमादाय बलिं क्षिप्त्वा सिद्धचूर्णेन पार्वति ।<br>
ततस्तं भूधरे यन्त्रे पचेल्लघुपुटेन च ॥ १,१०.१७ ॥<br>
यावत्कठिनतां याति तावत्कार्यं मुहुर्मुहुः ।<br>
दोलापाकं सिद्धचूर्णलेपं भूधरके पुटम् ॥ १,१०.१८ ॥<br>
मृतसञ्जीवनी नाम्ना घुटिका सर्वसिद्धिदा ।<br>
वक्त्रान्तरे गले मूर्ध्नि बाहौ कर्णेऽथवा वहेत् ॥ १,१०.१९ ॥<br>
हेम्ना सुवेष्टिता सम्यग्वलीपलितनाशिनी ।<br>
वक्त्रस्था मृत्युहा वर्षाद्विषविग्रहनाशिनी ॥ १,१०.२० ॥<br>
शुद्धं गन्धं कर्षमात्रं गव्यं क्षीरं पलं पिबेत् ।<br>
अनेन क्रमणेनैव सूतः संक्रमते तनुम् ॥ १,१०.२१ ॥<br>
[२. दिव्या घुटिका]<br>
कान्तम्लेच्छमुखं रूप्यं लिप्तमूषान्तरे समम् ।<br>
द्रावयित्वा सिद्धचूर्णं कान्ताद्दशगुणं शनैः ॥ १,१०.२२ ॥<br>
वहेन्मुहुर्मुहुर्द्राव्यं यावत्कान्तोऽवशिष्यते ।<br>
कान्तबीजमिदं प्रोक्तं श्रेष्ठं जार्यं रसायने ॥ १,१०.२३ ॥<br>
समुखे पारदे चेदं बीजं चार्यं च पूर्ववत् ।<br>
चतुःषष्ट्यंशकं पूर्वं समांशं तं क्रमेण वै ॥ १,१०.२४ ॥<br>
एवंविधं सूतराजं कान्तबीजं द्वयं समम् ।<br>
मर्दयेत्तप्तखल्वे च साम्लवर्गे दिनत्रयम् ॥ १,१०.२५ ॥<br>
पिष्टीभूतं च जम्बीरे क्षिप्त्वाम्लगणपूरिते ।<br>
दोलायन्त्रे पचेत्सम्यगेवमा सप्तवारकम् ॥ १,१०.२६ ॥<br>
तमादाय लिहेद्बाह्ये सिद्धचूर्णेन भैरवि ।<br>
ततो दिव्यौषधैर्लिप्ते संपुटे भूधरे पचेत् ॥ १,१०.२७ ॥<br>
यावत्कठिनतां याति तावत्कुर्यात्क्रमेण च ।<br>
दोलापाकं सिद्धचूर्णलेपं भूधरपाचनम् ॥ १,१०.२८ ॥<br>
पुटे तौ जारयेद्दिव्यनाम्नाथ परमेश्वरि ।<br>
वक्त्रान्तरे गले मूर्ध्नि बाहौ कर्णेऽथवा वहेत् ॥ १,१०.२९ ॥<br>
हेम्ना सुवेष्टितं धार्यं वलीपलितनाशनम् ।<br>
पूर्ववत्फलदा पुण्या धार्या यत्नेन मानवैः ॥ १,१०.३० ॥<br>
पूर्ववत्क्रामणं कार्यं देहे संक्रमते रसः ।<br>
[३. कामेश्वरी घुटिका]<br>
समुखे पारदे व्योमकान्तबीजं च मारयेत् ॥ १,१०.३१ ॥<br>
प्रत्येकं पारदसमं पूर्ववच्च शनैः शनैः ।<br>
चतुःषष्ट्यंशकं चादौ समांशं तं क्रमाद्रसे ॥ १,१०.३२ ॥<br>
अस्य सूतस्य तुल्यांशं कान्तबीजाभ्रबीजकम् ।<br>
तप्तखल्वेऽम्लवर्गेण मर्दयेद्वासरत्रयम् ॥ १,१०.३३ ॥<br>
पिष्टीकृतं च जम्बीरे क्षिप्त्वा दोलागतं पचेत् ।<br>
पुनरादाय तां पिष्टिं सिद्धचूर्णेन लेपयेत् ॥ १,१०.३४ ॥<br>
दिव्यौषधिगणैर्लिप्ते संपुटे भूधरे पचेत् ।<br>
यदा कठिनतां याति द्विधा कुर्यात्क्रमेण तु ॥ १,१०.३५ ॥<br>
दोलास्वेदं चूर्णलेपं कृत्वा भूधरपाचनम् ।<br>
कामेश्वरीयं घुटिका वक्त्रस्था सर्वसिद्धिदा ॥ १,१०.३६ ॥<br>
पूर्ववत्क्रामणं कार्यं रसेन्द्रः क्रामते तनुम् ।<br>
[४. हेमसुन्दरी घुटिका]<br>
स्वर्णं रूप्यं म्लेच्छमुखं कान्तसत्वाभ्रसत्वकम् ॥ १,१०.३७ ॥<br>
द्वन्द्वमेलोपलिप्तायां मूषायां तद्विनिक्षिपेत् ।<br>
तस्मिन्द्रुते सिद्धचूर्णं स्वर्णाद्दशगुणं क्षिपेत् ॥ १,१०.३८ ॥<br>
यावत्स्वर्णावशेषं स्यात्तावद्द्राव्यं शनैः शनैः ।<br>
हेमबीजमिदं ख्यातं श्रेष्ठं रसरसायने ॥ १,१०.३९ ॥<br>
समुखे पारदे देवि बीजं रससमं क्रमात् ।<br>
जारयेत्पूर्ववद्देवि चतुःषष्ट्यंशकादिकम् ॥ १,१०.४० ॥<br>
एतद्रसं हेमबीजं समं खल्वे च तापिते ।<br>
मर्दयेदम्लवर्गेण त्र्यहात्पिष्टिर्भवेद्रसः ॥ १,१०.४१ ॥<br>
पिष्टिं जम्बीरजां कृत्वा दोलायन्त्रेऽम्लपूरिते ।<br>
षडहं पाचयेद्देवि सिद्धचूर्णप्रलेपनम् ॥ १,१०.४२ ॥<br>
तथा संपुटलेपं च तथा भूधरपाचनम् ।<br>
यावत्कठिनतां याति तावत्कुर्याच्च पूर्ववत् ॥ १,१०.४३ ॥<br>
इयं तु घुटिका दिव्या विख्याता हेमसुन्दरी ।<br>
वक्त्रस्था सिद्धिदा न्ःणां जरामृत्युविषापहा ॥ १,१०.४४ ॥<br>
पूर्ववत्क्रामणं कार्यं सूतः संक्रमते पुनः ।<br>
[५. मदनसुन्दरी घुटिका]<br>
मुखीकृते रसे व्योमबीजं हाटकबीजकम् ॥ १,१०.४५ ॥<br>
समं समं क्रमाज्जार्यं चतुःषष्ट्यंशकादिकम् ।<br>
इत्येवं जारितं सूतं बीजं गगनरुक्मयोः ॥ १,१०.४६ ॥<br>
मर्दयेत्पारदसमं तप्तखल्वेऽम्लवर्गतः ।<br>
त्रिदिनाज्जायते पिष्टिः पुनर्जम्बीरगां कुरु ॥ १,१०.४७ ॥<br>
दोलायन्त्रेऽम्लभरिते पचेत्तां सप्तवासरम् ।<br>
लेपनं सिद्धचूर्णस्य तथा संपुटलेपनम् ॥ १,१०.४८ ॥<br>
तथा भूधरपाकश्च यावत्कठिनतां व्रजेत् ।<br>
सिद्धिदा घुटिका ह्येषा नाम्ना मदनसुन्दरी ॥ १,१०.४९ ॥<br>
आस्यान्तरस्थिता कुर्यात्सर्वसिद्धीश्चिरायुषः ।<br>
व्यालव्याघ्रगजादीनां राज्ञां वश्यं स्त्रियामपि ॥ १,१०.५० ॥<br>
पूर्ववत्क्रामणं कार्यं कायमाक्रामते रसः ।<br>
[६. खेचरी घुटिका]<br>
मुखीकृते रसे कान्तहेमबीजं समं समम् ॥ १,१०.५१ ॥<br>
रसोन्मिते पृथक्जार्यं चतुःषष्ट्यंशकादिकम् ।<br>
इत्थं जीर्णं रसं बीजं कान्तहेम्नो रसोन्मितम् ॥ १,१०.५२ ॥<br>
पूर्ववत्पिष्टिकां कृत्वा दोलायन्त्रे च पाचनम् ।<br>
यावत्कठिनतां याति तावत्कार्यं मुहुर्मुहुः ॥ १,१०.५३ ॥<br>
घुटिका जायते नाम्ना खेचरी सर्वसिद्धिदा ।<br>
पूर्ववत्क्रामणं कार्यं सुगन्धं गोपयः पिबेत् ॥ १,१०.५४ ॥<br>
तेन संक्रमते देहं घुटिकान्तर्गतो रसः ।<br>
[७. वज्रेश्वरी घुटिका]<br>
समुखे पारदे व्योमकान्तहेम्नां समं समम् ॥ १,१०.५५ ॥<br>
बीजं पृथक्पृथक्जार्यं चतुःषष्ट्यंशकादिकम् ।<br>
इत्थंभूतस्य सूतस्य समं व्योमादिबीजकम् ॥ १,१०.५६ ॥<br>
त्रयं तापितखल्वेन त्र्यहमम्लेन मर्दयेत् ।<br>
स सूतः पिष्टिमाप्नोति तां पिष्टिं पूर्ववत्प्रिये ॥ १,१०.५७ ॥<br>
दोलापाकं सिद्धचूर्णलेपं भूधरपाचनम् ।<br>
यावत्कठिनतां याति तावत्कार्यमतन्द्रितैः ॥ १,१०.५८ ॥<br>
वज्रेश्वरीति घुटिका वक्त्रस्था सर्वसिद्धिदा ।<br>
पूर्ववत्क्रामणं कार्यं गात्रं व्याप्नोति पारदः ॥ १,१०.५९ ॥<br>
[८. महावज्रेश्वरी घुटिका]<br>
शुद्धं स्वर्णं वज्रभस्म लोहचूर्णाभ्रसत्वकम् ।<br>
एतच्चतुःसमं नागं मूषायां चान्ध्रितं धमेत् ॥ १,१०.६० ॥<br>
द्वन्द्वमेलोपलिप्तायां पुनरादाय तं प्रिये ।<br>
एकीभूतं च मूषायां प्रकटं च धमेत्पुनः ॥ १,१०.६१ ॥<br>
धौतसत्त्वं माक्षिकं च स्वल्पं स्वल्पं मुहुः क्षिपेत् ।<br>
वज्रहेमावशेषं तु यावत्स्यात्तत उद्धरेत् ॥ १,१०.६२ ॥<br>
एतस्मिन् व्योमसत्वायश्चूर्णनागांश्च पूर्ववत् ।<br>
द्वन्द्वमेलोपलिप्तायामन्ध्रयित्वा दृढं धमेत् ॥ १,१०.६३ ॥<br>
एकीभूतं समादाय मूषायां प्रकटं धमेत् ।<br>
हेमवज्रावशेषं स्याद्यावत्तत्पुनराहरेत् ॥ १,१०.६४ ॥<br>
व्योमसत्वमयश्चूर्णं नागं वाह्यं पुनः पुनः ।<br>
पूर्ववत्क्रमयोगेन माक्षिकं धौतसत्त्वकम् ॥ १,१०.६५ ॥<br>
मुहुः क्षिप्य धमेत्तं तु बाह्यमेवं तु षड्गुणम् ।<br>
वज्रबीजमिदं श्रेष्ठं जार्यं रसरसायने ॥ १,१०.६६ ॥<br>
समुखे पारदे जार्यं वज्रबीजं रसोन्मितम् ।<br>
चतुःषष्ट्यंशकाद्यं च क्रमात्संक्रामयेत्प्रिये ॥ १,१०.६७ ॥<br>
इत्थं जारितसूतस्य समं कुलिशबीजकम् ।<br>
तप्तखल्वेऽम्लवर्गेण मर्दयेद्दिवसत्रयम् ॥ १,१०.६८ ॥<br>
स पिष्टिर्जायते सूतस्तां पिष्टीं च समाहरेत् ।<br>
दोलापाकः सिद्धचूर्णलेपः सम्पुटभूधरम् ॥ १,१०.६९ ॥<br>
कुर्वीत पूर्ववत्सर्वं यावत्कठिनतां व्रजेत् ।<br>
महावज्रेश्वरी नाम्ना घुटिका सिद्धिदायिनी ॥ १,१०.७० ॥<br>
वक्त्रस्था क्रामणं कार्यं पूर्ववत्क्रामते रसः ।<br>
[९. वज्रखेचरी घुटिका]<br>
मुखीकृते रसे व्योमवज्रबीजं रसोन्मितम् ॥ १,१०.७१ ॥<br>
पृथक्पृथक्जारणीयं चतुःषष्ट्यंशकादिकम् ।<br>
अमुष्य जीर्णसूतस्य समं वज्राभ्रबीजकम् ॥ १,१०.७२ ॥<br>
तप्तखल्वेऽम्लवर्गेण त्रिदिनं मर्दयेद्दृढम् ।<br>
स रसो जायते पिष्टिस्तां पुनः पूर्ववत्प्रिये ॥ १,१०.७३ ॥<br>
दोलास्वेदं सिद्धचूर्णलेपं भूधरपाचनम् ।<br>
यावत्कठिनतां यति तावदेवं मुहुर्मुहुः ॥ १,१०.७४ ॥<br>
घुटिका जायते दिव्या नाम्नेयं वज्रखेचरी ।<br>
वक्त्रस्था सिद्धिदा नृणां पूर्ववत्क्रामणं प्रिये ॥ १,१०.७५ ॥<br>
[१०. कालविध्वंसिनी घुटिका]<br>
मुखीकृते रसे कान्तवज्रबीजं रसोन्मितम् ।<br>
पृथक्पृथग्जारणीयं चतुःषष्ट्यंशकादिकम् ॥ १,१०.७६ ॥<br>
अस्य जीर्णस्य सूतस्य समं कुलिशकान्तयोः ।<br>
बीजं संतप्तखल्वेऽम्लवर्गे मर्द्यं दिनत्रयम् ॥ १,१०.७७ ॥<br>
पिष्टिर्भवत्येष सूतः पिष्टिं तां पुनराहरेत् ।<br>
दोलास्वेदः सिद्धचूर्णलेपः संपुटभूधरम् ॥ १,१०.७८ ॥<br>
यावत्कठिनतां याति तावदेवं मुहुर्मुहुः ।<br>
कालविध्वंसिनी नाम्ना घुटिका जायते शुभा ॥ १,१०.७९ ॥<br>
मुखस्था सिद्धिदा दिव्या पूर्ववत्क्रामणं पिबेत् ।<br>
[११. गगनेश्वरी घुटिका]<br>
मुखीकृते सूतराजे वज्रकान्ताभ्रबीजकम् ॥ १,१०.८० ॥<br>
पृथक्पृथक्सूतराजे चतुःषष्ट्यंशकादिकम् ।<br>
रसस्य तस्य सदृशं वज्रबीजाभ्रबीजकम् ॥ १,१०.८१ ॥<br>
तप्तखल्वेऽम्लवर्गेण त्र्यहात्पिष्टिः सुमर्दनात् ।<br>
दोलापाकः सिद्धचूर्णलेपः संपुटभूधरम् ॥ १,१०.८२ ॥<br>
यावत्कठिनतां याति तावत्कुर्यान्मुहुर्मुहुः ।<br>
गगनेश्वरीयं घुटिका वक्त्रस्था सर्वसिद्धिदा ॥ १,१०.८३ ॥<br>
पूर्ववत्क्रामणं कार्यं देहे क्रामति सूतकः ।<br>
[१२. वज्रघण्टेश्वरी घुटिका]<br>
मुखीकृते सूतराजे बीजं वज्रसुवर्णयोः ॥ १,१०.८४ ॥<br>
पृथक्पृथक्समं जार्यं चतुःषष्ट्यंशकादिकम् ।<br>
अस्य सूतस्य सदृशं हेम्नो वज्रस्य बीजकम् ॥ १,१०.८५ ॥<br>
तप्तखल्वेऽम्लवर्गेण त्र्यहात्पिष्टिर्भवेद्रसः ।<br>
तां पिष्टिं पुनरादाय पूर्ववत्परिकल्पयेत् ॥ १,१०.८६ ॥<br>
दोलापाकं सिद्धचूर्णलेपं भूधरपाचनम् ।<br>
यावत्कठिनतां याति तावत्कुर्यान्मुहुर्मुहुः ॥ १,१०.८७ ॥<br>
वज्रघण्टेश्वरी ह्येषा घुटिका सिद्धिदायिनी ।<br>
मुखस्था सिद्धिदा दिव्या पूर्वोक्तं क्रामणं पिबेत् ॥ १,१०.८८ ॥<br>
[१३. वज्रभैरवी घुटिका]<br>
मुखीकृते सूतराजे हेमवज्राभ्रबीजकम् ।<br>
पृथक्पृथक्समं जार्यं चतुःषष्ट्यंशकादिकम् ॥ १,१०.८९ ॥<br>
अस्य सूतस्य सदृशं हेमवज्राभ्रबीजकम् ।<br>
मर्दयेदम्लवर्गेण तप्तखल्वे दिनत्रयम् ॥ १,१०.९० ॥<br>
पिष्टिर्भवेत्पुनस्तां च समादाय ततः प्रिये ।<br>
दोलापाकं सिद्धचूर्णलेपं भूधरपाचनम् ॥ १,१०.९१ ॥<br>
यावत्कठिनतामेति तावत्कार्यं मुहुर्मुहुः ।<br>
घुटिका जायते दिव्या नाम्नेयं वज्रभैरवी ॥ १,१०.९२ ॥<br>
मुखस्थिता सिद्धकरी क्रामणं पूर्ववत्प्रिये ।<br>
[१४. त्रिपुरभैरवी घुटिका]<br>
मुखीकृते रसे कान्तवज्रहाटकबीजकम् ॥ १,१०.९३ ॥<br>
जार्यं पृथक्सूतसमं चतुःषष्ट्यंशकादिकम् ।<br>
जीर्णसूतसमं कान्तवज्रकाञ्चनबीजकम् ॥ १,१०.९४ ॥<br>
तप्तखल्वेऽम्लवर्गेण मर्दयेद्दिवसत्रयम् ।<br>
जायते पारदः पिष्टिः पूर्ववत्तां समाहरेत् ॥ १,१०.९५ ॥<br>
दोलापाकं सिद्धचूर्णलेपं भूधरपाचनम् ।<br>
यावत्कठिनतामेति तावत्कार्यं मुहुर्मुहुः ॥ १,१०.९६ ॥<br>
घुटिका जायते दिव्या नाम्ना त्रिपुरभैरवी ।<br>
मुखस्था सिद्धिदा ह्येषा पूर्ववत्क्रामणं प्रिये ॥ १,१०.९७ ॥<br>
[१५. महाभैरवी घुटिका]<br>
मुखीकृते रसे कान्तवज्राभ्रस्वर्णबीजकम् ।<br>
पृथक्सूतसमं जार्यं चतुःषष्ट्यंशकादिकम् ॥ १,१०.९८ ॥<br>
अस्य सूतस्य जीर्णस्य समं व्योमादिबीजकम् ।<br>
मर्दयेदम्लवर्गेण तप्तखल्वे दिनत्रयम् ॥ १,१०.९९ ॥<br>
पिष्टिर्भवति सूतेन्द्रस्तां पिष्टिं पुनराहरेत् ।<br>
दोलापाकं सिद्धचूर्णलेपं संपुटभूधरे ॥ १,१०.१०० ॥<br>
यावत्कठिनतामेति तावत्कार्यं मुहुर्मुहुः ।<br>
नाम्ना महाभैरवीयं घुटिका सर्वसिद्धिदा ॥ १,१०.१०१ ॥<br>
धारयेन्मुखमध्ये तत्पूर्ववत्क्रामणं पिबेत् ।<br>
[क्रामणानि]<br>
त्रिफला मुसली मुण्डी भृङ्गराजश्च वाकुची ॥ १,१०.१०२ ॥<br>
नीली कन्या काकमाची हयगन्धा शतावरी ।<br>
उत्तरा वारुणी देवदाली चित्रा पुनर्नवा ॥ १,१०.१०३ ॥<br>
निर्गुण्डी सहदेवी च रुदन्ती गजकर्णिका ।<br>
भूतावरातभल्लातकाकतुण्डामृतालताः ॥ १,१०.१०४ ॥<br>
पलाशः कुक्कुरूटश्च धात्रीफलरसः पयः ।<br>
पलाशबीजकं तैलं घृतं मधु शिवाम्बु च ॥ १,१०.१०५ ॥<br>
बिल्वमज्जा च तैलं च तैलं ज्योतिष्मतीभवम् ।<br>
एतानि क्रामणार्हाणि चौषधानि भवन्ति हि ॥ १,१०.१०६ ॥<br>
एते चाष्टार्धगदिताः क्रामणार्थे प्रयोगतः ।<br>
रसभस्मप्रयोगे च घुटिकानां रसायने ॥ १,१०.१०७ ॥<br>
[पञ्चदशघुटिकाफलम्]<br>
प्रिये पञ्चदशानां च घुटिकानां फलं शृणु ।<br>
अभ्रबीजेन रचितघुटिका रससंयुता ॥ १,१०.१०८ ॥<br>
मुखस्थिता द्वादशाब्दं सर्वरोगविनाशनी ।<br>
स जीवेद्वत्सरशतं पुमांश्च परमेश्वरि ॥ १,१०.१०९ ॥<br>
कान्तबीजेन रचिता घुटिका रससंयुता ।<br>
आस्यस्था सर्वरोगघ्नी द्वादशाब्दं वरानने ॥ १,१०.११० ॥<br>
धातुदार्ढ्यप्रजननी सहस्रायुष्यदायिनी ।<br>
कान्ताभ्रबीजरचिता रसयुग्घुटिका शुभा ॥ १,१०.१११ ॥<br>
द्वादशाब्दं मुखान्तस्था जरामयविनाशिनी ।<br>
अयुतायुष्यदा दिव्या महाबलविवर्धिनी ॥ १,१०.११२ ॥<br>
हेमबीजयुता सूतघुटिका मुखमध्यगा ।<br>
आ द्वादशाब्दं देहस्य वलीपलितरोगहा ॥ १,१०.११३ ॥<br>
आयुष्यप्रदा पुण्या नागायुतबलप्रदा ।<br>
हेमाभ्रबीजघटिता घुटिका युक्तपारदा ॥ १,१०.११४ ॥<br>
वक्त्रास्थितार्कसंख्याब्दं दशलक्षाब्दजीवदा ।<br>
दिव्यबुद्धिप्रजननी दिव्यसत्वप्रदायिनी ॥ १,१०.११५ ॥<br>
कान्तकाञ्चनबीजाभ्यां ससूता घुटिका कृता ।<br>
द्वादशाब्दं मुखान्ता कोट्यायुष्यविवर्धिनी ॥ १,१०.११६ ॥<br>
महातेजःप्रजननी बिलनिध्यादिदर्शिनी ।<br>
कान्ताभ्रहेमघटिता घुटिका रससंयुता ॥ १,१०.११७ ॥<br>
मुखस्था द्वादशाब्दान्ताद्दशकोट्यब्दजीवदा ।<br>
हालाहलादिसंवर्तखेचरत्वप्रदायिनी ॥ १,१०.११८ ॥<br>
निर्मुक्तवज्रबीजेन रसयुग्घुटिका शुभा ।<br>
मुखस्था द्वादशाब्दान्तं सर्वलोकगतिप्रदा ॥ १,१०.११९ ॥<br>
यावद्भूमिः स्थिरतरा तावदायुःप्रवर्धिनी ।<br>
तरुणः सर्वदा कामः कान्तानां सुरतक्षमः ॥ १,१०.१२० ॥<br>
वज्राभ्रबीजरचिता घुटिका रसगर्भिता ।<br>
घुटिका रससंख्याब्दं मुखस्था सर्वसिद्धिदा ॥ १,१०.१२१ ॥<br>
ब्रह्मायुष्यप्रदा पुंसां जगत्सृष्टुं क्रमात्प्रभुः ।<br>
पूज्यते ब्रह्मवद्देवैर्वेदवेदाङ्गपारगः ॥ १,१०.१२२ ॥<br>
सरस्वत्या च सावित्र्या सेव्यते सर्वलोकगः ।<br>
अष्टाभिः सिद्धिभिर्युक्तो ह्यणिमादिभिरीश्वरि ॥ १,१०.१२३ ॥<br>
वज्रकाञ्चनबीजेन ससूता घुटिका कृता ।<br>
मुखस्था द्वादशाब्दान्तं विष्ण्वायुष्यप्रदा नृणाम् ॥ १,१०.१२४ ॥<br>
स च विष्णुत्वमाप्नोति विष्णुवत्पालितुं क्षमः ।<br>
सेव्यते सनकाद्यैश्च श्रिया युक्तो महाबलः ॥ १,१०.१२५ ॥<br>
स्वेच्छागतिर्महेन्द्राद्यैर्निर्जरैः सेव्यते सदा ।<br>
हेमाभ्रवज्रबीजेन रचिता घुटिका प्रिये ॥ १,१०.१२६ ॥<br>
सपारदा मुखान्तःस्था द्वादशाब्दं वरानने ।<br>
रुद्रायुष्प्रदा न्ःणां रुद्रत्वं सा ददाति हि ॥ १,१०.१२७ ॥<br>
संहर्ता रुद्रवल्लोकं विष्ण्विन्द्राद्यैश्च सेव्यते ।<br>
अणिमाद्यैश्च सहितः सर्वज्ञः सर्वलोकगः ॥ १,१०.१२८ ॥<br>
सेव्यते प्रमथश्रेष्ठैर्दिव्यशक्त्या समन्वितः ।<br>
योगीन्द्रैर्ध्यायते धीरो महातेजा महाबलः ॥ १,१०.१२९ ॥<br>
कान्तकाञ्चनवज्राणां बीजैः सूतयुता कृता ।<br>
घुटिका भानुसंख्याब्दं मुखस्था सिद्धिदा नृणाम् ॥ १,१०.१३० ॥<br>
ईश्वरायुष्यमाप्नोति खेचरत्वं च मानवः ।<br>
तिरोधत्ते स्वयं लोकाद्ब्रह्मेन्द्राद्यभिवन्दितः ॥ १,१०.१३१ ॥<br>
कोटिसूर्यप्रतीकाशो महामारुतसत्त्ववान् ।<br>
महाकल्पान्तकालेऽपि विनाशं न व्रजेद्ध्रुवम् ॥ १,१०.१३२ ॥<br>
योगक्रीडानुषक्तात्मा ध्यायते योगवित्तमैः ।<br>
कान्ताभ्रहेमवज्राणां कृता बीजै रसात्मिका ॥ १,१०.१३३ ॥<br>
घुटिका रविसंख्याब्दवक्त्रस्था यस्य भैरवि ।<br>
सदाशिवायुः स भवेत्सर्वानुग्राहकः प्रभुः ॥ १,१०.१३४ ॥<br>
सदाशिवत्वमाप्नोति देवानामधिपस्तथा ।<br>
वह्नौ वह्निर्जले वारि मारुते मारुतात्मकः ॥ १,१०.१३५ ॥<br>
पृथिव्यां पृथिवीरूपः शून्ये शून्यात्मको भवेत् ।<br>
तस्याक्षिणीन्दुवह्न्यर्का ब्रह्मेन्द्राद्याश्च सेवकाः ॥ १,१०.१३६ ॥<br>
गायका नारदाद्याश्च नर्तक्यश्चाप्सरोऽङ्गनाः ।<br>
तदाज्ञयैव ब्रह्मेन्द्राः सृष्टिस्थितिविनाशकाः ॥ १,१०.१३७ ॥<br>
सच्चिदानन्दकः शक्तः सर्वगः सर्वविच्छिवः ।<br>
पराशक्तियुतः पुण्यो निर्मायो निष्कलः परम् ॥ १,१०.१३८ ॥<br>
एवं गुणाः प्रकथिता घुटिकानां मया प्रिये ।<br>
शस्त्रस्तम्भकरश्चासां सर्वासामपि विद्यते ॥ १,१०.१३९ ॥<br>
रसायनस्य सर्वस्य सिद्धिदोऽयं महेश्वरि ।<br>
[घुटिकासिद्धौ मन्त्रप्रयोगः]<br>
वक्ष्यते मन्त्रराजोऽयं सर्वसिद्धिप्रदायकः ॥ १,१०.१४० ॥<br>
ऐं ह्रीं श्रीं क्लीं सौः अमृतेश्वरभैरव अमृतं कुरु अमृतेश्वरभैरवाय हुम् ।<br>
सौः क्लीं श्रीं ह्रीमैं हुं फट्स्वाहा ।<br>
सौः क्लीं श्रीं ह्रीमैम् ।<br>
पुमाननेन मन्त्रेण शीघ्रं सिद्धिमवाप्नुयात् ॥ १,१०.१४१ ॥</p>
<p>आक्, १, ११<br>
[जीवत एव दिव्यदेहसिद्धिः; भूतकालान्तकरसः]<br>
श्रीभैरवी ।<br>
देवदेव महादेव कथितानि त्वयाधुना ।<br>
रसायनानि दिव्यानि सिद्धिदानि महेश्वर ॥ १,११.१ ॥<br>
चिरकालेन देहानां कल्पानां सिद्धिदानि हि ।<br>
सद्यः सिद्धिर्यथा देव जायते परमेश्वर ॥ १,११.२ ॥<br>
तद्ब्रूहि न्यूनाभ्यधिकहीनक्षीणाङ्गिनामपि ।<br>
अथ गद्गदमूकानां कुब्जानामथ कुष्ठिनाम् ॥ १,११.३ ॥<br>
अन्धपङ्ग्वबलानां च जराजर्जरितात्मनाम् ।<br>
सदा रोगार्तषण्डानां कृशानां भ्रान्तचेतसाम् ॥ १,११.४ ॥<br>
भूतप्रेतपिशाचापस्मारोन्मत्तयुजामपि ।<br>
प्रमादाज्जीवशेषाणां देहसिद्धिप्रदं नृणाम् ॥ १,११.५ ॥<br>
श्रीभैरवः ।<br>
श्रुत्वा तद्भैरवीवाक्यं साधु पृष्टं त्वया प्रिये ।<br>
तथाविधां प्रवक्ष्यामि देहसिद्धिं वरानने ॥ १,११.६ ॥<br>
पञ्चभूतात्मिकाः पञ्च कर्तव्या घुटिकाः प्रिये ।<br>
जीवात्मिका भवेत्षष्ठी घुटिका पिण्डकोष्टयुक् ॥ १,११.७ ॥<br>
काले तु या कन्या कुर्यात्संभोगमायतम् ।<br>
तद्वराङ्गस्थितं रक्तं शुक्लं स्याद्व्योमसत्वकम् ॥ १,११.८ ॥<br>
तस्याः सद्यः प्रसूतस्य विष्ठा पुत्रस्य मारुतम् ।<br>
तत्त्वं स्यात्केवलं तस्या रजस्तेजात्मसत्त्वकम् ॥ १,११.९ ॥<br>
तदपत्यस्य रुधिरं जलतत्त्वं प्रकीर्तितम् ।<br>
तत्सूतस्य वपुः सर्वं पार्थिवं तत्त्वमुच्यते ॥ १,११.१० ॥<br>
सूतसेवकशुक्लं च जीवतत्त्वं भवेत्प्रिये ।<br>
कोटिवेधकरं सूतं कर्षं कर्षं नियोजयेत् ॥ १,११.११ ॥<br>
एकैकतत्त्वमध्ये तु प्रसेकं तानि मर्दयेत् ।<br>
तेषां च गोलकान्कृत्वा षड्रसं स्थापयेत्पृथक् ॥ १,११.१२ ॥<br>
नृमानमुन्नतं कायमायामं तु तदर्धकम् ।<br>
कटाहं ताम्रघटितं पिण्डस्थौल्यं षडङ्गुलम् ॥ १,११.१३ ॥<br>
चतुर्मुखमयं कोष्ठं तस्योपरि कटाहकम् ।<br>
धारयेन्निश्चलं सम्यक्तदन्तः पूरयेत्प्रिये ॥ १,११.१४ ॥<br>
गोघृतं च महातैलं समभागमिदं द्वयम् ।<br>
अर्चयेद्दशदिक्पालान् योगिनीश्च कुमारिकाम् ॥ १,११.१५ ॥<br>
श्रीगुरुं सिद्धचक्रं च भैरवं भैरवीं तथा ।<br>
गणाधिपं क्षेत्रपालं निजेष्टदैवतं तथा ॥ १,११.१६ ॥<br>
नवग्रहाग्निविप्रांश्च दैवज्ञान् भिषगुत्तमान् ।<br>
तथान्तरायकर्त्ःंश्च भूतप्रेतपिशाचकान् ॥ १,११.१७ ॥<br>
यक्षराक्षसगन्धर्वान्मन्त्रज्ञान्स्वजनानपि ।<br>
तर्पयेन्मद्यमांसैश्च वस्त्रभूषणकाञ्चनैः ॥ १,११.१८ ॥<br>
तत्तत्प्रियकरैर्दिव्यैर्बलिं दिक्षु विनिक्षिपेत् ।<br>
चतुर्भिर्वङ्कनालैश्च धमयेत्खदिराग्निना ॥ १,११.१९ ॥<br>
फेनहीनमधूमं च संतप्तं च यदा भवेत् ।<br>
श्रीगुरुं निजदेवं च चन्द्रसूर्याग्नितारकाः ॥ १,११.२० ॥<br>
भुवनानि नमस्कृत्य कटाहे निक्षिपेत्तनुम् ।<br>
ज्ञात्वा सम्यग्द्रुतं देहं पार्थिवाख्यं रसं क्षिपेत् ॥ १,११.२१ ॥<br>
धमेद्गाढं प्रयत्नेन तत्कल्कं च यदा भवेत् ।<br>
ततोऽप्तत्त्वाख्यरसकं निक्षिपेद्रक्ततां नयेत् ॥ १,११.२२ ॥<br>
तेजस्तत्त्वरसं पश्चात्क्षिपेत्तन्मांसतां व्रजेत् ।<br>
निक्षिपेद्वायुतत्त्वाख्यं रसं तत्र विनिक्षिपेत् ॥ १,११.२३ ॥<br>
शुभ्रवर्णत्वमाप्नोति ततश्चाकाशतत्त्वकम् ।<br>
निक्षिपेज्जीवतत्त्वाख्यं रसतत्त्वं च पार्वति ॥ १,११.२४ ॥<br>
रसं क्षिपेत्त्वन्ध्रितस्य स्वर्णस्य तत्समं भवेत् ।<br>
सजीवो जायते सिद्धो हुंकारत्रयमुच्चरेत् ॥ १,११.२५ ॥<br>
यथोदितो भानुबिम्बो महाबुद्धिपराक्रमः ।<br>
महावपुर्महातेजा नागायुतमहाबलः ॥ १,११.२६ ॥<br>
मन्मथोपमरूपाढ्यो वाचा वागीश्वरीसमः ।<br>
बुद्ध्या जीवसमः श्रीमान्विष्णुवद्धनदोपमः ॥ १,११.२७ ॥<br>
त्यागे रोषे च कालाग्निर्गाम्भीर्येण महोदधिः ।<br>
स्रष्टा हर्ता च गोप्ता च सर्वानुग्राहकः प्रभुः ॥ १,११.२८ ॥<br>
दिव्यदृष्टिर्वज्रदेहः स साक्षाद्भैरवस्त्वयम् ।<br>
अर्धयोजनविस्तीर्णहेमकिङ्किणिमण्डितम् ॥ १,११.२९ ॥<br>
चलद्भ्रमरसशोभं नानामाणिक्यमण्डितम् ।<br>
हेममालापरिष्वक्तं घण्टानादमनोहरम् ॥ १,११.३० ॥<br>
दिव्यदीप्तमहानादिशङ्खकाहलसंकुलम् ।<br>
वीणावेणुमृदङ्गाद्यैर्वादित्रैर्मुरजैः समम् ॥ १,११.३१ ॥<br>
तालैर्बहुविधैश्चान्यैर्दिव्यघोषैः समाकुलम् ।<br>
गायत्किन्नरगन्धर्वैस्तथा किंपुरुषैर्युतम् ॥ १,११.३२ ॥<br>
लसन्माणिक्यकेयूरहारकङ्कणमुद्रकाः ।<br>
काचनूपुरसंयुक्ता दिव्याभरणभूषिताः ॥ १,११.३३ ॥<br>
दिव्यमालापरिष्कारा दिव्यगन्धानुलेपनाः ।<br>
दिव्याम्बराश्चारुरूपा मत्तमन्मथविह्वलाः ॥ १,११.३४ ॥<br>
दिव्याङ्गनास्तदा चैनं समाश्रित्य ब्रुवन्ति च ।<br>
किं कर्म सिद्धसंखेदास्त्वादेशो देव दीयताम् ॥ १,११.३५ ॥<br>
उपासते सिद्धकन्याः परः शतसहस्रकम् ।<br>
यत्र यास्यति तत्रैव चानुयामो वयं वृताः ॥ १,११.३६ ॥<br>
दिव्यालयांश्च विविधान्हेममाणिक्यमण्डितान् ।<br>
दिव्यानि स्नानपानानि स्वीकुर्वाणो मुहुर्मुहुः ॥ १,११.३७ ॥<br>
वज्र्यादिसर्वलोकेषु स्वेच्छया विहरत्यसौ ।<br>
पूज्यते देवसिद्धौघैः यथायं भैरवस्तथा ॥ १,११.३८ ॥<br>
भुञ्जानः सर्वभोगांश्च क्षुत्पिपासाविवर्जितः ।<br>
योगिनीशतसाहस्रं भोक्ता संचिन्तयन् सुखम् ॥ १,११.३९ ॥<br>
महाकल्पान्तकालेऽपि प्रक्षीणेऽस्मिन्वरानने ।<br>
लीयते परमे व्योम्नि लीयन्ते यत्र देवताः ॥ १,११.४० ॥<br>
भूतकालान्तको नाम रसस्यास्य प्रभावतः ।<br>
अभेद्योऽयमखण्ड्यश्च त्वदाह्यो भवति प्रिये ॥ १,११.४१ ॥<br>
रसायनस्य सर्वस्य सिद्धिदोऽयं महेश्वरि ।<br>
वक्ष्यते मन्त्रराजोऽयं रससिद्धिप्रदायकः ॥ १,११.४२ ॥<br>
ऐं ह्रीं श्रीं क्लीं सौः श्रीभैरव ॥ १,११.४३ ॥</p>
<p>आक्, १, १२<br>
[श्रीशैले सिद्धिलाभः]<br>
श्रीभैरवी ।<br>
श्रीशैले विविधा सिद्धिः सद्यः प्रत्ययकारिणी ।<br>
सुलभा श्रूयते देव तां ब्रूहि विविधां प्रभो ॥ १,१२.१ ॥<br>
श्रीभैरवः ।<br>
वक्ष्यामि शृणु तत्सर्वं सद्यः सिद्धिकरं प्रिये ।<br>
कैलासान्मन्दरान्मेरोर्विन्ध्याद्रेश्च हिमालयात् ॥ १,१२.२ ॥<br>
महेन्द्रान्मलयाद्रेश्च सह्यादृश्यगिरेरपि ।<br>
श्रेष्ठः श्रीपर्वतो दिव्यः सिद्धियोगीन्द्रसेवितः ॥ १,१२.३ ॥<br>
तत्र तीर्थानि सर्वाणि सरांसि सरितः प्रिये ।<br>
सिद्धिप्रदानि लिङ्गानि लतापाषाणपादपाः ॥ १,१२.४ ॥<br>
मृत्तिकाकन्दतोयानि पत्रपुष्पफलानि च ।<br>
एवमादीनि विद्यन्ते सर्वसिद्धिकराणि च ॥ १,१२.५ ॥<br>
श्रीपर्वतोऽहमीशानि त्वहं साक्षात्स पर्वतः ।<br>
स्थावरं मामकं रूपं विद्धि तं सुरसेवितम् ॥ १,१२.६ ॥<br>
अस्मिन्यदस्ति नान्यत्र यदन्यत्र स्थितं च तत् ।<br>
दिव्यलिङ्गस्पर्शनीयं ज्योतिर्लिङ्गमनामयम् ॥ १,१२.७ ॥<br>
श्रीमल्लिकार्जुनमिति प्रख्यातं परमेश्वरि ।<br>
वामपार्श्वेऽस्य लिङ्गस्य घण्टासिद्धेश्वरः स्थितः ॥ १,१२.८ ॥<br>
घण्टा विलम्बते द्वारे तीर्थकुण्डं च विद्यते ।<br>
उपोषितैस्त्रिभिः कार्यं जागरूकैरतन्द्रितैः ॥ १,१२.९ ॥<br>
निशि कृष्णचतुर्दश्यामजस्रं स्नापयेच्छिवम् ।<br>
एकः समानयेत्तोयं कुण्डस्थमपरः प्रिये ॥ १,१२.१० ॥<br>
घण्टां निनादयेदन्यश्चतुर्यामावधि प्रिये ।<br>
घण्टासिद्धेश्वरस्तुष्टो दद्यात्तेभ्योऽपि खे गतिम् ॥ १,१२.११ ॥<br>
घण्टासिद्धेश्वरस्यास्य दक्षिणे निखनेत्प्रिये ।<br>
जानुदघ्नं तु तत्रैव दृश्यते रोचनप्रभा ॥ १,१२.१२ ॥<br>
मृत्तिका तां समाहृत्य कर्षमात्रं पिबेत्प्रिये ।<br>
क्षीरयुक्तां च सप्ताहं स साक्षादमरो भवेत् ॥ १,१२.१३ ॥<br>
श्रीगिरीशस्य पुरतो गजाकारा महाशिला ।<br>
स्रवत्येव दिवारात्रं दिव्यगन्धं सुगुग्गुलुम् ॥ १,१२.१४ ॥<br>
तं गृह्णीयात्पलाशस्य दर्व्यालाबुकपात्रके ।<br>
प्रक्षिपेद्गन्धकयुतं भक्षयेत्कर्षमात्रकम् ॥ १,१२.१५ ॥<br>
प्रत्यहं मासपर्यन्तं ततः सिद्धिमवाप्नुयात् ।<br>
सदानन्दो युवा धीरो जीवेदाचन्द्रतारकम् ॥ १,१२.१६ ॥<br>
विद्रुते म्लेच्छवदने गुग्गुलुं तं विनिक्षिपेत् ।<br>
कोटिमंशं ततस्ताम्रं दिव्यं भवति काञ्चनम् ॥ १,१२.१७ ॥<br>
[चन्द्रोदक बेइ ंल्लिकार्जुन]<br>
मल्लिकार्जुनदेवस्य चन्द्रवाप्यस्ति पश्चिमे ।<br>
वैशाखपूर्णिमायां तु साधयेत्साधकोत्तमः ॥ १,१२.१८ ॥<br>
निर्भयो निर्विकल्पश्च वसंस्तोयसमीपतः ।<br>
जपेन्मृत्युञ्जयं मन्त्रं रात्रौ वासोविवर्जितः ॥ १,१२.१९ ॥<br>
निशीथे चन्द्रसलिलं चन्द्रस्पृष्टं भवेद्यदा ।<br>
तत्तीर्थच्छिद्रदेशे च स्वाञ्जलिं प्रक्षिपेदतः ॥ १,१२.२० ॥<br>
स्पृष्ट्वा चन्द्रो यदा गच्छेत्तदा तत्तोयमाहरेत् ।<br>
पिबेच्च सहसा धीरो जीवेदाचन्द्रतारकम् ॥ १,१२.२१ ॥<br>
वज्रकायः सौम्यरूपः शान्तात्मा स भवेन्नरः ।<br>
[ट्रिपुरान्तक]<br>
पूर्वद्वारे श्रीगिरेस्तु विद्यते त्रिपुरान्तकः ॥ १,१२.२२ ॥<br>
देवस्य निकटे देशे चोत्तरे तिन्त्रिणीतरुः ।<br>
दृश्यते तत्र मूले तु स्वयं श्रीभैरवः प्रभुः ॥ १,१२.२३ ॥<br>
नृमात्रां निखनेद्भूमिं तदग्रे दृश्यते तदा ।<br>
तप्तकुण्डं नीलजलं दिव्यसिद्धिप्रदायकम् ॥ १,१२.२४ ॥<br>
तत्तिन्त्रिणीकपत्राणि वस्त्रे बद्ध्वा विनिक्षिपेत् ।<br>
कुण्डे तस्मिंस्तदा तानि स्थूलमीना भवन्ति च ॥ १,१२.२५ ॥<br>
गृहीत्वा तिन्त्रिणीकाष्ठैः पचेदेवं क्रमात्सुधीः ।<br>
तेषां शिरःकण्टकानि खानि च विवर्जयेत् ॥ १,१२.२६ ॥<br>
भक्षयेच्छेषमखिलं साधकः सिद्धिकाङ्क्षया ।<br>
क्षणमात्रं भवेन्मूर्च्छा तेन पश्चाद्विबुध्यते ॥ १,१२.२७ ॥<br>
वसुधायां बिलं पश्येज्जीवेद्दिव्यायुताब्दकम् ।<br>
[मणिपल्लि]<br>
पश्चिमे त्रिपुरान्तस्य गव्यूतिद्वयमात्रके ॥ १,१२.२८ ॥<br>
मणिपल्लिरिति ग्रामस्तस्य पश्चिमभागतः ।<br>
विद्यते कश्चन गिरिस्तत्पश्चादेकवाटकम् ॥ १,१२.२९ ॥<br>
दृश्यते प्रविशेत्तत्र पूर्वास्यश्च ततो व्रजेत् ।<br>
दक्षिणाभिमुखः पश्चाद्दशचापान्तमात्रकम् ॥ १,१२.३० ॥<br>
तत्र चाम्रफलाकारान् पाषाणाञ्ज्वलनप्रभान् ।<br>
गृहीत्वा बन्धयेद्वस्त्रे तद्वस्त्रं रक्ततां व्रजेत् ॥ १,१२.३१ ॥<br>
पाषाणयुक्तं तद्वस्त्रं क्षीरमध्ये विनिक्षिपेत् ।<br>
ततः क्षीरं रक्तवर्णं स्यात्पिबेत्साधकोत्तमः ॥ १,१२.३२ ॥<br>
सप्ताहाज्जायते सिद्धिर्वज्रकायो महाबलः ।<br>
जीवेदाचन्द्रतारं च आ कल्पमविल्पकम् ॥ १,१२.३३ ॥<br>
[कोकिलाबिल]<br>
त्रिपुरान्तस्योदग्भागे कोकिलाबिलमुत्तमम् ।<br>
जगत्प्रकाशं तत्रास्ते कृत्वा देहविशोधनम् ॥ १,१२.३४ ॥<br>
साधको वमनाद्यैश्च तद्बिलं प्रविशेत्सुधीः ।<br>
दशचापावधिस्तत्र पाषाणाः कोकिलोपमाः ॥ १,१२.३५ ॥<br>
सन्ति गृहीत्वा तत्पृष्ठे तिलाः क्षिप्ताः स्फुटन्ति च ।<br>
इत्येतत्प्रत्ययं दृष्ट्वा ताश्च घृष्य परस्परम् ॥ १,१२.३६ ॥<br>
दुग्धान्तः प्रक्षिपेत्तांश्च तत्क्षीरं कृष्णतां व्रजेत् ।<br>
तत्क्षीरं मासमात्रं च पिबेद्दिव्यतनुर्भवेत् ॥ १,१२.३७ ॥<br>
ब्रह्मणस्त्रिदिनं जीवेद्वलीपलितवर्जितः ।<br>
वेगे समीरसदृशश्छिद्रं पश्यति भूतले ॥ १,१२.३८ ॥<br>
त्रिपुरान्तस्य पूर्वस्यां दिशि योजनमात्रके ।<br>
अस्ति स्वर्गपुरीनाथो देवस्तस्याग्रतः खनेत् ॥ १,१२.३९ ॥<br>
जानुमात्रं च वसुधां तत्र सर्पफणोपमाः ।<br>
स्पर्शसंज्ञास्तु पाषाणा निर्गच्छन्ति वरानने ॥ १,१२.४० ॥<br>
त्रिपुरान्तकदेवस्य पश्चिमेऽर्धार्धयोजने ।<br>
अस्ति दिव्यबिलद्वारं तत्र चापत्रयान्तरम् ॥ १,१२.४१ ॥<br>
व्रजेत्खर्जूरवृक्षोऽस्ति कृष्णवर्णः फलान्वितः ।<br>
तत्फलानां रसं पीत्वा तेन मूर्च्छा भवेत्क्षणम् ॥ १,१२.४२ ॥<br>
प्रबुद्धोऽसौ भवेत्सिद्धो जीवेदा चन्द्रभास्करम् ।<br>
श्रीगिरेर्दक्षिणद्वारे वज्रेश्वरसुरेश्वरौ ॥ १,१२.४३ ॥<br>
तिष्ठतो निखनेद्भूमिं तत्र श्रीफलसन्निभाः ।<br>
पाषाणाः स्पर्शभेदाः स्युः संग्राह्यास्ते सुरेश्वरि ॥ १,१२.४४ ॥<br>
तत्र रामेश्वराख्योऽस्ति निखनेत्तस्य सन्निधौ ।<br>
रुद्राक्षाकारपाषाणाः स्पर्शभेदा भवन्ति ते ॥ १,१२.४५ ॥<br>
[आवर्तक]<br>
ज्योतिःसिद्धवटस्थाने दक्षिणे चैकपादपः ।<br>
तिष्ठत्यावर्तको नाम तदासन्ने तु पश्चिमे ॥ १,१२.४६ ॥<br>
पर्वतो विद्यते तत्र खनेत्तालफलोपमाः ।<br>
पाषाणास्तान्धमेद्गाढं तत्सर्वं काञ्चनं भवेत् ॥ १,१२.४७ ॥<br>
तस्यैव दक्षिणे द्वारे विद्यते कुण्डलेश्वरः ।<br>
तन्निकृष्टे जानुमात्रं खनेद्भूमिं समुद्धरेत् ॥ १,१२.४८ ॥<br>
रक्ताभाः श्रीफलाकाराः पाषाणाः स्पर्शवेधकाः ।<br>
पुरुषेश्वरदेवस्य समीपे कुण्डमस्ति हि ॥ १,१२.४९ ॥<br>
गुञ्जारिड्ढौ च विद्येते वृक्षौ तत्पत्त्रमश्नीयात् ।<br>
सप्ताहाज्जायते सिद्धो जरामरणवर्जितः ॥ १,१२.५० ॥<br>
[हस्तिशिला]<br>
तत्र हस्तिशिला दक्षे खनेद्धस्तप्रमाणतः ।<br>
तत्र जम्बूफलाकारा ग्राह्यास्ते स्पर्शसंज्ञकाः ॥ १,१२.५१ ॥<br>
ख्याता हस्तिशिरोनाम्ना ख्याता हस्तिशिलेति सा ।<br>
[छायाछत्त्र]<br>
एकयोजनमात्रे तु तस्या दक्षिणभागतः ॥ १,१२.५२ ॥<br>
शिवरूपं शिवप्रोक्तं छायाछत्त्रं तु विद्यते ।<br>
वर्तुलं शतहस्तं तु छिद्रं तस्याप्यधो व्रजेत् ॥ १,१२.५३ ॥<br>
न कैश्चिद्दृश्यते सोऽपि सिद्धो भवति तत्क्षणात् ।<br>
यदृच्छया रुद्रतुल्यः क्रीडत्येव जगत्त्रये ॥ १,१२.५४ ॥<br>
सिद्ध्यष्टकं साधयेद्वा सर्वसिद्धिप्रदायकः ।<br>
कान्ताभ्रसत्वकनकसूताः क्रमगुणोत्तराः ॥ १,१२.५५ ॥<br>
अम्लेन मर्दयेद्गाढं गोलं कृत्वा तु वेष्टयेत् ।<br>
तद्गोलं दीर्घवंशाग्रे बद्ध्वा श्रीकालिकामनुम् ॥ १,१२.५६ ॥<br>
जपेन्निवेशयेत्तत्र छायाछत्त्रेण तेन च ।<br>
वंशाग्रबद्धगोलान्तर्जायते घुटिका शुभा ॥ १,१२.५७ ॥<br>
वक्त्रान्तर्धारयेत्तां तु तत्क्षणात्खेचरो भवेत् ।<br>
शिलां तालं वस्त्रबद्धं कृत्वा वंशाग्रवेष्टितम् ॥ १,१२.५८ ॥<br>
छायाछत्त्रे निवस्यैतत्ताभ्यां नेत्रे समञ्जयेत् ।<br>
निधिं पश्यति भूमिस्थं नात्र कार्या विचारणा ॥ १,१२.५९ ॥<br>
वंशाग्रबद्धखड्गं च छायाछत्त्रे विनिक्षिपेत् ।<br>
मन्त्रयेत्कालिकामन्त्रं तं खड्गं धारयेत्करे ॥ १,१२.६० ॥<br>
त्रैलोक्यविजयी धीरो भवेद्वीरो जगत्त्रये ।<br>
वंशाग्रे रोचनं बद्ध्वा छायाछत्त्रे निवेशयेत् ॥ १,१२.६१ ॥<br>
ललाटे तिलकं तेन कृत्वा लोकं वशं नयेत् ।<br>
स्रोतोञ्जनाञ्जने तद्वच्छायाच्छत्रे निवेशयेत् ॥ १,१२.६२ ॥<br>
तेनाञ्जनेनाञ्जितोऽसौ देवैरपि न दृश्यते ।<br>
पादुके पूर्ववद्बद्ध्वा छायाच्छत्रे निधापयेत् ॥ १,१२.६३ ॥<br>
पादाभ्यां पादुके धृत्वा यत्र यत्राभिवाञ्छति ।<br>
प्रयातुं तत्र तत्रैव नयतस्तं च पादुके ॥ १,१२.६४ ॥<br>
पूर्ववद्रक्तवस्त्रं च छायाच्छत्रे निवेशयेत् ।<br>
आवेष्टयेत्तं च पटमदृश्यो भवति क्षणात् ॥ १,१२.६५ ॥<br>
समुज्झिते पटे पश्चाद्दृश्यतेऽसौ न संशयः ।<br>
कान्तं व्योम हेम सूतमेकीकृत्य विमर्दयेत् ॥ १,१२.६६ ॥<br>
गोलीभूतं तु वस्त्रेण वंशाग्रे बन्धयेत्सुधीः ।<br>
छायाच्छत्रे स्थापयेत्तत्कालीमन्त्रेण मन्त्रयेत् ॥ १,१२.६७ ॥<br>
स्पर्शवेधी भवेदेतत्सत्यं सत्यं वरानने ।<br>
श्रीशैलपश्चिमद्वारे देवो ब्रह्मेश्वरः स्थितः ॥ १,१२.६८ ॥<br>
दुर्गा देवी च तत्रस्था सोपानं नवमं च यत् ।<br>
तुङ्गभद्रायां च नद्यां ततो ब्रह्मेश्वरस्य च ॥ १,१२.६९ ॥<br>
द्वारदेशे मुद्गवर्णं चत्वारः स्पर्शका अमी ।<br>
चिञ्चावनं च नैरृत्ये स्थितं ब्रह्मेश्वरस्य हि ॥ १,१२.७० ॥<br>
कुण्डं च विद्यते तत्र चिञ्चाधश्चण्डिका स्थिता ।<br>
एकपादेन सततं तच्चिञ्चाफलमाहरेत् ॥ १,१२.७१ ॥<br>
वस्त्रेण बन्धयेत्कुण्डे क्षिप्त्वा स्नानं समाचरेत् ।<br>
स्नानान्ते तानि गृह्णीयात्तावन्मत्स्या भवन्ति हि ॥ १,१२.७२ ॥<br>
तदिन्धनैः पचेत्ताश्च ह्यस्थिपुच्छशिरस्त्यजेत् ।<br>
दद्याद्देवायैकमंशमतिथीनां द्वितीयकम् ॥ १,१२.७३ ॥<br>
तृतीयांशं स्वयं भक्षेन्मूर्छितो भवति क्षणात् ।<br>
दिव्यो भवति सिद्धोऽयं बिलं पश्यति भूतले ॥ १,१२.७४ ॥<br>
जरामरणनिर्मुक्तो ह्यबध्यो निर्जरैरपि ।<br>
अलम्पुरोत्तरे ग्रामो विद्यते भीमपादुकः ॥ १,१२.७५ ॥<br>
पार्श्वे तु तस्य ग्रामस्य हस्तमात्रं धरां खनेत् ।<br>
पाषाणा हि फणाकाराः स्पर्शसंज्ञा भवन्ति ते ॥ १,१२.७६ ॥<br>
योगीश्वरीति देव्यस्ति तत्रालंपुरदेवता ।<br>
तस्याग्रतो रम्यगुहा तस्या मध्ये खनेद्भुवम् ॥ १,१२.७७ ॥<br>
पाषाणा भेदसंकाशा ग्राह्या मार्जालविष्ठया ।<br>
संमिश्र्य निक्षिपेद्वङ्गे द्रुते तत्तारतां व्रजेत् ॥ १,१२.७८ ॥<br>
मध्वाज्याभ्यां पिबेत्तांश्च पाषाणान्साधकोत्तमः ।<br>
दिव्यो भवति सिद्धोऽयं वलीपलितमृत्युजित् ॥ १,१२.७९ ॥<br>
श्रीपर्वतोत्तरद्वारे देवो नाम्ना महेश्वरः ।<br>
तिष्ठति भ्रमराम्रश्च तत्र तत्फलमाहरेत् ॥ १,१२.८० ॥<br>
स्फोटयेच्च तदन्तस्था निर्यान्ति भ्रमरास्तथा ।<br>
सजीवा अथ तान्सर्वान्भ्रमरांस्तान्विवर्जयेत् ॥ १,१२.८१ ॥<br>
तत्फलानि पचेत्क्षारे यावच्छक्यं पयः पिबेत् ।<br>
क्षणं मूर्च्छा भवेत्तेन मूर्च्छान्ते च पयः पिबेत् ॥ १,१२.८२ ॥<br>
एवं कुर्यात्प्रयत्नेन चैकविंशतिवासरम् ।<br>
तेन वज्रशरीरः स्याद्वलीपलितवर्जितः ॥ १,१२.८३ ॥<br>
वेदवेदाङ्गतत्त्वज्ञो जीवेदादित्यतारकम् ।<br>
तरसा वायुना तुल्यस्तत्क्षणाद्भवति प्रिये ॥ १,१२.८४ ॥<br>
तदाम्रस्य फलेनैव त्यक्तभ्रमरकेन च ।<br>
वङ्गस्य पलसाहस्रं द्रावितं रजतं भवेत् ॥ १,१२.८५ ॥<br>
रन्ध्रमापादयेदाम्रफले भृङ्गं विवर्जयेत् ।<br>
तन्मध्ये निक्षिपेत्सूतं कर्षं कृष्णाभ्रसत्वकम् ॥ १,१२.८६ ॥<br>
निरुध्य वक्त्रं समृदा गोमयेन च लेपयेत् ।<br>
छायायां शोषयेत्काष्ठैस्तदीयैः प्रहरं पचेत् ॥ १,१२.८७ ॥<br>
स्वभावशीतलं कृत्वा वक्त्रस्थां कारयेत्सुधीः ।<br>
खेचरत्वमवाप्नोति वलीपलितवर्जितः ॥ १,१२.८८ ॥<br>
जीवेच्चन्द्रार्कपर्यन्तं वाग्मित्वं ब्रह्मणा समम् ।<br>
सूतं कृष्णाभ्रसत्वं चाम्रफले पूर्ववत्क्षिपेत् ॥ १,१२.८९ ॥<br>
प्रलिप्य गोशकृन्मृद्भ्यां पुटेदारण्यकोपलैः ।<br>
स्वशीतं पारदं ग्राह्यं मधुसर्पिर्भिर्युतं लिहेत् ॥ १,१२.९० ॥<br>
गुञ्जामात्रं च मासान्तं बालो भवति मानवः ।<br>
नवनागोपमः सत्वे जीवेद्ब्रह्मैकवासरम् ॥ १,१२.९१ ॥<br>
उत्तरे श्रीगिरीशस्य विद्यते शुक्लपर्वते ।<br>
पञ्चोपचारैः सम्पूज्य त्रिषु लोकेषु विश्रुतः ॥ १,१२.९२ ॥<br>
ओं हुं फट्कारमन्त्रेण निर्विकल्पेन साधकः ।<br>
पश्येत्पश्चिमदिग्भागमन्तरिक्षे विमानकम् ॥ १,१२.९३ ॥<br>
दिव्यं ह्यनेकरुचिरं सद्यः प्रत्ययकारकम् ।<br>
ततः पश्चिमदिग्भागे व्रजेत्तीर्त्वा महानदीम् ॥ १,१२.९४ ॥<br>
दृश्यते च गुहा तत्र प्रविशेत्पश्चिमाननः ।<br>
त्रियोजनं व्रजेत्तत्र विभीरेकोऽविकल्पकः ॥ १,१२.९५ ॥<br>
कदलीकाननं तत्र दृश्यते पञ्चयोजनम् ।<br>
अच्छोदपूर्णा सरसी तन्मध्ये भद्रपीठकम् ॥ १,१२.९६ ॥<br>
तत्पीठं तु महद्दिव्यं पश्येत्स्फटिकसन्निभम् ।<br>
उच्चारयेन्मन्त्रमिमं दण्डवत्प्रणतिं भजेत् ॥ १,१२.९७ ॥<br>
ओं ह्रीं विद्यावागीश्वराधिपतये ह्रीमों स्वाहा ।<br>
तत्र स्नात्वा जपेन्मन्त्रं लक्षमेकं वरानने ।<br>
कन्दमूलाशनो वा यथेष्टं साधकः प्रिये ॥ १,१२.९८ ॥<br>
सिंहासनान्तरे देवं पश्येत्स्फटिकसन्निभम् ।<br>
चतुर्भुजं त्रिणेत्रं च विशदेन्दुकलाधरम् ॥ १,१२.९९ ॥<br>
नीलग्रीवं नागभूषं परश्वथमृगायुधम् ।<br>
वराभयं वरेण्यं तं विशिष्टविबुधार्चितम् ॥ १,१२.१०० ॥<br>
नमस्कुर्याच्च साष्टाङ्गं मन्त्रैः स्तोत्रैर्मुहुर्मुहुः ।<br>
ततः प्रसन्नः स शिवो वरं दत्ते यथेप्सितम् ॥ १,१२.१०१ ॥<br>
शतमायतनं तत्र कूपं नवशतं यथा ।<br>
आरामाश्चापि तावन्ति नन्दनानि वनानि च ॥ १,१२.१०२ ॥<br>
वाप्यो नवशतं सन्ति विवरं चैव तत्समम् ।<br>
कल्पवृक्षाश्च तावन्ति एते सर्वेऽपि सिद्धिदाः ॥ १,१२.१०३ ॥<br>
तत्रास्ते मोहली नाम्ना प्रथिता यक्षिणीष्टदा ।<br>
ब्रूते सा देहि मे भुक्तिं सिद्धिं त्वं यदि वाञ्छसि ॥ १,१२.१०४ ॥<br>
देवि दास्याम्यहं भुक्तिं वक्तव्यमिह चामुना ।<br>
कन्दमूलं फलं तस्यै पायसं वा समर्पयेत् ॥ १,१२.१०५ ॥<br>
सा यक्षिणी पुनर्वक्ति यावद्भुञ्जे सुतं मम ।<br>
धारयेर्वक्षसा तावद्वरं दास्यामि ते महत् ॥ १,१२.१०६ ॥<br>
विसृजेस्त्वं यदि तदा भवन्तं हन्मि निर्दया ।<br>
एवं गतभयश्चीरः कुर्याच्चेत्सिद्धिभाग्भवेत् ॥ १,१२.१०७ ॥<br>
व्रजेदुदीचीदिग्भागे तत्सरो योजनार्धके ।<br>
तत्रास्ते चन्दनं दिव्यं पुष्पपूर्णं महेश्वरि ॥ १,१२.१०८ ॥<br>
तत्पुष्पाघ्राणमात्रेण क्षुत्पिपासा न बाधते ।<br>
भक्षयेदथवा तस्य फलमेकं यथोचितम् ॥ १,१२.१०९ ॥<br>
वज्रकायो भवेत्तस्य भक्षणादेव मानवः ।<br>
सरोदक्षिणदिग्भागे गच्छेद्योजनपादकम् ॥ १,१२.११० ॥<br>
नन्दनं दृश्यते तत्र दाडिमीवृक्षसंकुलम् ।<br>
तत्फलं भक्षयेद्यस्तु जीवेद्युगसहस्रकम् ॥ १,१२.१११ ॥<br>
तस्यैव सरसः पूर्वभागे क्रोशार्धमात्रकम् ।<br>
गच्छेद्धात्रीफलैर्युक्तं विद्यते नन्दनं वनम् ॥ १,१२.११२ ॥<br>
अश्नीयात्तत्फलं धीरो जीवेत्संवर्तकत्रयम् ।<br>
सरसस्तस्य भागे च पश्चिमे योजनं व्रजेत् ॥ १,१२.११३ ॥<br>
तत्र श्रीफलसम्पूर्णं नन्दनं विद्यते वनम् ।<br>
अद्यते तत्फलं येन जीवत्याचन्द्रतारकम् ॥ १,१२.११४ ॥<br>
तत्रैव नन्दनवने लिङ्गं स्यान्नीलवर्णकम् ।<br>
तस्योदग्द्वारमार्गेण विशेन्नागो महाबलः ॥ १,१२.११५ ॥<br>
तत्र सप्तफणोपेतस्तूग्रभीतिकरो महान् ।<br>
एवंविधं महानागं हुंहुंकारं वदन्मुहुः ॥ १,१२.११६ ॥<br>
नमस्कुर्यात्प्रयत्नेन साधकः सिद्धिकाङ्क्षया ।<br>
वदत्येवं महानागस्त्वदृश्यत्वं ददामि ते ॥ १,१२.११७ ॥<br>
याहि स्वं पश्चिमद्वारं दिव्या कन्यास्ति तत्र वै ।<br>
समुच्चरन्महामन्त्रं व्रजेत्तत्रैव साधकः ॥ १,१२.११८ ॥<br>
ददाति हारं सा कन्या प्रवेशं न ददाति च ।<br>
हारं गले धारयेत्तं तेन सारस्वतं भवेत् ॥ १,१२.११९ ॥<br>
तस्माद्दक्षिणदिग्द्वारे व्रजेद्भीतिकरं परम् ।<br>
तत्र पश्येन्मुक्तकेशं जिह्मनेत्रं दिगम्बरम् ॥ १,१२.१२० ॥<br>
गदाहस्तं नीलवर्णं दृष्ट्वा श्रीक्षेत्रपालकम् ।<br>
वन्देत मन्त्रमुच्चार्य स्तोत्रैर्विघ्ननिवारणम् ॥ १,१२.१२१ ॥<br>
हाहाहेहेहुंहुंकारं फठुं स्वाहान्तमेव च ।<br>
क्षेत्रपालोऽप्यनेनैव मन्त्रेणाशु प्रसीदति ॥ १,१२.१२२ ॥<br>
स्वागत्वं वितरत्येष प्रवेशं न ददाति हि ।<br>
अथ व्रजेत्पूर्वदिशो द्वारं तत्र गणाधिपम् ॥ १,१२.१२३ ॥<br>
स्थितं प्रपूजयेत्तत्र प्रविशेत्साधकोत्तमः ।<br>
दृश्यते दिव्यलिङ्गं च चापस्तत्र मनोहरः ॥ १,१२.१२४ ॥<br>
ओं हुङ्कारेण मन्त्रेण पूजयेच्च तमीश्वरम् ।<br>
उपवासेन तत्रैव दिवारात्रं जपेत्सुधीः ॥ १,१२.१२५ ॥<br>
प्रत्यक्षो भवतीशानो ददाति हि वरं परम् ।<br>
इत्येवमादयः सन्ति सिद्धयः कदलीवने ॥ १,१२.१२६ ॥<br>
तत्रैव सरसः पूर्वभागे योजनमात्रके ।<br>
अक्षरैर्लिखितं द्वारि तत्र पद्मावतीबिलम् ॥ १,१२.१२७ ॥<br>
वमनाद्यैर्विशुद्धात्मा प्रविशेत्तत्र साधकः ।<br>
तत्र चापान्तरशतं गच्छेत्तत्र मृदङ्गकम् ॥ १,१२.१२८ ॥<br>
आलोक्य वादयेत्तं च तद्ध्वनिश्रवणात्तदा ।<br>
पद्मावती स्वयं याति ह्यमृतं च ददाति च ॥ १,१२.१२९ ॥<br>
तस्य पानेन सिद्धोऽयममरत्वं लभेत च ।<br>
ततः सैनं समागम्य प्रार्थयेत्त्वं ममान्तिकम् ॥ १,१२.१३० ॥<br>
समागच्छालये दिव्ये कन्यापञ्चशताकुले ।<br>
स्थित्वा मम पतिर्भूया ब्रह्मायुष्यावधि प्रभो ॥ १,१२.१३१ ॥<br>
तदन्ते शाश्वतं स्थानं गमिष्यसि न संशयः ।<br>
तस्य पूर्वतटाकस्य चाग्नेय्यां दिशि विद्यते ॥ १,१२.१३२ ॥<br>
कदम्बेश्वरदेवोऽपि वृक्षः कादम्बकोऽग्रतः ।<br>
तत्र पत्राणि चादाय कटुतैलेन लेपयेत् ॥ १,१२.१३३ ॥<br>
तद्बीजसंभवैस्तैलैर्लिम्पेद्वाथ पचेत्सुधीः ।<br>
तत्काष्ठैस्तानि मत्स्याः स्युस्ताम्रपात्रे विनिक्षिपेत् ॥ १,१२.१३४ ॥<br>
वर्ज्यमस्थि शिरः पुच्छं क्षौद्रसर्पिर्युतं भजेत् ।<br>
तत्सेवया भवेत्सिद्धो रुद्रतुल्यो महाबलः ॥ १,१२.१३५ ॥<br>
तद्वृक्षश्च नदीतीरे कुण्डलेशस्य सन्निधौ ।<br>
विद्यते पूर्ववद्युक्त्या सिद्धिर्भवति नान्यथा ॥ १,१२.१३६ ॥<br>
अस्त्युत्तरे पुष्पगिरिः कपोतेशश्च विद्यते ।<br>
त्रिः प्रदक्षिणमातन्यात्तस्य मूर्धानमाव्रजेत् ॥ १,१२.१३७ ॥<br>
खेचरत्वं भवेत्तस्य साधकस्य न संशयः ।<br>
तस्य पूर्वोत्तरे भागे छेदिकीद्वारकं स्थितम् ॥ १,१२.१३८ ॥<br>
उदङ्मुखं विशेत्तत्र त्रिचापान्तरमादरात् ।<br>
मूषिकाकारपाषाणं तक्रे पिष्ट्वा पिबेन्नरः ॥ १,१२.१३९ ॥<br>
क्षिप्रं मूर्च्छा भवेत्तस्य जीवेद्ब्रह्मदिनत्रयम् ।<br>
वेधयेत्सर्वलोहानि स्पर्शमात्रान्न संशयः ॥ १,१२.१४० ॥<br>
उपोष्य च दिवा नक्तं देवाग्रे सिद्धिमाप्नुयात् ।<br>
विद्यते देवतायुग्मं कपोतेश्वरदक्षिणे ॥ १,१२.१४१ ॥<br>
आ नाभिमात्रं निखनेद्देवताद्वयमध्यतः ।<br>
गोरोचनोपमास्तत्र पाषाणाः सन्ति तान्हरेत् ॥ १,१२.१४२ ॥<br>
पिष्ट्वा क्षौद्रघृताभ्यां च पिबेद्यः सोऽमरो भवेत् ।<br>
कपोतेशस्य वायव्ये निखनेद्धस्तमात्रकम् ॥ १,१२.१४३ ॥<br>
तत्र पारावताकारपाषाणाः स्पर्शसंज्ञकाः ।<br>
देवताराधनं कृत्वा तेषामेकं समाहरेत् ॥ १,१२.१४४ ॥<br>
ऐशान्यां श्रीगिरीशस्य ह्यस्त्येव भृगुपातनम् ।<br>
तत्समीपे दिव्यकुण्डं मृदं तस्मात्समाहरेत् ॥ १,१२.१४५ ॥<br>
गव्यपञ्चकयुक्तां तां धमेत्खदिरवह्निना ।<br>
तस्माल्लोहं पतेन्नीलं मध्वाज्याभ्यां प्रतापितम् ॥ १,१२.१४६ ॥<br>
तत्सेचयेत्सप्तधौते तद्गोलं निक्षिपेन्मुखे ।<br>
विष्णुतुल्यो भवेत्सिद्धः सर्वज्ञः सर्वगः सुखी ॥ १,१२.१४७ ॥<br>
भृगुपातनशैलाग्रात्क्रोशे दधिकवाटकम् ।<br>
अच्छतैलगिरिर्नाम्ना तदग्रे विद्यते सदा ॥ १,१२.१४८ ॥<br>
बिलं तत्पश्चिमे ह्यस्ति तन्मध्ये चापपञ्चके ।<br>
गते पश्येत्तत्र कुण्डं तत्र लाक्षासमं रसम् ॥ १,१२.१४९ ॥<br>
अलाबुपात्रे गृह्णीयात्स सूतः कोटिवेधकः ।<br>
प्राकारश्चन्द्रगुप्तस्य श्रीगिरीशस्य पश्चिमे ॥ १,१२.१५० ॥<br>
तन्मध्ये विद्यते वेश्म चैत्यं तत्पूर्वतः स्थितम् ।<br>
चैत्यात्पूर्वे शिला दिव्या मुद्गाभा स्पर्शसंज्ञका ॥ १,१२.१५१ ॥<br>
तत्रास्ते मोहनो दन्ती तमारुह्य समाहितः ।<br>
पृष्ठात्तस्य तृणं ग्राह्यं तत्सर्वं काञ्चनं भवेत् ॥ १,१२.१५२ ॥<br>
तद्गजस्योत्तरे पार्श्वे जानुदघ्नां खनेद्धराम् ।<br>
जम्बूफलाभाः पाषाणाः स्पर्शसंज्ञा भवन्ति ते ॥ १,१२.१५३ ॥<br>
क्षितिं खनेद्गजस्याधो जानुमात्रं लभेत्ततः ।<br>
लक्षवेधकरा सिद्धा त्रिकोणे घुटिका परा ॥ १,१२.१५४ ॥<br>
मल्लिनाथस्य वायव्ये नत्वा देवह्रदः परः ।<br>
तीर्थं तत्रास्ति पाषाणा मुद्गाभाः स्पर्शसंज्ञः ॥ १,१२.१५५ ॥<br>
लिङ्गं कूर्मोपमं तत्र स्पर्शसंज्ञं शुभं प्रिये ।<br>
पूर्णिमायां कृत्तिकायां पूजयित्वा समाहरेत् ॥ १,१२.१५६ ॥<br>
तस्माद्गव्यूतियुगलात्स्मृता नीलवनी परा ।<br>
तस्या लिङ्गं च सलिलं नीलवर्णं प्रशस्यते ॥ १,१२.१५७ ॥<br>
अश्वाम्रकाकसङ्काशाः पाषाणाः स्पर्शवेधकाः ।<br>
देवालयान्तर्निखनेज्जानुमात्रान्तराद्धराम् ॥ १,१२.१५८ ॥<br>
मूषिकाकारपाषाणाः स्पर्शसंज्ञा भवन्ति ते ।<br>
श्रीगिरीशस्य नैरृत्यां ख्याता गुण्डीप्रभाख्यया ॥ १,१२.१५९ ॥<br>
तस्याग्रगर्ते पीताभां मृत्तिकां च पुटे दहेत् ।<br>
तस्यान्निःसरति स्वर्णं शुद्धदेवार्हकं परम् ॥ १,१२.१६० ॥<br>
तत्रास्ते भृङ्गचूतोऽपि पूर्ववत्सिद्धिदायकः ।<br>
तथा तम्बीपुरे चास्ति तीर्थे च विपुले शुभम् ॥ १,१२.१६१ ॥<br>
सदाफलं तु विख्यातं तस्याः पूर्वोत्तरे सुधीः ।<br>
श्रीगिरेर्नैरृते भागे महानन्देति विश्रुतः ॥ १,१२.१६२ ॥<br>
व्रजेद्घण्टापथेनैव तस्य पूर्वोत्तरे सुधीः ।<br>
तत्रास्ते कालकण्ठेशो नाम्नाग्रे तस्य कुण्डकम् ॥ १,१२.१६३ ॥<br>
तत्रेन्द्रगोपसङ्काशं सिद्धिः सूतस्य विद्यते ।<br>
भवन्ति सप्त लोहानि स्वर्णं तप्तानि सेकतः ॥ १,१२.१६४ ॥<br>
ऐशान्ये श्रीगिरीशस्य चास्ति श्रीमालिनीश्वरः ।<br>
तस्योत्तरदिशि ख्यातस्तूमापर्वतसंज्ञकः ॥ १,१२.१६५ ॥<br>
तस्याग्रे च त्रिशूलाभाः सन्ति दर्भाः शुभङ्कराः ।<br>
तदधो निखनेन्नाभिमात्रं नीलां मृदं हरेत् ॥ १,१२.१६६ ॥<br>
अक्षकाष्ठैः पचेत्तां च देवातिथ्यग्नये क्रमात् ।<br>
एकैकभागं कल्पेत चतुर्थांशं स्वयं भजेत् ॥ १,१२.१६७ ॥<br>
जीवेत्कल्पायुतं सिद्धो महाबलपराक्रमः ।<br>
इलेश्वरस्य निकटे तत्र कोटीश्वरः स्थितः ॥ १,१२.१६८ ॥<br>
पुष्पं पत्रं तदग्रेऽस्ति स्पर्शवेधकरं भवेत् ।<br>
तत्राचलेश्वरो देवः स्पर्शवेधकरः परः ॥ १,१२.१६९ ॥<br>
तस्य योजनमात्रे च दक्षिणे चामरेश्वरः ।<br>
ततः स्वर्णशिला चास्ति तदूर्ध्वं नरमांसकम् ॥ १,१२.१७० ॥<br>
गोमांसं वा क्षिपेत्काष्ठैर्बादरैर्ज्वालयेत्सुधीः ।<br>
प्रातः काञ्चनसङ्काशा दृश्यते सा शिला तदा ॥ १,१२.१७१ ॥<br>
प्रत्यग्रपुष्पवत्याश्च रजसा भावितांशुकम् ।<br>
लोडयेत्तच्छिलायां च क्षिपेदल्पाम्बुपात्रके ॥ १,१२.१७२ ॥<br>
तस्य संस्पर्शमात्रेण लेहः स्यात्काञ्चनं परम् ।<br>
श्रीगुरौ यत्र तत्रापि पिण्डभूमिस्थितोपलाः ॥ १,१२.१७३ ॥<br>
कर्षमात्रं तु तच्चूर्णं भक्षयेत्त्रिफला समम् ।<br>
वलीपलितजिन्मासाज्जीवेदाचन्द्रतारकम् ॥ १,१२.१७४ ॥<br>
श्रीगिरीन्द्रस्य नैरृत्यां पटाहकर्ण ईश्वरः ।<br>
तस्य पूर्वोत्तरे भागे पञ्चविंशतिचापके ॥ १,१२.१७५ ॥<br>
द्विहस्तमात्रोर्ध्वशिला खनेत्तत्र द्विहस्तकम् ।<br>
शरावसंपुटाकारान् दृषदस्तान्समाहरेत् ॥ १,१२.१७६ ॥<br>
कुर्वीत तानग्निवर्णान् सिञ्च्यात्कूष्माण्डजैर्द्रवैः ।<br>
तन्मध्यान्नवनीतं तु दद्याद्देवाय भागकम् ॥ १,१२.१७७ ॥<br>
भागैकमतिथेर्देयं भागमेकं स्वयं लिहेत् ।<br>
दिवा नक्तं भवेन्मूर्च्छा विनिद्रो भवति स्वयम् ॥ १,१२.१७८ ॥<br>
वलीपलितसंवर्ज्यो जीवेद्वर्षायुतं नरः ।<br>
स्पर्शकान्तस्य सोपानं द्वितीयं भवति प्रिये ॥ १,१२.१७९ ॥<br>
तद्देवपार्श्वयोः सर्वे पाषाणाः श्वेतपीतकाः ।<br>
स्पर्शाः सर्वा भवन्त्येते तेषु चैकं समाहरेत् ॥ १,१२.१८० ॥<br>
प्राच्यां हि तस्य देवस्य समीपे कूपमस्ति च ।<br>
मण्डूकाभाश्च पाषाणाः सन्ति च स्पर्शसंज्ञकाः ॥ १,१२.१८१ ॥<br>
तस्येश्वरस्य चोदीच्यां लिङ्गाद्रिर्विद्यते महान् ।<br>
तदुत्तरस्यां दिश्यस्ति तटिनी पूर्ववाहिनी ॥ १,१२.१८२ ॥<br>
तटिन्याः पश्चिमाशायां पिङ्गाभं लिङ्गमस्ति हि ।<br>
पूर्णशैलोदकं कुण्डं तत्र स्यात्क्षणवेधकम् ॥ १,१२.१८३ ॥<br>
द्वियोजने महेशस्य दक्षिणे चण्डिका स्थिता ।<br>
पिण्डिकाख्या सुविख्याता तस्या वायव्यकोणतः ॥ १,१२.१८४ ॥<br>
अन्धुरस्ति हि तन्मध्ये मुद्गवर्णास्तथोपलाः ।<br>
केचित्पथ्यानिभाः सन्ति ते सर्वे स्पर्शसंज्ञकाः ॥ १,१२.१८५ ॥<br>
अत्रत्यानां च सर्वेषां स्पर्शानां विधिरुच्यते ।<br>
यदि स्थूलं पेषयेत्तं श्लक्ष्णं मूषान्तरेण हि ॥ १,१२.१८६ ॥<br>
कुर्यात्सर्वाणि लोहानि तस्यामावर्तयेत्प्रिये ।<br>
तत्सर्वं जायते स्वर्णं कुर्यादेवं यथेष्टकम् ॥ १,१२.१८७ ॥<br>
सूक्ष्मश्चेत्सर्वलोहानां द्रुतानामन्तरे क्षिपेत् ।<br>
तत्स्पर्शात्सर्वलोहानि काञ्चनत्वं प्रयान्ति हि ॥ १,१२.१८८ ॥<br>
वायव्यां मल्लिनाथस्य तीर्थे सर्वेश्वराख्यकम् ।<br>
तस्य दक्षिणदिग्भागे राजमार्गे द्वियोजने ॥ १,१२.१८९ ॥<br>
गते डोंगलिका तत्र दृश्यते तस्य मूर्धनि ।<br>
कृष्णधात्रीफलान्येव सन्ति तानि च भक्षयेत् ॥ १,१२.१९० ॥<br>
सप्तवासरपर्यन्तमा तृप्तिं वज्रविग्रहः ।<br>
जरामरणनिर्मुक्तो जीवेत्कल्पशतत्रयम् ॥ १,१२.१९१ ॥<br>
तस्माच्च दक्षिणे भागे काकलारीमहावने ।<br>
तत्रास्ते स्तम्बकदली प्रविशेत्तत्र साधकः ॥ १,१२.१९२ ॥<br>
क्रोशार्धमात्रं गच्छेच्च रसकुण्डं च दृश्यते ।<br>
अलाबुपात्रे संस्थाप्य कोटिवेधी भवेत्तु सः ॥ १,१२.१९३ ॥<br>
शिलामयो नीलवर्णः शिखण्डी तत्र दृश्यते ।<br>
तन्मुखाग्रेऽस्ति कुण्डं वितस्तिमात्रातिनीलकम् ॥ १,१२.१९४ ॥<br>
शुष्कवंशं च तन्मध्ये क्षणं क्षिप्तं नवं भवेत् ।<br>
पत्रं पुष्पं दिनैकेन भवत्येव न संशयः ॥ १,१२.१९५ ॥<br>
तत्र प्रस्थं रसं क्षिप्त्वा तावन्मात्रं जलं हरेत् ।<br>
मधुतुल्यं पिबेत्तं च मूर्च्छा भवति तत्क्षणात् ॥ १,१२.१९६ ॥<br>
क्षणेन लब्धज्ञानः स्याज्जीवेद्युगसहस्रकम् ।<br>
श्रीगिरेर्वह्निदिग्भागे घटिकासिद्धखेचरः ॥ १,१२.१९७ ॥<br>
अस्ति तस्य पुरो भूमौ पञ्चहस्तं खनेत्सुधीः ।<br>
बदराकारपाषाणा विद्यन्ते खगतिप्रदाः ॥ १,१२.१९८ ॥<br>
एकं वक्त्रे सदा धार्यं सिद्धैः खेगतिलिप्सुभिः ।<br>
[सिद्धिक्रमः]<br>
श्रीशैले सर्वसिद्धीनामुक्तानां विधिरुच्यते ॥ १,१२.१९९ ॥<br>
मन्त्रन्यासं पुरा कृत्वा पश्चाल्लक्षं जपेन्मनुम् ।<br>
अघोरान्तेन वै शीघ्रं तत्तत्सिद्धिमवाप्नुयात् ॥ १,१२.२०० ॥<br>
[अथ न्यासः]<br>
ओं ह्रीं महापर्वतवासिन्यै हृदयाय नमः ।<br>
ओं ह्रीं ज्येष्ठायै शिरसे स्वाहा ।<br>
ओं ह्रीं रौद्र्यै शिखायै वषट् ।<br>
ओं ह्रीं कनककुण्डलिन्यै कवचाय हुम् ।<br>
ओं ह्रीं संजीविन्यै नेत्रेभ्यो वौषट् ।<br>
ओं ह्रीं मालिन्यै अस्त्राय फट् ।<br>
ओं हुं शिवाय नमः पादयोर्न्यसेत् ।<br>
ओं वं वामदेवाय नमः जङ्घयोः ।<br>
ओं पं पद्मिन्यै नमः गुह्ये ।<br>
ओं कां कन्याकुमार्यै नमः नाभौ ।<br>
ओं ग्लौं नमः कुक्षौ ।<br>
ओं द्रां ह्रीं दुर्गायै नमः उरसि ।<br>
ओं हुं विन्ध्यवासिन्यै नमः कण्ठमूले ।<br>
ओं लं नमः ग्रीवायाम् ।<br>
ओं ह्रीं श्रीमष्टभुजायै नमः भुजयोः ।<br>
ओं हुं सर्वतोमुखिन्यै नमः मुखे ।<br>
ओं प्रकाशिकायै नमः नेत्रयोः ।<br>
ओं महिषमर्दिन्यै नमः कर्णयोः ।<br>
ओं ह्रां सर्वाङ्गसुन्दर्यै नमः मूर्ध्नि न्यसेत् ।<br>
एवमङ्गरक्षां कृत्वा क्षेत्रं पूजयेत् ।<br>
ओं ह्रीं श्रीं नमो भगवति सर्वेश्वरि देवि नमो मण्डलवासिनि क्रां क्रीं क्रूं हन हन पच पच मथ मथ शीघ्रमावेशय शीघ्रमावेशय एह्येहि भुवनवन्दिते स्वाहा ।<br>
अनेन मन्त्रेण देवतामावाहयेत् ।<br>
ओं ह्रां ह्रीं ह्रूं त्रिभुवनेश्वर्यै नमः सांनिध्यं कुरु कुरु स्वाहा ।<br>
अनेन मन्त्रेण तत्क्षेत्रदेवतां पूजयेत् ।<br>
ओं कृष्णवर्णिनि अपरामुख्यै नमः पूर्वस्मिन् ।<br>
ओं सुधावर्षिण्यै नमः आग्नेये ।<br>
ओं पर्वताकृष्णवर्णिनीरौद्रमुख्यै नमः दक्षिणे ।<br>
ओं बालार्कवर्णिनीमहालक्ष्म्यै नमः नैरृत्ये ।<br>
ओं खं रक्तपर्वतवर्णिनी ।<br>
महामहिषासुरमर्दिन्यै नमः पश्चिमे ।<br>
ओं मां सर्ववर्णिनीहुङ्कारवाग्देव्यै नमः वायव्ये ।<br>
ओं सिह्मवाहिन्यै नमः उत्तरे ।<br>
ओं शिवाशिवाशिवात्रिशूलहस्तायै नमः ऐशान्ये ।<br>
ओं ह्रां ह्रीं क्लीं मनोन्मन्यै नमः आकाशे ।<br>
ओं ह्रां ह्रीं महामोहिन्यै नमः पाताले ।<br>
ओं ह्रां ह्रीं ह्रूं ह्रैं ह्रों ह्रौं ह्रं महाविद्ये जम्भय जम्भय मोहय मोहय दर्शय दर्शय मूर्छय मूर्छय क्लीं मथ मथ आकर्षयाकर्षय हुं फट्स्वाहा ।<br>
मध्ये च पूजयेत् ।<br>
एवं न्यासं रक्षां पूजां कृत्वा तत्कर्मणि लक्षमेकमघोरं जपेत् ।<br>
ततः सिद्धिमवाप्नोति ।<br>
मन्त्रं यथा ।<br>
ओं ह्रां ह्रीं ह्रमघोरतर प्रस्फुर प्रस्फुर प्रकट प्रकट कह कह शम शम जात जात दह दह पातय पातय ओं ह्रैं ह्रां ह्रमधोरास्त्राय फट् ।<br>
अमुं मन्त्रं लक्षं जपेत् ।<br>
ततः स्वप्ने प्रत्यक्षीभूय देवता वरं ददाति ॥ १,१२.२०१ ॥</p>
<p>आक्, १, १३<br>
[गन्धकः]<br>
श्रीभैरवी ।<br>
प्रणम्य शिरसा शम्भुमस्तौषीत्परमेश्वरी ।<br>
श्रुतं तव प्रसादेन दिव्यं सर्वरसायनम् ॥ १,१३.१ ॥<br>
उत्पत्तिं गन्धकस्यापि जातिं संशोधनं तथा ।<br>
सेवां रसायनफलं क्रमाद्ब्रूहि महेश्वर ॥ १,१३.२ ॥<br>
श्रीभैरवः ।<br>
देवि शृणु प्रवक्ष्यामि गन्धकस्य रसायनम् ।<br>
श्वेतद्वीपे पुरा देवि लताकल्पद्रुमोज्ज्वले ॥ १,१३.३ ॥<br>
नानामणिगणाकीर्णे नानापुष्पफलाकुले ।<br>
सिद्धविद्याधरस्त्रीभिः किन्नर्यप्सरसां गणैः ॥ १,१३.४ ॥<br>
अनेकनिर्जरस्त्रीभिः क्रीडन्ती त्वं मदोल्लसा ।<br>
वेणुवीणाविनोदेन वाद्यनादैर्मनोहरैः ॥ १,१३.५ ॥<br>
तालैर्झल्लरिकाढक्कानिनादैः करतालकैः ।<br>
अत्यानन्देन देवेशि नृत्यन्ती त्वं सुरार्चिते ॥ १,१३.६ ॥<br>
तदा ऋतुमती जाता सुस्राव च रजो महत् ।<br>
सुगन्धिना तद्रजसा त्वद्वस्त्रं रक्ततां ययौ ॥ १,१३.७ ॥<br>
विहाय तद्रक्तवस्त्रं स्नात्वा क्षीरमहोदधौ ।<br>
अनेकामरकान्ताभिर्वृता कैलासमाव्रजः ॥ १,१३.८ ॥<br>
वायुना तद्रजोवस्त्रं क्षिप्तं क्षीरमहोदधौ ।<br>
मग्नं तत्रैव तद्वस्त्रं चिरकालं सुरेश्वरि ॥ १,१३.९ ॥<br>
मथ्यमानान्महाम्भोधेरमृतेन सहोद्भवम् ।<br>
श्लाघ्येन निजगन्धेन मोदयन्नसुरान्सुरान् ॥ १,१३.१० ॥<br>
तेनैव नाम्ना ऊचुस्ते शक्राद्याः सुरपुङ्गवाः ।<br>
गन्धकोऽयं भवत्वस्य नाम्ना जातं तु मत्प्रिये ॥ १,१३.११ ॥<br>
चतुर्विधं शोणितं ते दिव्यं बलकरं परम् ।<br>
समर्थोऽयं गन्धकस्तु रसबन्धे च जारणे ॥ १,१३.१२ ॥<br>
रसेन्द्रे ये गुणाः सन्ति ते गुणाः सन्ति गन्धके ।<br>
इत्यूचुरिन्द्रप्रमुखा हृष्टा गन्धकगन्धतः ॥ १,१३.१३ ॥<br>
तदा प्रभृति लोकेऽस्मिन्ख्यातोऽयं गन्धकः प्रिये ।<br>
जपाकुसुमसङ्काशः क्षत्रियश्चोत्तमः प्रिये ॥ १,१३.१४ ॥<br>
पीतो वैश्यो मध्यमः स्याच्छ्वेतो विप्रोऽधमः स्मृतः ।<br>
कृष्णवर्णो भवेच्छूद्रः प्रिये स्यादधमाधमः ॥ १,१३.१५ ॥<br>
रक्तवर्णं लोहवेधि पीतवर्णं रसायनम् ।<br>
श्वेतवर्णं च भैषज्ये कृष्णं कुष्ठादिलेपने ॥ १,१३.१६ ॥<br>
[गन्धकशुद्धिः]<br>
अथ वक्ष्ये गन्धकस्य शोधनं सिद्धिदायकम् ।<br>
तिलपर्ण्यजमोदाश्च ब्राह्मी भृङ्गी च धुत्तुरः ॥ १,१३.१७ ॥<br>
एतेषां च रसैर्भाव्यं चूर्णितं गन्धकं दिनम् ।<br>
कान्तपात्रे विनिक्षिप्य समांशाज्येन पाचयेत् ॥ १,१३.१८ ॥<br>
मृद्वग्निना तु तत्पक्त्वा ह्यजाक्षीरे विनिक्षिपेत् ।<br>
गोक्षीराज्यैः किंचिदूनं स्थाल्या वक्त्रं तु बन्धयेत् ॥ १,१३.१९ ॥<br>
स्वच्छांशुकेन बद्धस्य चूर्णं तदुपरि क्षिपेत् ।<br>
तदूर्ध्वं श्रावकं रुद्ध्वा तत्स्थाप्यं गर्तकान्तरे ॥ १,१३.२० ॥<br>
वनोत्पलैर्मृदुपुटं दत्त्वा द्रवति गन्धकम् ।<br>
पुनश्च तिलपर्ण्याद्यैर्भावयेच्छोषयेत्त्रिधा ॥ १,१३.२१ ॥<br>
द्रावयेत्तत्समादाय मत्स्यपित्तेन सप्तधा ।<br>
भावयेज्जालिनीबीजचूर्णैस्तत्परिपेषयेत् ॥ १,१३.२२ ॥<br>
ततो भृङ्गद्रवैर्भाव्यं सप्तकृत्वस्तपे खरे ।<br>
जलैः प्रक्षाल्य तत्सम्यक्शोषयेत्तत्पुनः पचेत् ॥ १,१३.२३ ॥<br>
मृद्वग्निना कान्तपात्रे घृताक्ते तु क्षणं ततः ।<br>
भृङ्गराजद्रवे क्षिप्त्वा शुद्धं तद्गन्धकं भवेत् ॥ १,१३.२४ ॥<br>
रसे रसायने योगे योज्यं सुखकरं भवेत् ।<br>
[गन्धकरसायनम्]<br>
पूर्वोक्तवद्देहशुद्धिं कुर्याद्वान्तिविरेचनैः ॥ १,१३.२५ ॥<br>
सुमुहूर्ते सुनक्षत्रे पूजयित्वा परं शिवम् ।<br>
गणाधिपं क्षेत्रपालं श्रीगुरुं भिषजं क्रमात् ॥ १,१३.२६ ॥<br>
निष्कैकं त्रिफलाचूर्णं निष्कमेकं च गुग्गुलुम् ।<br>
गुञ्जोन्मेयं शुद्धगन्धं लिहेदेरण्डतैलतः ॥ १,१३.२७ ॥<br>
गुञ्जावृद्धिक्रमेणैव सेव्यं तत्प्रतिवासरम् ।<br>
दिनषोडशपर्यन्तं गुञ्जाषोडशमात्रकम् ॥ १,१३.२८ ॥<br>
तदा षोडशघस्रान्ते सेव्यं तत्प्रतिवासरम् ।<br>
गुञ्जाषोडशिकोन्मेयमपूर्वं त्रिफलां परम् ॥ १,१३.२९ ॥<br>
एतस्मादधिका वृद्धिर्न कार्या सिद्धिलिप्सुना ।<br>
एवं मासप्रयोगेण कुष्ठमष्टादशं हरेत् ॥ १,१३.३० ॥<br>
तथा प्रमेहान् गुल्मानि कासश्वासक्षयज्वरान् ।<br>
व्रणान्भगन्दरादींश्चाशीतिवातोद्भवान्गदान् ॥ १,१३.३१ ॥<br>
मासद्वयप्रयोगेण बहुकान्तिं प्रयच्छति ।<br>
सर्वव्याधिप्रशमनं भवेन्मासत्रयात्प्रिये ॥ १,१३.३२ ॥<br>
ततः षण्मासयोगेन वृद्धो यौवनमाप्नुयात् ।<br>
एवमब्दप्रयोगेण सिद्धो भवति शाम्भवि ॥ १,१३.३३ ॥<br>
तन्मूत्रमलयोगेन ताम्रं काञ्चनतां व्रजेत् ।<br>
विधिं च प्रतिषेधं च कुर्यात्पूर्वोक्तवत्सुधीः ॥ १,१३.३४ ॥<br>
रसादि पुण्यममलं यः सेवेत रसायनम् ।<br>
स एव कृतकृत्यः स्याद्दैवतैरपि पूज्यते ॥ १,१३.३५ ॥<br>
सर्वतीर्थेषु संस्नातः सर्वव्रतफलान्वितः ।<br>
अश्वमेधादियज्ञानां सर्वेषां फलमाप्नुयात् ॥ १,१३.३६ ॥<br>
धन्यः पुण्यतमः श्रेष्ठः श्लाघनीयो मनीषिभिः ।<br>
स योगविज्ञः सर्वज्ञः सर्वानुग्राहकः प्रभुः ॥ १,१३.३७ ॥<br>
शुद्धः सर्वगतः शान्तः शूरः सत्वगुणोज्ज्वलः ।<br>
तस्य देहलयो नास्ति ह्यदृश्यः शिवतां व्रजेत् ॥ १,१३.३८ ॥</p>
<p>आक्, १, १४<br>
[विषम्; विषोत्पत्तिः]<br>
श्रीभैरवी ।<br>
श्रुतं सर्वं मया देव दिव्यं सर्वरसायनम् ।<br>
विषोत्पत्तिं च जातिं च सेवां वद च तत्फलम् ॥ १,१४.१ ॥<br>
श्रीभैरवः ।<br>
क्षीरोदधौ मथ्यमाने मन्थनीकृतमन्दरैः ।<br>
सिद्धकिन्नरगुह्येन्द्रपिशाचोरगराक्षसैः ॥ १,१४.२ ॥<br>
ब्रह्माद्यैरखिलैर्देवैरेकतो दनुजाधिपैः ।<br>
दैत्यैरन्यत्र विपुलैर्महाबलपराक्रमैः ॥ १,१४.३ ॥<br>
ततो जातानि रत्नानि कौस्तुभादीनि कामगौः ।<br>
कल्पवृक्षो महालक्ष्मीरैरावतमहागजः ॥ १,१४.४ ॥<br>
उच्चैःश्रवास्तथा चेन्दुर्धन्वन्तरिभिषग्वरः ।<br>
अमृतं च लता दिव्या दिव्यसिद्धिप्रदायकाः ॥ १,१४.५ ॥<br>
मन्दरभ्रमणश्रान्तनागराजमुखात्ततः ।<br>
विषज्वाला समुत्पन्ना तीव्रा लोकभयंकरी ॥ १,१४.६ ॥<br>
ममज्ज क्षीरजलधावत्यन्तमथनात्पुनः ।<br>
कालकूटं महाक्ष्वेडं कल्पान्तयमसन्निभम् ॥ १,१४.७ ॥<br>
संवर्ताग्निप्रतीकाशं वीक्ष्य भीताः सुरास्तदा ।<br>
ममान्तिकं समाजग्मुः स्तुवन्तो दीनमानसाः ॥ १,१४.८ ॥<br>
स्वामिन्सर्वोत्तम त्राहि शरणागतपालक ।<br>
इत्यादि बहुधा स्तोत्रं कुर्वाणास्ते सुरासुराः ॥ १,१४.९ ॥<br>
अहं स्मितमुखं कृत्वा कालकूटं तदापिबम् ।<br>
तत्र तत्रावशिष्टं तद्बहुधा समभूद्भुवि ॥ १,१४.१० ॥<br>
क्वचिन्मूलस्वरूपेण क्वापि त्वग्रूपतः प्रिये ।<br>
कुत्रापि पर्णरूपेण तोयरूपेण कुत्रचित् ॥ १,१४.११ ॥<br>
एवं बहुविधं जातं तत्र तत्र विषं गतम् ।<br>
तेषां श्रेष्ठं कन्दविषमष्टादशविषं प्रिये ॥ १,१४.१२ ॥<br>
[पोइसोन्ःः १० किन्द्स्]<br>
क्रमाद्भेदं प्रवक्ष्यामि कालकूटं च दर्दुरम् ।<br>
हालाहलं मेषशृङ्गं मोहदं ग्रन्थि कर्कटम् ॥ १,१४.१३ ॥<br>
रक्तशृङ्गि हरिद्रं च केसरं दशमं स्मृतम् ।<br>
एते दशविधाः क्ष्वेडा न प्रयोज्या रसायने ॥ १,१४.१४ ॥<br>
[पोइसोन्ःः ८ किन्द्स्]<br>
श्वेतशृङ्गी वत्सनाभं सर्षपं शृङ्गि वालुकम् ।<br>
मुस्तकं सक्तुकं देवि चाष्टमं कर्दमं भवेत् ॥ १,१४.१५ ॥<br>
रसायने योजनीयास्त्वष्टौ भेदाः प्रकीर्तिताः ।<br>
कालकूटं काकचञ्चुप्रभं दर्दुरसन्निभम् ॥ १,१४.१६ ॥<br>
दर्दुरं नीलवर्णं च हालाहलविषं समम् ।<br>
मेषशृङ्गी तु मेषस्य शृङ्गाभं मोहदं पुनः ॥ १,१४.१७ ॥<br>
रक्तनीलप्रभं देवि ग्रन्थिकं ग्रन्थिसंयुतम् ।<br>
कर्कटं कपिलाभं च रक्तशृङ्गि महाविषम् ॥ १,१४.१८ ॥<br>
कृष्णपिङ्गं च रक्ताभं हरिद्राभं हरिद्रकम् ।<br>
केसरं पद्मकिञ्जल्कप्रभं दशविधं त्विति ॥ १,१४.१९ ॥<br>
श्वेतशृङ्गीभदन्ताभं वत्सनाभं च पाण्डुरम् ।<br>
सर्षपाकृतिभिर्युक्तं बिन्दुभिः सर्षपं भवेत् ॥ १,१४.२० ॥<br>
शृङ्गी शृङ्गाकृतिर्ज्ञेयो वालुकं वालुकाकृति ।<br>
मुस्ताकृतिर्मुस्तकं स्याच्छ्वेतवर्णं तु सक्तुकम् ॥ १,१४.२१ ॥<br>
मधूच्छिष्टाकृतिर्देवि कर्दमं विषमुत्तमम् ।<br>
विषखण्डेषु भग्नेषु दृश्यन्ते येषु बिन्दवः ॥ १,१४.२२ ॥<br>
श्वेतरक्तपीतवर्णाः कृष्णा विप्रादयः क्रमात् ।<br>
श्वेता रसायने रक्ता वश्ये पारदकर्मणि ॥ १,१४.२३ ॥<br>
क्षुद्रकर्मणि पीताः स्युः कृष्णवर्णास्तु मारणे ।<br>
विषं युक्त्यामृतं देवि तदयुक्त्या विषं भवेत् ॥ १,१४.२४ ॥<br>
तस्माद्युक्त्या विषं सेव्यमयुक्त्या न कदाचन ।<br>
रसाभ्रहेमकान्तानां वीर्येण सदृशं विषम् ॥ १,१४.२५ ॥<br>
[विषशुद्धिः]<br>
रक्तसर्षपतैलेन लिप्ते वस्त्रे च बन्धयेत् ।<br>
त्रिदिनान्ते समुद्धृत्य टङ्कणेन समं विषम् ॥ १,१४.२६ ॥<br>
मर्दयेच्छ्लक्ष्णचूर्णं तत्कारयेच्च विशुध्यति ।<br>
रोगे रसायने योज्यं सिद्धिदं स्याद्वरानने ॥ १,१४.२७ ॥<br>
[विषरसायनम्]<br>
शुद्धदेहो विरेकाद्यैः पथ्याशी विषभुग्भवेत् ।<br>
क्रमेण सेवनीयं तत्सर्षपं राजसर्षपम् ॥ १,१४.२८ ॥<br>
मुद्गव्रीहियवा माषा गुञ्जामात्रं परावधिः ।<br>
शर्करासहितं सेव्यं क्ष्वेलं तदमृतं भवेत् ॥ १,१४.२९ ॥<br>
कट्वम्ललवणास्त्याज्या व्यायामोष्णातपादयः ।<br>
तैलसर्षपखाद्याश्च वर्ज्या विषरसायने ॥ १,१४.३० ॥<br>
गव्यं क्षीरं घृतं तक्रं स्निग्धं दधि च शर्करा ।<br>
सेव्या स्वादुरसद्रव्या नोचेद्विकृतिकारणम् ॥ १,१४.३१ ॥<br>
[विषोपद्रवास्तच्चिकित्सा च]<br>
मात्रया सेवितं क्ष्वेलममृतं भवति प्रिये ।<br>
अतिमात्रं यदि भवेदमृतं च विषायते ॥ १,१४.३२ ॥<br>
प्रमादादतिमात्रं चेत्तदा वेगा भवन्ति च ।<br>
कष्टं प्रथमवेगे स्याद्वेपथुश्च द्वितीयके ॥ १,१४.३३ ॥<br>
तृतीये च तृषा दाहश्चतुर्थे गतिभञ्जनम् ।<br>
फेनिलास्यः पञ्चमे स्यात्षष्ठे कन्धरभञ्जनम् ॥ १,१४.३४ ॥<br>
सप्तमे च निरुत्थानं मरणं चाष्टमे भवेत् ।<br>
तस्माच्छीघ्रं प्रतीकारः करणीयो वरानने ॥ १,१४.३५ ॥<br>
किंचिन्मात्राधिकं क्ष्वेलं नानारोगान्करोति तत् ।<br>
भ्रान्तिविस्मृतिशूलानि वान्त्यतीसारकं परम् ॥ १,१४.३६ ॥<br>
स्वरसादं गद्गदत्वं दाहं दृष्टिभ्रमं तथा ।<br>
कर्णरुक्श्वासकासादीनन्यान् वातोद्भवान् गदान् ॥ १,१४.३७ ॥<br>
यदातिमात्रं चिह्नानि दृश्यन्ते वपुषि प्रिये ।<br>
तदा तु टङ्कणं निष्कमाज्यं चापि चतुर्गुणम् ॥ १,१४.३८ ॥<br>
पेयं तत्परिहारार्थं जलैर्वा तण्डुलीयकम् ।<br>
मज्जां वा पुत्रजीवस्य फलान्निष्कं जलान्वितम् ॥ १,१४.३९ ॥<br>
तुत्थं पणद्वयोन्मेयं नृमूत्रैर्वा हरिद्रकम् ।<br>
वचां वा देवदालीं वा सर्पाक्षीं वाथ सार्बुणीम् ॥ १,१४.४० ॥<br>
पटोलीं गिरिपर्णीं नृमूत्रैर्विषजित्पृथक् ।<br>
लां यां वां हां चतुर्वर्णैर्गारुडं संपुटीकृतम् ॥ १,१४.४१ ॥<br>
स्तम्भस्तोभननिर्वाहनिर्विषीकरणं तथा ।<br>
लां प्रों लामनेन मन्त्रेण स्तम्भनम् ।<br>
शीतजलघटमभिमन्त्र्य विषातुरस्य मस्तके जलं ढालयेत् ।<br>
विषं नाक्रामति ।<br>
यां प्रों यामनेन स्तोभनमन्त्रेण विषातुरस्य शिखिनमन्धयेत् ।<br>
वां प्रों वामनेन निर्वाहमन्त्रेणार्कदण्डं वा धुत्तूरकाष्ठदण्डं वाभिमन्त्र्य विषातुरस्य सर्वाङ्गं स्पृष्ट्वा विषं निर्वाहयेत् ।<br>
हां प्रों हामनेन निर्विषीकरणमन्त्रेण निर्विषीकरणार्थं विषातुरस्य सर्वाङ्गं दण्डेनापामार्जयेत्स्वस्थो भवति ।<br>
जीर्णं क्ष्वेलं शरीरे चेत्पित्तान्तं वमनं प्रिये ॥ १,१४.४२ ॥<br>
आमान्तं रेचनं कार्यं तण्डुलीयकमूलभुक् ।<br>
सेवेत मांसं सघृतं विषदोषहरं भवेत् ॥ १,१४.४३ ॥<br>
पूर्वोक्तमात्रासेवी यो महाव्याधेर्विमुच्यते ।<br>
देवि षण्मासयोगेन जरापलितखण्डनम् ॥ १,१४.४४ ॥<br>
संवत्सरोपयोगेन जीवेच्चन्द्रार्कतारकम् ।<br>
हिमशीतवसन्तेषु योज्यं विषरसायनम् ॥ १,१४.४५ ॥<br>
ग्रीष्मवर्षशरत्स्वेतन्न प्रयोज्यं कदाचन ।<br>
वातस्थविरगर्भिण्यः क्षुत्तृड्घर्माध्वपीडिताः ॥ १,१४.४६ ॥<br>
नपुंसका गदक्षीणाः पित्तक्रोधाधिकास्तथा ।<br>
यक्ष्मिणो नैव योग्याः स्युः सदा विषरसायने ॥ १,१४.४७ ॥</p>
<p>आक्, १, १५<br>
[दिव्यौषधिरसायनानि]<br>
श्रीभैरवी ।<br>
मलमायाविहीनेश जराजन्मगदापह ।<br>
त्वत्प्रसादेन विदितं रसादीनां रसायनम् ॥ १,१५.१ ॥<br>
इतःपरमपि स्वामिन् शुश्रूषे किमपि प्रभो ।<br>
सुखोपायोपयोग्यं च दिव्यौषधिरसायनम् ॥ १,१५.२ ॥<br>
ब्रूहि मे तद्विधं दिव्यं सर्वसिद्धिप्रदायकम् ।<br>
श्रीभैरवः ।<br>
[१. ब्रह्मकल्पः; ब्रह्मवृक्षतैलकल्पः]<br>
वक्ष्यामि ब्रह्मवृक्षादि दिव्यौषधिरसायनम् ॥ १,१५.३ ॥<br>
तत्रादौ ब्रह्मवृक्षस्य शृणु देवि रसायनम् ।<br>
ब्रह्मवृक्षस्य बीजानि विदध्यान्निस्तुषाणि च ॥ १,१५.४ ॥<br>
परिशोष्यातपे तीव्रे सूक्ष्मचूर्णानि कारयेत् ।<br>
धात्रीफलेन सप्ताहं भावयेत्पयसाथवा ॥ १,१५.५ ॥<br>
चक्रयन्त्रे क्षिपेत्तानि ततस्तत्तैलमाहरेत् ।<br>
इत्थमुत्थापितं तैलं दोषघ्नं च रसायनम् ॥ १,१५.६ ॥<br>
ब्रह्मबीजजतैलस्य प्रस्थमाज्यं च तत्समम् ।<br>
निक्षिप्तं स्निग्धभाण्डे च धान्यराशौ विनिक्षिपेत् ॥ १,१५.७ ॥<br>
मासार्धमासं देवेशि तस्मात्तैलं समाहरेत् ।<br>
शुद्धदेहो विरेकाद्यैरर्चिताग्निगुरुद्विजः ॥ १,१५.८ ॥<br>
द्विपलं च गवां क्षीरं तत्तैलं निष्कमात्रकम् ।<br>
संमिश्र्य च पिबेत्प्रातः पथ्याशी स्याज्जितेन्द्रियः ॥ १,१५.९ ॥<br>
एवं द्वितीयेऽपि दिने ह्येकाहान्तरिते क्रमात् ।<br>
निष्कवृद्धिर्भवेदेवं यावत्षोडशनिष्ककम् ॥ १,१५.१० ॥<br>
एतत्तैलस्य परमा मात्रा ह्यस्यैवमीरिता ।<br>
पीतमात्रे क्षणं मूर्च्छा जायते सिञ्चयेन्मुखम् ॥ १,१५.११ ॥<br>
प्रबुद्धे सघृतं दद्याद्दुग्धान्नं शर्करान्वितम् ।<br>
एवं तैलोपयोगेन मासाज्ज्ञानी भवेन्नरः ॥ १,१५.१२ ॥<br>
सकृद्ग्राही सुकान्तश्च षोडशाब्द इव स्थितः ।<br>
द्वितीये नागबलवान् सर्वव्याधिविवर्जितः ॥ १,१५.१३ ॥<br>
इन्द्रोपमबलो धीरश्चतुर्थे मासि च क्रमात् ।<br>
वज्रदेहो दिव्यदृष्टिः पञ्चमे खेचरो भवेत् ॥ १,१५.१४ ॥<br>
अणिमादिगुणोपेतः सर्वगः सर्वकालिकः ।<br>
षष्ठे मासि स्वयं स्रष्टा भोक्ता हर्ता त्रिमूर्तिवत् ॥ १,१५.१५ ॥<br>
वर्षैकसेवनाद्देवि भवेत्साक्षात्सदाशिवः ।<br>
यावत्तैलोपजीवी स्यात्तावत्क्षीरौदनाशनः ॥ १,१५.१६ ॥<br>
वमनादिविशुद्धाङ्गः कृत्वा वैद्यद्विजार्चनम् ।<br>
प्रातर्गोक्षीरकुडुबं तैलं किंशुकबीजजम् ॥ १,१५.१७ ॥<br>
कुडुबं पूर्ववज्जातमेकीकृत्य द्वयं पिबेत् ।<br>
तत्पानमात्रे मूर्छा स्यात्कुर्यात्तं भस्मशायिनम् ॥ १,१५.१८ ॥<br>
सप्तरात्रे प्रबुद्धः स्याद्बद्धवच्छयने स्थितः ।<br>
नाङ्गानि चालयेदेष जायते विचलेक्षणः ॥ १,१५.१९ ॥<br>
तैले जीर्णे समापन्ने संज्ञा भवति भैरवि ।<br>
गोक्षीरं तस्य दातव्यं प्रत्यहं दशवासरम् ॥ १,१५.२० ॥<br>
स त्वचं च त्यजेद्देहात्कञ्चुकं भुजगो यथा ।<br>
क्षीराहारी भवेन्नित्यमेकविंशतिवासरम् ॥ १,१५.२१ ॥<br>
वाचां पतिर्भवेद्धीरः श्रुतं धारयते क्षणात् ।<br>
दूरश्रावी दिव्यदृष्टिर्जीवेद्ब्रह्मदिनं सुधीः ॥ १,१५.२२ ॥<br>
[ब्रह्मवृक्षपल्लवकल्पः]<br>
पुण्यर्क्षे ब्रह्मवृक्षस्य पल्लवानि समाहरेत् ।<br>
क्रिमिकीटविहीनानि कोमलानि शुभानि च ॥ १,१५.२३ ॥<br>
आतपे शोषयेत्तीव्रे चूर्णितं वस्त्रगालितम् ।<br>
कुर्यान्नूतनभाण्डे च निक्षिपेच्च प्रयत्नतः ॥ १,१५.२४ ॥<br>
वमनाद्यैर्विशुद्धाङ्गो ब्रह्मचारी जितेन्द्रियः ।<br>
क्षाराम्लवर्जिताहारः क्षीरशाल्यन्नभोजनः ॥ १,१५.२५ ॥<br>
कोष्णं जलं पिबेन्नित्यं निवाते शयनं भजेत् ।<br>
कर्षमात्रं च सेवेत मासं गोतक्रसंयुतम् ॥ १,१५.२६ ॥<br>
द्वितीये च तृतीये च वृद्धिः कर्षाधिका क्रमात् ।<br>
एवं षोडशमासान्तं सतक्रं कुडुबं पिबेत् ॥ १,१५.२७ ॥<br>
एवं नित्योपसेवी यः कुञ्चितस्निग्धकुन्तलः ।<br>
मत्तमातङ्गबलवान् जीवेद्ब्रह्मदिनं नरः ॥ १,१५.२८ ॥<br>
[ब्रह्मवृक्षपुष्पकल्पः]<br>
ब्रह्मवृक्षस्य पुष्पाणि छायायां शोषयेत्सुधीः ।<br>
चूर्णयेद्गालयेद्वस्त्रे नवभाण्डे विनिक्षिपेत् ॥ १,१५.२९ ॥<br>
विंशत्पलं पुष्पचूर्णं चतुर्विंशतिगोघृतम् ।<br>
पलमेकत्र संमिश्रं धान्यराशौ निवेशयेत् ॥ १,१५.३० ॥<br>
तदुद्धरेच्च मासान्ते कृत्वा भागांश्चतुर्दश ।<br>
एकैकं प्रत्येकं सेव्यमेवं मासत्रयं भवेत् ॥ १,१५.३१ ॥<br>
भुञ्जीत शुल्बपात्रे च लवणाम्लादिवर्जितम् ।<br>
पायसाशी कषायं तृषार्तः खादिरं पिबेत् ॥ १,१५.३२ ॥<br>
त्रिमासाज्जायते गात्रं वज्रवन्नात्र संशयः ।<br>
नागायुतबलो धीरो वायुवेगगतिर्भवेत् ॥ १,१५.३३ ॥<br>
अस्य वर्षोपयोगेन पुरीषमपि मूत्रकम् ।<br>
वेधयेत्सर्वलोहानि काञ्चनानि च कारयेत् ॥ १,१५.३४ ॥<br>
जीवेद्ब्रह्मदिनं साक्षाद्दैवतैः सह मोदते ।<br>
[ब्रह्मवृक्षबीजकल्पः]<br>
ब्रह्मवृक्षस्य बीजानि चूर्णयेन्निक्षिपेद्घटे ॥ १,१५.३५ ॥<br>
मध्वाज्यशर्करायुक्तं धान्यराशौ विनिक्षिपेत् ।<br>
मासादूर्ध्वं समाहृत्य प्रत्यहं कर्षमात्रकम् ॥ १,१५.३६ ॥<br>
उपयुञ्जीत शुद्धात्मा गोक्षीरं च पिबेदनु ।<br>
यावत्पलं भवेद्वृद्धिस्तावदेवाधिकं न हि ॥ १,१५.३७ ॥<br>
एवं संवत्सरात्सिद्धिर्जायते मृत्युवर्जिता ।<br>
जीवेद्ब्रह्मदिनं शुद्धो मतङ्गजबलोपमः ॥ १,१५.३८ ॥<br>
[ब्रह्मवृक्षवल्कलकल्पः]<br>
सूक्ष्मचूर्णं प्रकुर्वीत ब्रह्मवृक्षस्य वल्कलम् ।<br>
भावयेद्गव्यपयसा पलं चानुदिनं पिबेत् ॥ १,१५.३९ ॥<br>
जितेन्द्रियश्च पथ्याशी भवेदा वत्सरं सुधीः ।<br>
दशवर्षसहस्राणि जीवेत्सिद्धो भवेद्ध्रुवम् ॥ १,१५.४० ॥<br>
[ब्रह्मवृक्षनिर्यासकल्पः]<br>
ब्राह्मी च मधुकं साज्यं निर्यासं ब्रह्मवृक्षजम् ।<br>
समभागानि सेवेत पलं चानुपिबेत्पयः ॥ १,१५.४१ ॥<br>
एवमेकाब्दयोगेन शुभंयुदर्शनः शुचिः ।<br>
जीवेद्ब्रह्मदिनं ज्ञानी वलीपलितवर्जितः ॥ १,१५.४२ ॥<br>
[ब्रह्मवृक्षपञ्चाङ्गकल्पः]<br>
पञ्चाङ्गं ब्रह्मवृक्षस्य विधिवत्तत्समाहरेत् ।<br>
छायाशुष्कं प्रकुर्वीत चूर्णितं पटशोधितम् ॥ १,१५.४३ ॥<br>
कर्षमात्रं लिहेच्छुद्धः क्षौद्राज्याभ्यां दिनोदये ।<br>
वलीपलितनिर्मुक्तो वत्सराज्जायते नरः ॥ १,१५.४४ ॥<br>
[ब्रह्मवृक्षमूलगुप्तधात्रीकल्पः]<br>
अतिस्थूलतरं दीर्घं भेदयेद्ब्रह्मभूरुहम् ।<br>
मूले त्रिहस्तशेषं च तदग्रे गर्तमारचेत् ॥ १,१५.४५ ॥<br>
धात्रीफलानि पक्वानि तत्र सम्पूरयेत्प्रिये ।<br>
तच्छिन्नकाष्ठशेषेण तद्गर्तं च निरोधयेत् ॥ १,१५.४६ ॥<br>
कुशैः संवेष्टयेत्सम्यगा मूलाग्रं च लेपयेत् ।<br>
मृद्गोमयाभ्यां मतिमांस्ततो वस्त्रेण वेष्टयेत् ॥ १,१५.४७ ॥<br>
पुनर्मृद्गोमयाभ्यां च लेपयेच्छोषयेत्सुधीः ।<br>
सम्यक्शुष्के च परितः करीषैः परिपूरयेत् ॥ १,१५.४८ ॥<br>
दहेत्तं शीतलीभूते सान्द्रं तत्फलमाहरेत् ।<br>
भाण्डे क्षौद्राज्यभरिते क्षिपेद्धात्रीफलं च तत् ॥ १,१५.४९ ॥<br>
भूगृहे वा निवाते वा प्रदेशे च वसन्सुखी ।<br>
यथेष्टं भक्षयेन्नित्यं क्षीराहारी जितेन्द्रियः ॥ १,१५.५० ॥<br>
षण्मासात्पश्यति छिद्रं निधानानि च भूतले ।<br>
त्यजेत्त्वचं सर्प इव जीवेद्ब्रह्मयुगं नरः ॥ १,१५.५१ ॥<br>
[२. श्वेतब्रह्मवृक्षकल्पः; श्वेतब्रह्मवृक्षपञ्चाङ्गकल्पः]<br>
चूर्णयेच्छ्वेतपालाशपञ्चाङ्गं शोषयेत्प्रिये ।<br>
छायायां वस्त्रगलितं मधुना च लिहेत्प्रिये ॥ १,१५.५२ ॥<br>
कर्षमात्रं त्रिमासान्तर्जरामृत्युं जयेन्नरः ।<br>
संवत्सराच्च ब्रह्मायुः सिद्धः सर्वगतो भवेत् ॥ १,१५.५३ ॥<br>
[श्वेतब्रह्मबीजकल्पः]<br>
श्वेतपालाशबीजानि चैकैकानि समाहरेत् ।<br>
अजाघृतेनानुदिनं मासान्मृत्युं जरां जयेत् ॥ १,१५.५४ ॥<br>
संवत्सराद्ब्रह्मयुगं जीवेत्सिद्धिपुरोगमः ।<br>
ये प्रोक्ता रक्तपालाशतैलत्वक्पर्णकादिषु ॥ १,१५.५५ ॥<br>
ते गुणाः श्वेतपालाशे सन्ति साधकसिद्धिदाः ।<br>
[ब्रह्मवृक्षकल्पसिद्धिः]<br>
वक्ष्यामि ब्रह्मवृक्षस्य कल्पसिद्धिं मनुम् ॥ १,१५.५६ ॥<br>
ओं ह्रीममृतं कुरु कुरु अमृतमालिन्यै नमः ।<br>
पूर्वं विंशतिसाहस्रं पुरश्चरणमाचरेत् ।<br>
सुधाकुम्भवराक्षस्रग्ज्ञानमुद्रां करांबुजैः ॥ १,१५.५७ ॥<br>
बिभ्राणां मौक्तिकं पाशं ध्यायेदमृतमालिनीम् ।<br>
ग्रहणेऽष्टोत्तरशतं भक्षयेत्सप्तवारकम् ॥ १,१५.५८ ॥<br>
चन्द्रसूर्योपरागादिकालेष्वष्टसहस्रकम् ।<br>
मन्त्रं विना न सिद्धिः स्यात्कल्पकोटिशतैरपि ॥ १,१५.५९ ॥<br>
समन्त्रे शीघ्रसिद्धिः स्याच्चरेन्मन्त्रपुरःसरः ।<br>
[३. मुण्डीकल्पः]<br>
अथ मुण्डीं प्रवक्ष्यामि साधकेष्टार्थदायिनीम् ॥ १,१५.६० ॥<br>
चतुर्विधा भवेत्च रक्ता पीता सितासिता ।<br>
पुष्यार्के पूर्णमास्यां वा रेवत्यां श्रवणेऽपि वा ॥ १,१५.६१ ॥<br>
उपरागादिकाले वा सिद्धयोगेषु वा हरेत् ।<br>
कैदारीं मुण्डिनीं तां च बलिपूजनपूर्वकम् ॥ १,१५.६२ ॥<br>
समाहरेत्कृतस्नानो मौनी मन्त्रं समुच्चरन् ।<br>
ओममृतोद्भवाय अमृतं कुरु कुरु स्वाहा ह्रीं सः ।<br>
मन्त्रं द्वादशसाहस्रं पुरश्चर्यां समाचरेत् ॥ १,१५.६३ ॥<br>
मूलं नालं फलं पुष्पं पत्रं पञ्चाङ्गमीरितम् ।<br>
स पञ्चाङ्गं हरेन्मुण्डीं सम्यक्शीतेन वारिणा ॥ १,१५.६४ ॥<br>
प्रक्षाल्य शोषयेत्तां च छायायां चूर्णयेत्ततः ।<br>
वस्त्रेण शोधयेत्कुम्भे नूतने स्थापयेत्क्रमात् ॥ १,१५.६५ ॥<br>
विशुद्धदेहस्तच्चूर्णं कर्षं गोपयसा सह ।<br>
पिबेज्जीर्णे च भैषज्ये घृतमादौ पिबेन्नरः ॥ १,१५.६६ ॥<br>
ततो भुञ्जीत लवणतैलाम्लादिविवर्जितम् ।<br>
घृतपक्वं समधुरं षष्टिकान्नं पयोऽधिकम् ॥ १,१५.६७ ॥<br>
षण्मासाज्जायते सिद्धिस्त्वचं सर्प इव त्यजेत् ।<br>
पलितादिविनिर्मुक्तो दिव्यदृष्टिर्दृढं वपुः ॥ १,१५.६८ ॥<br>
मत्तनागबलो धीरो युवा दर्पविग्रहः ।<br>
संवत्सरात्सर्वसिद्धिर्भवेद्ब्रह्मायुषो नरः ॥ १,१५.६९ ॥<br>
घृतोपयुक्ता सा मुण्डी पूर्वफलदा भवेत् ।<br>
[४. देवदालीकल्पः]<br>
अथ वक्ष्याम्यहं देवि देवदालीरसायनम् ॥ १,१५.७० ॥<br>
श्वेता कृष्णा च पीता च देवदाली त्रिधा मता ।<br>
श्वेता रोगप्रशमनी कृष्णा पीता विशेषतः ॥ १,१५.७१ ॥<br>
रसायने च फलदा लोहकर्मणि पार्वति ।<br>
चन्द्रसूर्योपरागेषु पूर्णिमायां सुरार्चिते ॥ १,१५.७२ ॥<br>
त्रयोदश्यां कृष्णपक्षे पञ्चम्यां वा यथाविधि ।<br>
शुभाहे शुभनक्षत्रे चाहरेन्मन्त्रपूर्वकम् ॥ १,१५.७३ ॥<br>
ओममृतगणरुद्रगणान्ताय स्वाहा ।<br>
अष्टोत्तरशतं जप्त्वा बलिपूर्वं समाहरेत् ।<br>
ओं नमो भगवते रुद्राय फट्स्वाहा ।<br>
साधकस्य शिखाबन्धनमन्त्रः ।<br>
देवदाल्याश्च पञ्चाङ्गं छायायां शोषयेत्सुधीः ॥ १,१५.७४ ॥<br>
वस्त्रेण शोधयेत्सम्यग्गव्यक्षीरेण भक्षयेत् ।<br>
पचेत्तां लौहपात्रेण ततो मन्दाग्निना सुधीः ॥ १,१५.७५ ॥<br>
मध्वाज्याभ्यां लिहेत्कर्षं शुद्धात्मा सप्तवासरम् ।<br>
तस्य दिव्या भवेत्प्रज्ञा रोगहृन्माससेवया ॥ १,१५.७६ ॥<br>
द्विमासभक्षणेनैव निध्यादिं पश्यति ध्रुवम् ।<br>
धात्रीफलरसं क्षौद्रं देवदालीरसं घृतम् ॥ १,१५.७७ ॥<br>
प्रत्येकं कर्षमात्रं स्यात्प्रत्यहं च पिबेल्लघु ।<br>
एकविंशद्दिनादूर्ध्वं मेधावी श्रुतधारकः ॥ १,१५.७८ ॥<br>
पञ्चाङ्गं चूर्णयेद्देवदाल्या वस्त्रेण शोधयेत् ।<br>
शिवाम्बुना वा पयसा गोमूत्रैर्वा पिबेत्सदा ॥ १,१५.७९ ॥<br>
पूर्ववत्सिद्धिदा सा स्यात्सर्वकुष्ठापहारिणी ।<br>
कामिलाप्लीहपवनशूलं हन्ति भगन्दरान् ॥ १,१५.८० ॥<br>
तद्रसो गन्धकोपेतः सर्वलोहं विलापयेत् ।<br>
बध्नाति च रसं सम्यक्समं मूर्छति तत्क्षणात् ॥ १,१५.८१ ॥<br>
गन्धर्वलज्जागान्धारीदेवदालीरसस्तथा ।<br>
लेपनं मेषतैलेन स्तम्भयेदग्निमुज्ज्वलम् ॥ १,१५.८२ ॥<br>
बीजानि देवदाल्याश्च सगुडानि च मर्दयेत् ।<br>
तेन वर्तिं प्रकुर्वीत अर्शोघ्नी स्याद्गुदाङ्कुरे ॥ १,१५.८३ ॥<br>
रसेन देवदाल्याश्च नयनं त्वञ्जयेन्नरः ।<br>
पश्यत्यसौ भूतजालं तस्मै सर्वं प्रयच्छति ॥ १,१५.८४ ॥<br>
घृतं धात्रीफलरसं देवदालीरसं मधु ।<br>
रसं च लक्ष्मणायाश्च सर्वमेकपलं पिबेत् ॥ १,१५.८५ ॥<br>
त्रिदिनमृतुकाले तु स्त्रीणां पुत्रप्रदायकम् ।<br>
देवदालीरसं क्षीरं मध्वाज्याभ्यां समं लिहेत् ॥ १,१५.८६ ॥<br>
पुंसः कोमलबीजानां बीजं गर्भप्रदं भवेत् ।<br>
भृङ्गराड्वाकुची वह्निः सर्पाक्षी देवदालिकम् ॥ १,१५.८७ ॥<br>
शिवाम्बुना चानुदिनं पिबेत्कर्षं महेश्वरि ।<br>
धरित्र्याः पश्यति छिद्रं वर्षान्मृत्युं जरां जयेत् ॥ १,१५.८८ ॥<br>
पुनर्नवादेवदाल्योः पलं क्षीरयुतं पिबेत् ।<br>
शिवाम्बुना देवदालीं ससर्पाक्षीपलं पिबेत् ॥ १,१५.८९ ॥<br>
पूर्ववज्जायते सिद्धिः शीघ्रमेव वरानने ।<br>
शिवांबुना देवदाल्या निर्गुण्ड्याश्च पलं पिबेत् ॥ १,१५.९० ॥<br>
संवत्सराज्जरां हन्याज्जीवेदाचन्द्रतारकम् ।<br>
ओममृतं कुरु कुरु अमृतेश्वराय स्वाहा ।<br>
एतन्मन्त्रं जपेदादौ देवदाल्युपयोगके ॥ १,१५.९१ ॥<br>
[५. श्वेतार्ककल्पः; श्वेतार्कमूलकल्पः]<br>
अथ श्वेतार्कमूलस्य कल्पं वक्ष्याम्यहं शृणु ।<br>
श्वेतार्कमूलं पुष्यर्क्षे गृहीत्वा काष्ठवर्जितम् ॥ १,१५.९२ ॥<br>
शुद्धां त्वचं च छायायां शोषयेत्पटशोधितम् ।<br>
चूर्णं कृत्वा कर्षमेकं सेव्यं गोपयसा सह ॥ १,१५.९३ ॥<br>
पलद्वयेन षण्मासात्सर्वव्याधीञ्जरां हरेत् ।<br>
संवत्सराद्ब्रह्मदिनत्रयं जीवेन्न संशयः ॥ १,१५.९४ ॥<br>
[श्वेतार्कपर्णकल्पः]<br>
श्वेतार्कपर्णस्वरसं भृङ्गराजरसं समम् ।<br>
एकीकृत्यातपे शोष्यं यावच्चूर्णत्वमाप्नुयात् ॥ १,१५.९५ ॥<br>
चतुर्गुणे गवां क्षीरे तत्पचेन्मृदुवह्निना ।<br>
यावत्पिण्डं भवेत्तावत्सेव्यं तत्कर्षमात्रकम् ॥ १,१५.९६ ॥<br>
गवां क्षीरं पलं पेयं पूर्ववत्फलमाप्नुयात् ।<br>
ओमां हंसमालिनि स्वाहा अयं भक्षणमन्त्रः ।<br>
[६. हस्तिकर्णीकल्पः; हस्तिकर्णीपत्रकल्पः]<br>
अथेन्दुवारसंयुक्तत्रयोदश्यां समाहरेत् ॥ १,१५.९७ ॥<br>
हस्तिकर्णीपलाशानि छायाशुष्काणि चूर्णयेत् ।<br>
पलं सेव्यं गवां क्षीरं वर्षान्मृत्युं जरां जयेत् ॥ १,१५.९८ ॥<br>
जीवेद्ब्रह्मायुषं मर्त्यः सिद्धसाध्यादिसेवितः ।<br>
[हस्तिकर्णीपञ्चाङ्गकल्पः]<br>
पञ्चाङ्गं हस्तिकर्ण्याश्च कुर्याच्छायाविशोषितम् ॥ १,१५.९९ ॥<br>
मासैकमुदकैः सार्धं कर्षं प्रत्यहमश्नुयात् ।<br>
सौवीरदधिदुग्धाज्यतक्रक्षौद्रैर्यथाक्रमम् ॥ १,१५.१०० ॥<br>
एकैकं प्रतिमासं च सेव्यं वर्षाच्च सिध्यति ।<br>
जीवेद्ब्रह्मदिनं सिद्धो वज्रकायो महाबलः ॥ १,१५.१०१ ॥<br>
ओममृताय अमृतं गृह्णामि स्वाहा ।<br>
अयं ग्रहणमन्त्रः ।<br>
अमृतकुटीजातानाममृतं कुरु कुरु स्वाहा ।<br>
अनेन मन्त्रेण पूजयेत् ।<br>
ओममृतोद्भवाय अमृतं कुरु कुरु नित्यं नमो नमः ।<br>
अयं भक्षणमन्त्रः ।<br>
[७. रुदन्तीकल्पः]<br>
अथ वक्ष्याम्यहं दिव्यं रुदन्तीकल्पमुत्तमम् ।<br>
चणपत्रोपमैः पत्रैः पुष्पैरपि च तादृशैः ॥ १,१५.१०२ ॥<br>
रुदन्ती नाम विख्याता ह्यधस्ताज्जलवर्षिणी ।<br>
रोदितीव जनान्दृष्ट्वा म्रियमाणान्गदाकुलान् ॥ १,१५.१०३ ॥<br>
चतुर्विधा च सा ज्ञेया पीता रक्ता सितासिता ।<br>
शुक्लपक्षे शुभदिने रुदन्तीं तां समाहरेत् ॥ १,१५.१०४ ॥<br>
समूलां शोषयेद्धीमान् छायायां वस्त्रशोधिताम् ।<br>
विशुद्धदेहः सेवेत बिडालपदमात्रकम् ॥ १,१५.१०५ ॥<br>
क्षौद्राज्याभ्यामनुदिनं भुक्तिः क्षीराज्यसंयुता ।<br>
जीर्णायां संयमी भूत्वा वर्षात्तेजोबलान्वितः ॥ १,१५.१०६ ॥<br>
परमायुर्भवेन्मर्त्यो जराव्याधिविवर्जितः ।<br>
तैलं कतकमूलोत्थं कुर्यात्पातालयन्त्रके ॥ १,१५.१०७ ॥<br>
गर्भयन्त्रेऽथवा क्षाल्यं पञ्चाशद्वारमम्बुना ।<br>
नालिकेराम्बुना वाथ कृत्वेत्थं तैलशोधनम् ॥ १,१५.१०८ ॥<br>
पञ्चाङ्गं च रुदन्त्याश्च छायाशुष्कं विचूर्णयेत् ।<br>
तदर्धं मुसलीचूर्णं मुसल्यर्धपलत्रयम् ॥ १,१५.१०९ ॥<br>
एतत्त्रिचूर्णं संमिश्रं कर्षं कतकतैलतः ।<br>
लिहेदनुदिनं शुद्धस्तद्वृद्धिः स्यात्पलावधि ॥ १,१५.११० ॥<br>
संवत्सराद्वज्रकायः स जीवेद्ब्रह्मणो दिनम् ।<br>
[८. निर्गुण्डीकल्पः; निर्गुण्डीमूलकल्पः]<br>
अथ वच्मि शुभं दिव्यं निर्गुण्डीकल्पमुत्तमम् ॥ १,१५.१११ ॥<br>
प्रातः पुष्यरवौ ग्राह्या निर्गुण्डीमूलसंभवा ।<br>
त्वक्शोषणीया छायायां तच्चूर्णं कर्षमात्रकम् ॥ १,१५.११२ ॥<br>
पलमात्राजमूत्रेण पिबेच्छुद्धोऽनुवासरम् ।<br>
षण्मासाद्दिव्यदेहः स्यान्मत्तनागबलान्वितः ॥ १,१५.११३ ॥<br>
मध्वाज्यक्षीरलुलितं तच्चूर्णं स्निग्धभाण्डके ।<br>
पिधाय धान्यराशौ तु मासमेकं तु निक्षिपेत् ॥ १,१५.११४ ॥<br>
मासान्ते तत्समुद्धृत्य शुद्धाङ्गो द्विपलं सदा ।<br>
सेवेत वर्षपर्यन्तं जीवेदाचन्द्रतारकम् ॥ १,१५.११५ ॥<br>
अथवार्धपलं चूर्णं तदीयं सघृतं पिबेत् ।<br>
पूर्ववज्जायते सिद्धिर्जरारोगविवर्जितः ॥ १,१५.११६ ॥<br>
वचामुण्डीनिम्बवरागुडूचीभृङ्गराट्समाः ।<br>
एषां समांशं संयोज्य निर्गुण्डीमूलचूर्णतः ॥ १,१५.११७ ॥<br>
क्षौद्राज्याभ्यां लिहेद्धस्तादन्वहं पलमात्रकम् ।<br>
आयुर्विरिञ्चित्रिदिनं भवेन्मृत्युजरोज्झितम् ॥ १,१५.११८ ॥<br>
निर्गुण्डीमूलचूर्णं तु क्रिमिघ्नकटुकैः समम् ।<br>
पलमात्रमजाक्षीरैर्नित्यं शुद्धः पिबेद्बुधः ॥ १,१५.११९ ॥<br>
वलीपलितनिर्मुक्तो निर्गदः स्यात्त्रिमासतः ।<br>
[निर्गुण्डीपत्रकल्पः]<br>
निर्गुण्डीपत्रजद्रावं भाण्डे मृद्वग्निना पचेत् ॥ १,१५.१२० ॥<br>
गुडवत्पाकमापन्नं तं पिबेन्निष्कमात्रकम् ।<br>
दिने दिने निष्कवृद्धिर्यावद्द्विपलिकं भवेत् ॥ १,१५.१२१ ॥<br>
तेन वान्तिर्विरेकः स्यान्निर्यान्ति क्रिमयः परम् ।<br>
अपानतो देहगता मुखनासाक्षिकर्णतः ॥ १,१५.१२२ ॥<br>
क्षयकुष्ठादिरोगाश्च नश्यन्ति मुनिवासरात् ।<br>
मासत्रये जरां हन्ति जीवेद्वर्षशतत्रयम् ॥ १,१५.१२३ ॥<br>
[निर्गुण्डीपञ्चाङ्गकल्पः]<br>
पञ्चाङ्गचूर्णं निर्गुण्ड्यास्तिलतैलेन सेवितम् ।<br>
निष्कादिपलपर्यन्तं त्रिमासेन जरां जयेत् ॥ १,१५.१२४ ॥<br>
अशीतिं वातजान्रोगान् कुष्ठानपि गलामयान् ।<br>
आस्यार्त्युपकुशादींश्च जयेत्तत्पर्णचर्वणात् ॥ १,१५.१२५ ॥<br>
सिन्धुवारकपञ्चाङ्गचूर्णं मधुघृतप्लुतम् ।<br>
पलमात्रं लिहेत्प्रातस्ततो जीर्णे गवां पयः ॥ १,१५.१२६ ॥<br>
पिबेद्यथानलबलं भुञ्जीताग्नौ क्रमेण च ।<br>
निर्वाते निवसेद्धीमान्सिद्धिमाप्नोति वत्सरात् ॥ १,१५.१२७ ॥<br>
सिद्धदेहस्य पूर्वेण म्रियेते विषपारदौ ।<br>
काले काले यथाप्राप्तं पञ्चाङ्गं सिन्धुवारकात् ॥ १,१५.१२८ ॥<br>
छायायां शोषितं चूर्णं त्रिमधुत्रिफलायुतम् ।<br>
स्निग्धभाण्डे धान्यराशौ त्रिमासं स्थापयेत्ततः ॥ १,१५.१२९ ॥<br>
निष्कादिपलपर्यन्तं सेवेताकर्षकं सुधीः ।<br>
सर्वव्याधिविनिर्मुक्तो जरामरणवर्जितः ॥ १,१५.१३० ॥<br>
ओं नमो मायागणपतये कुबेराय स्वाहा ।<br>
अयं भक्षणमन्त्रः ।<br>
[९. शुनकशाल्मलीकल्पः]<br>
अथ वक्ष्यामि देवेशि कल्पं शुनकशाल्मलेः ।<br>
अष्टम्यां कृष्णपक्षस्य स्नात्वा रात्रौ समाहितः ॥ १,१५.१३१ ॥<br>
आवेष्ट्य कृष्णसूत्रैश्च वृक्षं शुनकशाल्मलिम् ।<br>
तत्राघोरं जपेद्धीरः सहस्रवसुसंमितम् ॥ १,१५.१३२ ॥<br>
[९. शुनकशाल्मलीमूलकल्पः]<br>
तन्मूलवल्कलं ग्राह्यं छायायां शोषयेत्ततः ।<br>
चूर्णं कृत्वा तु मध्वाज्यैः खादेत्प्रातः पलं पलम् ॥ १,१५.१३३ ॥<br>
वर्षाद्वलिजरामुक्तः स जीवेद्ब्रह्मणो दिनम् ।<br>
[शुनकशाल्मलीपुष्पकल्पः]<br>
तस्याष्टादश पुष्पाणि गोक्षीरेऽष्टपले पचेत् ॥ १,१५.१३४ ॥<br>
पुष्पवर्ज्यं पिबेत्क्षारमेवं च प्रतिवासरम् ।<br>
मासेन दिव्यदेहः स्याज्जीवेद्ब्रह्मदिनत्रयम् ॥ १,१५.१३५ ॥<br>
[शुनकशाल्मलीफलकल्पः]<br>
तत्फलं तु गवां क्षीरे पाचयेत्कान्तपात्रके ।<br>
फलं त्यक्त्वा पिबेत्क्षीरं दीप्तेऽग्नौ क्षीरभोजनम् ॥ १,१५.१३६ ॥<br>
मासषट्कप्रयोगेण दिव्यदेहो भवेन्नरः ।<br>
जीवेत्कल्पान्तपर्यन्तं वायुवेगी महाबलः ॥ १,१५.१३७ ॥<br>
तस्य मूत्रपुरीषाभ्यां शुल्बं स्वर्णं भवेद्ध्रुवम् ।<br>
[१०. पथ्याकल्पः; पथ्योत्पत्तिः]<br>
अथातः सम्प्रवक्ष्यामि पथ्याकल्पमनूपमम् ॥ १,१५.१३८ ॥<br>
येन रोगा विनश्यन्ति सिध्यन्ति च मनोरथाः ।<br>
पीत्वामृतं शचीनाथः प्रीत्या शच्यै समापिबत् ॥ १,१५.१३९ ॥<br>
तयोर्हृष्टमुखाम्भोजगलितामृतबिन्दवः ।<br>
सप्तधा भुवि ते जाता महावीर्याः स्थिरायुषः ॥ १,१५.१४० ॥<br>
ते सप्तदेशेषूत्पन्नाः सप्तधा नाम धारकाः ।<br>
विन्ध्यदेशे कान्यकुब्जे सौराष्ट्रे हिमवद्गिरौ ॥ १,१५.१४१ ॥<br>
गङ्गातटे च काश्मीरे वैन्यदेशे यथाक्रमम् ।<br>
विजया रोहिणी चैव पूता स्यात्त्रिवृतामृता ॥ १,१५.१४२ ॥<br>
जीवन्ती त्वभया जाता देशे देशे यथाक्रमम् ।<br>
उत्तमा मध्यमा नीचाः स्वयं पक्वास्तु शोभनाः ॥ १,१५.१४३ ॥<br>
हरीतक्यां रसाः पञ्च विद्यन्ते लवणोज्झिताः ।<br>
स्वाद्वम्लतिक्तकटुकतुवराश्च यथाक्रमम् ॥ १,१५.१४४ ॥<br>
स्युर्मज्जस्नायुवृन्तत्वङ्मांसेषु क्रमशो रसाः ।<br>
अलाबुकर्णी वृत्ता च चतुरङ्ग्यल्पचर्मका ॥ १,१५.१४५ ॥<br>
पञ्चास्रा मांसला स्वर्णवर्णा कृष्णा स्मृताः क्रमात् ।<br>
या मज्जन्ती जले ग्राह्या गुर्वी स्निग्धा घनाघनाः ॥ १,१५.१४६ ॥<br>
द्विकर्षमात्रा सा श्रेष्ठा कर्षमात्रा तु मध्यमा ।<br>
अर्धकर्षा भवेन्नीचा पथ्या फलमुदाहृतम् ॥ १,१५.१४७ ॥<br>
क्रिमिजुष्टा वह्निदग्धा नष्टा पङ्कजलार्द्रिता ।<br>
स्फुटिता चोषरस्था च वर्जनीया हरीतकी ॥ १,१५.१४८ ॥<br>
[पथ्याकल्पः]<br>
शुद्धदेशे पुण्यदिने ग्रहणे चन्द्रसूर्ययोः ।<br>
गन्धाद्यैः पूजयित्वादौ प्रार्थयित्वा जपेत्सुधीः ॥ १,१५.१४९ ॥<br>
गायत्रीशतमावृत्त्य पथ्यामेवं समाहरेत् ।<br>
शुण्ठ्या वाथ गुडेनापि सैन्धवेनाथवा शिवाम् ॥ १,१५.१५० ॥<br>
सेवेत दीपनं तेन करोत्यामविनाशनम् ।<br>
क्षौद्रेण वा गुडेनापि पिप्पल्या नागरेण वा ॥ १,१५.१५१ ॥<br>
सैन्धवेनाथवा सेव्या शुद्धाङ्गः प्रतिवासरम् ।<br>
द्वे द्वे पथ्ये द्वादशाब्दं तेन जीवेच्छतं समाः ॥ १,१५.१५२ ॥<br>
द्विनिष्कचूर्णं पथ्याया निष्कैकं लोहभस्म च ।<br>
लोलयित्वा गोघृतेन कान्तपात्रे च लेपयेत् ॥ १,१५.१५३ ॥<br>
अधोमुखीकृतं पात्रं स्थापयेत्तद्दिवानिशम् ।<br>
प्रातः शुद्धवपुर्लेह्यं जरां मृत्युं जयेत्सुधीः ॥ १,१५.१५४ ॥<br>
शाल्मलीं छिद्रयित्वादौ तदन्तर्निक्षिपेच्छिवाः ।<br>
आ षण्मासं परस्तास्तु ग्राह्या चैकैकशोऽन्वहम् ॥ १,१५.१५५ ॥<br>
सेवेत पथ्यां शुद्धाङ्गस्तस्य मृत्युर्जरा न हि ।<br>
[११. आमलकीकल्पः]<br>
अथ वक्ष्यामि देवेशि कल्पमामलकीभवम् ॥ १,१५.१५६ ॥<br>
चैत्रादौ ग्राहयेद्धात्र्याः सुपक्वानि फलानि च ।<br>
हरीतकीवद्ग्राह्यानि छायाशुष्काणि चूर्णयेत् ॥ १,१५.१५७ ॥<br>
कर्षं जलेन वाज्येन मधुना वा फलं निशि ।<br>
वर्धयेज्जाठरं वह्निमिन्द्रियाणां प्रसादकृत् ॥ १,१५.१५८ ॥<br>
धात्रीचूर्णं लोहभस्म क्षौद्राज्यालुलितं लिहेत् ।<br>
वलीपलितमृत्युघ्नं वत्सरात्पूर्ववद्विधिः ॥ १,१५.१५९ ॥<br>
क्षीरपक्वं च तद्भक्ष्यं पूर्ववत्सिद्धिदायकः ।<br>
धात्रीचूर्णं भृङ्गचूर्णं मध्वाज्यसहितं लिहेत् ॥ १,१५.१६० ॥<br>
वलीपलितनिर्मुक्तो वत्सराद्भवति ध्रुवम् ।<br>
निंबामलकयोश्चूर्णं मध्वाज्यसहितं लिहेत् ॥ १,१५.१६१ ॥<br>
पूर्ववच्च फलं देवि नात्र कार्या विचारणा ।<br>
[१२. त्रिफलाकल्पः]<br>
अथ ब्रवीमि ते देवि त्रिफलाया रसायनम् ॥ १,१५.१६२ ॥<br>
एकं हरीतकीभागं द्विभागं च विभीतकम् ।<br>
चतुर्भागं तथा धात्री सर्वमेकत्र चूर्णयेत् ॥ १,१५.१६३ ॥<br>
पिप्पल्या वा तुगाक्षीर्या सैन्धवैर्मधुकेन वा ।<br>
क्षौद्रेण वा सर्पिषा वा वचया सितयाथवा ॥ १,१५.१६४ ॥<br>
सुवर्णै रजतैः शुल्बैर्वङ्गैर्नागैस्तथायसैः ।<br>
संयुक्ता त्रिफला लीढा जरामरणनाशिनी ॥ १,१५.१६५ ॥<br>
त्रिफलायाः समांशास्तु योज्याश्चैकैकशस्तु ताः ।<br>
पिप्पल्याद्यास्तु सौवर्णभस्मादीनां च कथ्यते ॥ १,१५.१६६ ॥<br>
सौवर्णं पणमात्रं च द्विपणं राजतं भवेत् ।<br>
पणार्धं शुल्बचूर्णं च द्विपणं नागवङ्गजम् ॥ १,१५.१६७ ॥<br>
चूर्णं तथायसं प्रोक्तं पणपञ्चकमात्रकम् ।<br>
एवं यस्त्रिफलासेवी जीवेदाचन्द्रतारकम् ॥ १,१५.१६८ ॥<br>
एकां हरीतकीं प्रातर्भुक्तेः प्राग्द्विविभीतकम् ।<br>
चतुरामलकं रात्रौ सर्वे ते घृतपाचिताः ॥ १,१५.१६९ ॥<br>
सेवेतावत्सरं धीमान्वलीपलितवर्जितः ।<br>
अन्नोदकेन संपेष्य कान्तपात्रे लिहेन्निशि ॥ १,१५.१७० ॥<br>
सक्षौद्रं तल्लिहेत्प्रातरायुरारोग्यवर्धनम् ।<br>
त्रिफलां भावयेत्पूर्वं खदिरासनयूषतः ॥ १,१५.१७१ ॥<br>
त्रिः सप्तवारं देवेशि ततः क्षौद्रघृताप्लुताम् ।<br>
सेवेतानुदिनं कर्षं वर्षादिन्द्रायुषो भवेत् ॥ १,१५.१७२ ॥<br>
विडङ्गभृङ्गखदिरब्रह्मवृक्षरसैः पृथक् ।<br>
पृथक्सप्तदिनं घर्मे भावयेत्त्रिफलां प्रिये ॥ १,१५.१७३ ॥<br>
भक्षयेद्गुडसर्पिर्भ्यां कर्षं वर्षात्सुरोपमः ।<br>
त्रिफलायाः शतफलं चूर्णं भृङ्गरसैः पुरा ॥ १,१५.१७४ ॥<br>
त्रिः सप्तवासरं भाव्यं लिहेन्मधुघृतान्वितम् ।<br>
पलार्धं प्रत्यहं प्रातर्जीर्णेऽद्याद्दधिभक्तकम् ॥ १,१५.१७५ ॥<br>
वर्षात्प्रसन्नदृष्टिश्च जीवेत्षट्शतवत्सरम् ।<br>
महाबलः कृष्णकेशः स्मृतिबुद्धिसमन्वितः ॥ १,१५.१७६ ॥<br>
युवा शतस्त्रीरन्ता च धीरः स सुभगो भवेत् ।<br>
[१३. शुण्ठीकल्पः]<br>
अथ वक्ष्यामि गिरिजे दिव्यं शुण्ठीरसायनम् ॥ १,१५.१७७ ॥<br>
श्रेष्ठं नागरमादाय चूर्णयेत्पटगालितम् ।<br>
गुडं चास्य समं योज्यं मधुना गोघृतेन च ॥ १,१५.१७८ ॥<br>
स्निग्धभाण्डे विनिक्षिप्य धान्यराशौ सुयन्त्रितम् ।<br>
द्विमण्डलात्समाहृत्य शुद्धाङ्गः पुण्यवासरे ॥ १,१५.१७९ ॥<br>
कर्षं कर्षं लिहेन्नित्यं सप्ताहाद्रोगवर्जितः ।<br>
षण्मासमुपभुञ्जानो जीवेद्वर्षशतद्वयम् ॥ १,१५.१८० ॥<br>
बुद्ध्या वाचस्पतिसमः पुराणागमशास्त्रवित् ।<br>
मयानुभूतं देवेशि कथितं तव सौहृदात् ॥ १,१५.१८१ ॥<br>
[१४. पिप्पलीकल्पः]<br>
अथ प्रिये प्रवक्ष्यामि पिप्पलीनां रसायनम् ।<br>
पिप्पलीं शोधयेत्पूर्वं किंशुकक्षारवारिणा ॥ १,१५.१८२ ॥<br>
सप्तधा च ततः कुर्यात्तासां च घृतभर्जनम् ।<br>
ततः सेवेत शुद्धाङ्गः पञ्चाष्टौ दश सप्तधा ॥ १,१५.१८३ ॥<br>
वर्षमेकं तु मध्वाज्यै रोगास्तस्य न सन्ति च ।<br>
वलीपलितनिर्मुक्तो जीवेच्च शरदः शतम् ॥ १,१५.१८४ ॥<br>
प्रातः प्राग्भोजनात्पश्चाद्भक्षयेत्त्रित्रिपिप्पलीः ।<br>
वर्षाद्व्याधिं जरां हन्ति शतायुष्यमवाप्नुयात् ॥ १,१५.१८५ ॥<br>
एकद्वित्रिक्रमेणैव वर्धयेद्दशवासरम् ।<br>
ह्रासयेत्पिप्पलीस्तद्वद्ध्रासवृद्धी पुनः पुनः ॥ १,१५.१८६ ॥<br>
गोक्षीरेण युतं यावत्पिप्पलीनां सहस्रकम् ।<br>
तावत्सेवेत शुद्धाङ्गो जरारोगविवर्जितः ॥ १,१५.१८७ ॥<br>
अजाक्षीरेण संपेष्य पिबेद्युक्ता बलाधिका ।<br>
क्षीरशृता मध्यफला पूर्ववद्ध्रासवृद्धयः ॥ १,१५.१८८ ॥<br>
यावत्सहस्रद्वितयं तावत्सेव्यं रसायनम् ।<br>
कासश्वासक्षयाः पाण्डुप्लीहशोणितमारुताः ॥ १,१५.१८९ ॥<br>
मेहार्शोग्रहणीशोफहिध्मवमिगलग्रहाः ।<br>
रसायनेन पिप्पल्या नश्यन्ति विषमज्वराः ॥ १,१५.१९० ॥<br>
जीवेद्वर्षशतं पूर्णं वलीपलितवर्जितः ।<br>
[१५. चित्रककल्पः]<br>
अथ चित्रककल्पं ते वक्ष्यामि शृणु पार्वति ॥ १,१५.१९१ ॥<br>
चित्रकस्त्रिविधो ज्ञेयः कृष्णो रक्तः सितः शिवे ।<br>
कृष्णो रसायने रक्तो लोहे रोगे सितो भवेत् ॥ १,१५.१९२ ॥<br>
श्रेष्ठमध्यकनीयांसो न हेमन्ते समाहरेत् ।<br>
वसन्ते कृष्णपञ्चम्यां कृष्णाम्बरधरः शुचिः ॥ १,१५.१९३ ॥<br>
कृष्णगन्धाक्षतैः पुष्पैः पूजयेत्कृष्णसूत्रकैः ।<br>
परिवेष्ट्य च पूर्वेद्युर्दद्यात्कृष्णौदनं बलिम् ॥ १,१५.१९४ ॥<br>
प्रातर्मौनी खनेच्छुद्धः समूलं चित्रकं हरेत् ।<br>
न गोघ्रातं पदा स्पृष्टं शुचौ देशे विनिक्षिपेत् ॥ १,१५.१९५ ॥<br>
क्षिप्तं क्षीरान्तरे कृष्णं वह्नौ क्षीरं तु कृष्णति ।<br>
रक्तचित्रं परीक्ष्यैवं क्षीरं रक्तत्वमाप्नुयात् ॥ १,१५.१९६ ॥<br>
एवं च रक्तचित्रस्य रक्तपुष्पाक्षतादिभिः ।<br>
कृष्णं वा लोहितं वापि समूलमपि खण्डयेत् ॥ १,१५.१९७ ॥<br>
सप्तधामलकाम्भोभिर्भावयेच्छोषयेत्क्रमात् ।<br>
संचूर्ण्य तार्क्षीतालत्वक्चित्रकत्रिफलाः समाः ॥ १,१५.१९८ ॥<br>
एषां समं चाग्निचूर्णं सर्वं भाण्डे नवे क्षिपेत् ।<br>
ततः शुद्धः शुभदिने निष्कं निष्कं घृताप्लुतम् ॥ १,१५.१९९ ॥<br>
भक्षयेन्मासमात्रेण व्रणकुष्ठादिकृन्तनम् ।<br>
दन्तकेशनखा यान्ति पतनं च पुनर्भवम् ॥ १,१५.२०० ॥<br>
वलीपलितनिर्मुक्तो जीवेच्च शरदः शतम् ।<br>
एवं च रक्तचित्रस्य योजना च फलं तथा ॥ १,१५.२०१ ॥<br>
[१६. भल्लातकीकल्पः]<br>
अथ भल्लातकीकल्पं शृणु वक्ष्यामि पार्वति ।<br>
पक्वं नवं सुतीक्ष्णं च भल्लातकफलं हरेत् ॥ १,१५.२०२ ॥<br>
गोक्षीरे फलमेकं तु सूचीभिन्नं पचेत्सुधीः ।<br>
मध्वाज्यशर्करायुक्तं फलं त्यक्त्वा पयः पिबेत् ॥ १,१५.२०३ ॥<br>
एकद्वित्रिक्रमेणैवं वर्धयेदेकविंशतिम् ।<br>
फलानि च दिनान्येकविंशतिः क्रमशः प्रिये ॥ १,१५.२०४ ॥<br>
सर्वे रोगा विनश्यन्ति षण्मासाद्दिव्यविग्रहः ।<br>
[१७. भूमिकदम्बकल्पः]<br>
अथ भूमिकदम्बस्य कल्पं वक्ष्यामि पार्वति ॥ १,१५.२०५ ॥<br>
त्रिविधः स तु विज्ञेयः श्वेतो रक्तश्च मेचकः ।<br>
शुक्लपक्षे च पुष्यार्के विधिवत्तं समाहरेत् ॥ १,१५.२०६ ॥<br>
समूलं शोषयेत्तं च छायायां चूर्णयेत्ततः ।<br>
तच्चूर्णं कर्षमाज्येन लिहेच्छुद्धवपुः प्रिये ॥ १,१५.२०७ ॥<br>
तस्मिञ्जीर्णे प्रकुर्वीत क्षीरान्नं विजितेन्द्रियः ।<br>
नश्यन्ति वलयस्तस्य षण्मासात्पलितानि च ॥ १,१५.२०८ ॥<br>
संवत्सरप्रयोगेण जीवेद्वर्षशतत्रयम् ।<br>
[१८. पुनर्नवाकल्पः]<br>
दिव्यं पुनर्नवाकल्पं वक्ष्यामि शृणु पार्वति ॥ १,१५.२०९ ॥<br>
पुनर्नवाख्या द्विविधा लोहिता धवला तथा ।<br>
रसे रसायने श्वेता रोगे रक्ता प्रशस्यते ॥ १,१५.२१० ॥<br>
पुष्यार्के श्वेतशोफघ्नीं समूलामाहरेत्सुधीः ।<br>
छायाशुष्कं चूर्णयित्वा गोक्षीरेण पलार्धकम् ॥ १,१५.२११ ॥<br>
पलं वाथ पिबेत्प्रातः शुद्धाङ्गो वत्सरावधि ।<br>
युवा भवति वृद्धोऽपि स जीवेच्छरदः शतम् ॥ १,१५.२१२ ॥<br>
गोक्षीरेण च तन्मूलं क्षीरक्षीणं पचेत्प्रिये ।<br>
चूर्णीकृत्य च तन्मूलं पक्वीकृतगुडे समम् ॥ १,१५.२१३ ॥<br>
गोघृतं च क्षिपेत्तत्र त्वेकीकृत्यावतारयेत् ।<br>
पलं चानुदिनं लेह्यं क्षीरान्नाशी जितेन्द्रियः ॥ १,१५.२१४ ॥<br>
संवत्सरप्रयोगेण वलीपलितवर्जितः ।<br>
तत्सेवकस्य नश्यन्ति विषाणि विविधानि च ॥ १,१५.२१५ ॥<br>
त्वग्दोषः कफपाण्ड्वाद्या औदरा गुल्मपायुजाः ।<br>
नश्यन्ति सकला रोगाश्छर्दिहिक्काक्षिकर्णजाः ॥ १,१५.२१६ ॥<br>
पुष्पितां फलितां पक्वामादाय च पुनर्नवाम् ।<br>
खण्डितां नागरक्वाथसुस्विन्नां क्षीरपेषिताम् ॥ १,१५.२१७ ॥<br>
पिबेद्दिवा च चूर्णान्ते निशि क्षीरघृताशनः ।<br>
षण्मासात्सिद्धिमाप्नोति योषिच्छतरतो भवेत् ॥ १,१५.२१८ ॥<br>
[१९. भृङ्गराजकल्पः]<br>
अथ श्रीभृङ्गराजस्य कल्पं वच्मि महेश्वरि ।<br>
समूलं तच्च पुष्यार्के समाहृत्याथ शोषयेत् ॥ १,१५.२१९ ॥<br>
छायायां पूर्णितं कृत्वा कर्षं सौवीरलोडितम् ।<br>
प्रातः पिबेच्छुद्धदेहो मासाद्रोगान्व्यपोहति ॥ १,१५.२२० ॥<br>
ततः षण्मासयोगेन वलीपलितखण्डनम् ।<br>
घृतक्षीराशनो नित्यं जीवेद्वर्षशतत्रयम् ॥ १,१५.२२१ ॥<br>
युक्तः कृष्णतिलैरर्धैर्भृङ्गराजस्य पल्लवम् ।<br>
उपयुञ्जीत षण्मासं वलीपलितकृन्तनम् ॥ १,१५.२२२ ॥<br>
भृङ्गराजफलं पुष्पं पत्रं मूलं च चूर्णयेत् ।<br>
एतच्चूर्णस्य सदृशांश्चित्राद्यान्परिकल्पयेत् ॥ १,१५.२२३ ॥<br>
चित्रविश्वकणाबिल्वपथ्याधात्रीविडङ्गकम् ।<br>
मरीचं व्याधिघातं च चक्रमर्दस्य बीजकम् ॥ १,१५.२२४ ॥<br>
लोध्रसर्षपराज्यश्च चूर्णिताश्च समाहृताः ।<br>
एकीकृत्यैव भृङ्गस्य रसेन परिभावयेत् ॥ १,१५.२२५ ॥<br>
सप्तधा च ततः सर्वं चूर्णीकृत्य पुनः प्रिये ।<br>
कर्षं गोपयसा सार्धं शुद्धकोष्ठो लिहेत्प्रिये ॥ १,१५.२२६ ॥<br>
षण्मासाज्जायते सिद्धिर्वलीपलितवर्जितः ।<br>
पूर्वोक्तवद्विधिः प्रोक्तः स्वर्णभृङ्गस्य पार्वति ॥ १,१५.२२७ ॥<br>
ओं नमो भगवते रुद्राय तिष्ठ तिष्ठ संगृहाण स्वाहा ।<br>
अयं ग्रहणमन्त्रः ।<br>
ओं नमो रुद्राय अमृतात्मने स्वाहा ।<br>
अयमालोडनमन्त्रः ।<br>
ओमुत्तिष्ठोत्तिष्ठ कल्याणि स्वाहा ।<br>
अयं भक्षणमन्त्रः ।<br>
[२०. कुमारीकल्पः]<br>
अथ वक्ष्याम्यहं देवि कुमारीकल्पमुत्तमम् ।<br>
नदीतीरेऽथवा ग्रामे नगरेऽब्धितटेऽथवा ॥ १,१५.२२८ ॥<br>
मृदुकर्णकपत्राणि पीतान्यहिसमानि च ।<br>
प्रवालसमपुष्पाणि सक्लेदहस्तीनि च ॥ १,१५.२२९ ॥<br>
यस्याः पत्राणि तिष्ठन्ति सा कुमारीति कथ्यते ।<br>
शुचिः पुण्यदिने कन्यां सोपवासः समाहरेत् ॥ १,१५.२३० ॥<br>
अर्चयित्वा बलिं दत्त्वा कुमारीं सिद्धिदायिनीम् ।<br>
शुद्धकोष्ठः प्रगे खादेच्चतुरङ्गुलमात्रतः ॥ १,१५.२३१ ॥<br>
एवं मासं ततः खाद्यं यथा वृद्धिः शनैः शनैः ।<br>
अत्यन्तं वर्जयेन्मध्यं खाद्यं भवति सर्वदा ॥ १,१५.२३२ ॥<br>
स्वशक्त्यनुगुणं सेव्यं स्वेच्छाहारविहारवान् ।<br>
स्निग्धैर्मांसरसक्षीरैर्युक्त्या सेव्या कुमारिका ॥ १,१५.२३३ ॥<br>
हरत्यखिलरोगांश्च राजयक्ष्मादिकान्प्रिये ।<br>
किन्नरैः सदृशं गायेद्गृध्रदृष्टिर्महाबलः ॥ १,१५.२३४ ॥<br>
स्निग्धकेशश्च मतिमान् बालादित्यसमप्रभः ।<br>
दशनागबलोपेतः समीरसदृशो गतौ ॥ १,१५.२३५ ॥<br>
वलीपलितनिर्मुक्तः षोडशाब्दवया भवेत् ।<br>
एवं वर्षप्रयोगेण भवत्येतैर्गुणैर्युतः ॥ १,१५.२३६ ॥<br>
यस्तु द्वादशवर्षान्तं सेवेत स सुरासुरैः ।<br>
महोरगैरवध्यश्च त्रिंशन्नागबलान्वितः ॥ १,१५.२३७ ॥<br>
मयूरदृष्टिः सर्वज्ञः सर्वशास्त्रविशारदः ।<br>
विद्याधरो भवेन्मर्त्यो नात्र कार्या विचारणा ॥ १,१५.२३८ ॥<br>
कुमार्या दलमादाय हस्तर्क्षे साधकेऽहनि ।<br>
प्रातः प्रत्यहमास्वाद्य शुचिरग्निबलं यथा ॥ १,१५.२३९ ॥<br>
तन्मज्जां वा लिहेद्यस्तु मध्वाज्यव्योषसंयुताम् ।<br>
मासं सेवेत नियमात्सर्वरोगैः प्रमुच्यते ॥ १,१५.२४० ॥<br>
षण्मासमुपयुञ्जानो वलीपलितवर्जितः ।<br>
तस्याः क्लेदं समानीय व्योषक्षौद्राज्यसंयुतम् ॥ १,१५.२४१ ॥<br>
स्विन्नं मृद्वग्निना सेव्यं क्षीराहारो जितेन्द्रियः ।<br>
मासाद्रोगा विनश्यन्ति द्विमासाद्दृढविग्रहः ॥ १,१५.२४२ ॥<br>
दिव्यदृष्टिश्च तेजस्वी द्विमासाद्द्विषहृद्भवेत् ।<br>
षण्मासयोगाद्वृद्धोऽपि युवा स्यात्सत्यमीश्वरि ॥ १,१५.२४३ ॥<br>
एवं वर्षोपयोगेन जीवेद्द्विशतवत्सरम् ।<br>
तस्या दलं युगैः सार्धं भक्षयेच्छुद्धकोष्ठवान् ॥ १,१५.२४४ ॥<br>
वलीपलितनाशः स्याद्वत्सरान्नात्र संशयः ।<br>
[२१. नीलीकल्पः]<br>
अथ देवि प्रवक्ष्यामि महानीलीरसायनम् ॥ १,१५.२४५ ॥<br>
पुष्यार्के शुचिरादद्यान्महानीलीं विधानतः ।<br>
मूलपुष्पफलोपेतां छायायां शोषयेत्प्रिये ॥ १,१५.२४६ ॥<br>
पटचूर्णं द्विनिष्कं स्यान्निष्कमभ्रं च योजयेत् ।<br>
सर्वं च मधुनालोड्य स्निग्धभाण्डे विनिक्षिपेत् ॥ १,१५.२४७ ॥<br>
धान्यराशौ न्यसेन्मासमुद्धृत्य च ततः प्रिये ।<br>
शुद्धकोष्ठो लिहेत्प्रातर्बिडालपदमात्रकम् ॥ १,१५.२४८ ॥<br>
षण्मासाज्जायते मर्त्यो वलीपलितवर्जितः ।<br>
महानीलीं च कृष्णाभ्रं मुसलीममृतालताम् ॥ १,१५.२४९ ॥<br>
समांशं चूर्णितान्कृत्वा मधुना कर्षमालिहेत् ।<br>
एवं वर्षोपयोगेन जीर्णोऽपि तरुणायते ॥ १,१५.२५० ॥<br>
बलवान्मतिमान्धीरो जीवेद्वर्षशतद्वयम् ।<br>
अभ्रकं च कुमारीं च काकजङ्घां शतावरीम् ॥ १,१५.२५१ ॥<br>
एतत्समां महानीलीं चूर्णयेत्स्निग्धभाण्डके ।<br>
मधुना सहितं सप्तरात्र्यन्ते च समुद्धरेत् ॥ १,१५.२५२ ॥<br>
कर्षं लिहेत्क्षीरभोजी वर्षाद्वलिजरां जयेत् ।<br>
[२२. मुसलीकल्पः]<br>
अथ ब्रवीमि देवेशि मुसलीकल्पमुत्तमम् ॥ १,१५.२५३ ॥<br>
स्वर्णपुष्पी च खर्जूरपत्रवत्पत्रशोभिता ।<br>
अन्तः श्वेता च नाराचमूला सा मुसली स्मृता ॥ १,१५.२५४ ॥<br>
तन्मूलं च समुद्धृत्य छायाशुष्कं च चूर्णयेत् ।<br>
कर्षं मध्वाज्यलुलितं प्रातः शुद्धतनुर्लिहेत् ॥ १,१५.२५५ ॥<br>
जीर्णे दुग्धान्नभोजी स्याद्रूक्षान्नं वर्जयेत्प्रिये ।<br>
षष्ठे मासि भवेद्बालो वृद्धोऽपि बलबुद्धिमान् ॥ १,१५.२५६ ॥<br>
पयसा मुसलीचूर्णं दध्ना वापि पिबेच्छुचिः ।<br>
वर्षाद्यौवनमाप्नोति शतस्त्रीगमने पटुः ॥ १,१५.२५७ ॥<br>
[२३. इन्द्रवल्लीकल्पः]<br>
अथेन्द्रवल्लीकल्पं च व्याख्यामि शृणु पार्वति ।<br>
मयोदिता सुरेन्द्रस्य दैत्यानां विजयाय च ॥ १,१५.२५८ ॥<br>
तदा प्रभृति लोकेषु ख्याता सा चेन्द्रवल्लिका ।<br>
तामिमां भजतां पुंसां देहसिद्धिर्भवेद्ध्रुवम् ॥ १,१५.२५९ ॥<br>
समूलां तां समुद्धृत्य छायाशुष्कां विचूर्णयेत् ।<br>
तच्चूर्णं द्वादशपलं वचाचूर्णं च तत्समम् ॥ १,१५.२६० ॥<br>
व्रणघ्नीचूर्णमेतस्य समांशं त्रिकटूद्भवम् ।<br>
षट्पलं सर्वमेकत्र कृत्वा भाण्डे विनिक्षिपेत् ॥ १,१५.२६१ ॥<br>
कर्षं कर्षं मधुयुतं प्रातः प्रातर्लिहेत्सदा ।<br>
षण्मासात्सर्वरोगघ्नं वत्सराद्देहसिद्धिदम् ॥ १,१५.२६२ ॥<br>
भूयो भूयश्च षण्मासान्नवं चूर्णं प्रकल्पयेत् ।<br>
[२४. ज्योतिर्द्रुमकल्पः]<br>
अथ ज्योतिर्द्रुमस्यापि पञ्चाङ्गान्याहरेत्प्रिये ॥ १,१५.२६३ ॥<br>
त्रिः सप्तरात्रं सक्षौद्राण्याश्रयेद्धान्यराशिके ।<br>
भक्षयेद्रोगनिर्मुक्तस्तेजस्वी देहसिद्धिभाक् ॥ १,१५.२६४ ॥<br>
[२५. अश्वगन्धाकल्पः]<br>
अथाश्वगन्धाकन्दं च पौत्रीकोरण्टयोः समम् ।<br>
चूर्णितं मधुसर्पिर्भ्यां कर्षं प्रातर्लिहेच्छुचिः ॥ १,१५.२६५ ॥<br>
संवत्सरप्रयोगेण त्रिशतायुर्भवेन्नरः ।<br>
[२६. ज्योतिष्मतीकल्पः]<br>
अथ ज्योतिष्मतीकल्पं वक्ष्यामि शृणु पार्वति ॥ १,१५.२६६ ॥<br>
दिव्या ज्योतिष्मती वल्ली तप्तकाञ्चनसन्निभा ।<br>
बहुप्रताना स्वर्णाभा फलबीजा शुभप्रदा ॥ १,१५.२६७ ॥<br>
आषाढे शुक्लपक्षे च शुभर्क्षे शुभवासरे ।<br>
कुङ्कुमाक्तेन सूत्रेण तां वल्लीं परिवेष्टयेत् ॥ १,१५.२६८ ॥<br>
रक्तगन्धाक्षतैः पुष्पैरर्चयित्वा प्रणम्य च ।<br>
रक्तमाल्याम्बरधरः कुङ्कुमागरुचर्चितः ॥ १,१५.२६९ ॥<br>
तांबूलचर्वणं कुर्वन्हृष्टो नियतमानसः ।<br>
अभीष्टदेवतामन्त्रैस्तारामन्त्रेण वार्चयेत् ॥ १,१५.२७० ॥<br>
अभीष्टदेवतां ध्यात्वा ततश्चोदङ्मुखः प्रिये ।<br>
पक्वबीजानि गृह्णीयादातपे शोषयेत्ततः ॥ १,१५.२७१ ॥<br>
त्वग्वर्ज्यानि निधायादौ चूर्णितानि विशेषतः ।<br>
तेभ्यस्तैलं समाहृत्य तत्तैलसदृशं पयः ॥ १,१५.२७२ ॥<br>
पादांशं मधु संयोज्य तैलशेषं पचेच्छनैः ।<br>
तस्मिन्कर्पूरतक्कोलत्वग्जातीफलमेव च ॥ १,१५.२७३ ॥<br>
एतानि समभागानि चूर्णयित्वा च कोविदः ।<br>
तत्तैलं षोडशपलं तच्चूर्णं पलमात्रकम् ॥ १,१५.२७४ ॥<br>
एकीकृत्यावलोड्याथ स्नेहभाण्डे विनिक्षिपेत् ।<br>
त्रिः सप्तवासरं धान्यराशौ भाण्डे विनिक्षिपेत् ॥ १,१५.२७५ ॥<br>
दशाहमथवा त्रिंशत्षष्टिर्वा नवतिस्तथा ।<br>
अधिकं वा यथायोगं पश्चात्तैलं समाहरेत् ॥ १,१५.२७६ ॥<br>
शुद्धकोष्ठः शुभदिने कृतदेवद्विजार्चनः ।<br>
सूर्योदये पिबेद्धीरो बिन्दुवृद्ध्या क्रमात्प्रिये ॥ १,१५.२७७ ॥<br>
पलान्तं साधकस्तेन निःसंज्ञत्वमवाप्यते ।<br>
मन्दं मन्दं लब्धसंज्ञो मुहुः क्रन्दति नन्दति ॥ १,१५.२७८ ॥<br>
रोदित्येव मुहुः कृच्छ्राल्लब्धसंज्ञो भवेन्नरः ।<br>
गोक्षीरं पाययेत्पश्चात्सक्षौद्रं श्रान्तचेतसे ॥ १,१५.२७९ ॥<br>
क्रमादेवं भवेत्स्वस्थः साधकोऽसौ न संशयः ।<br>
षष्टिकान्नं सगोक्षीरं तैले जीर्णे च भोजनम् ॥ १,१५.२८० ॥<br>
एवं कुर्यात्प्रतिदिनं मासमेकं निरन्तरम् ।<br>
मासात्सूर्यसमः साक्षात्तेजसा मन्त्रशास्त्रवित् ॥ १,१५.२८१ ॥<br>
साङ्गोपाङ्गश्रुतिं वेत्ति त्वनधीतोऽपि मानवः ।<br>
मध्याह्ने भास्करं पश्येत्पूर्णचन्द्रमिवापरम् ॥ १,१५.२८२ ॥<br>
वैनतेयसमा दृष्टिर्दिवा पश्यति तारकाः ।<br>
अन्नवज्जीर्यते क्ष्वेलं सुप्तोऽप्याकर्णयेद्ध्वनिम् ॥ १,१५.२८३ ॥<br>
अष्टादशविधं कुष्ठं सर्वरोगान्विनाशयेत् ।<br>
फलं द्वितीयमासस्य शृणु वक्ष्यामि भैरवि ॥ १,१५.२८४ ॥<br>
गन्धर्वोरगरक्षोभिः सेव्यते तैलसेवकः ।<br>
महापातककर्तारो देवतापितृनिन्दकाः ॥ १,१५.२८५ ॥<br>
समयाचाररहितास्त एते मुक्तकिल्बिषाः ।<br>
अमुष्य सेवया मुक्ताः प्रयान्ति परमां गतिम् ॥ १,१५.२८६ ॥<br>
फलं तृतीयमासस्य शृणु पार्वति वक्ष्यते ।<br>
देवाश्च दिव्या ऋषयो वसवोऽष्टौ महोरगाः ॥ १,१५.२८७ ॥<br>
अमुष्य सेवां कुर्वन्ति प्रियं नित्यहितं तथा ।<br>
तस्य मूत्रं ताम्रघटे पूरयित्वा खनेद्भुवम् ॥ १,१५.२८८ ॥<br>
तद्गर्ते विहितं कृत्वा षण्मासात्कनकं भवेत् ।<br>
चतुर्थमासस्य फलं शर्वाणि शृणु सांप्रतम् ॥ १,१५.२८९ ॥<br>
अदृश्योऽसौ भवेन्मर्त्यः सर्वैश्वर्ययुतो बली ।<br>
दशब्रह्मदिनं जीवेत्सर्वलोकगतौ पटुः ॥ १,१५.२९० ॥<br>
तन्मूत्रमलघर्माम्बूद्वर्तनैस्ताम्रलेपनम् ।<br>
कुर्याद्वह्नौ प्रतपनं तच्छुल्बं काञ्चनं भवेत् ॥ १,१५.२९१ ॥<br>
अथ पञ्चममासे तु सदेहः खेचरो भवेत् ।<br>
साक्षाद्ब्रह्मा भवेद्देवि शृणु षाण्मासिकं फलम् ॥ १,१५.२९२ ॥<br>
महासिद्धैः परिवृतः सर्वलोकान् यदृच्छया ।<br>
विचरेच्छिवतुल्यः स्यान्महातेजा महायशाः ॥ १,१५.२९३ ॥<br>
अथ सप्तममासस्य फलं कल्याणि वक्ष्यते ।<br>
जितारिषड्वर्गमनाः सर्वभूतहिते रतः ॥ १,१५.२९४ ॥<br>
विष्ण्वायुष्यमवाप्नोति पुण्यापुण्यविवर्जितः ।<br>
विचरेच्च महावीर्यः श्रीमान् विष्णुरिवापरः ॥ १,१५.२९५ ॥<br>
अष्टमासफलं वच्मि शृणु त्वं सर्वमङ्गले ।<br>
मत्प्रियो दिव्यकर्मा च सर्वज्ञो मुक्तिमाप्नुयात् ॥ १,१५.२९६ ॥<br>
फलं नवममासस्य शृणु कात्यायनि प्रिये ।<br>
द्वितीयचिन्तामणिवद्वीरोऽसौ कामरूपवान् ॥ १,१५.२९७ ॥<br>
ब्रह्मविष्ण्विन्द्रचन्द्राणां रूपं सृजति साधकः ।<br>
मनसा चिन्तितं यद्यत्तत्तत्कर्तुं स्वयं प्रभुः ॥ १,१५.२९८ ॥<br>
एतद्रसायनं दिव्यं सुकरं मोक्षसाधनम् ।<br>
पुण्यं परमगुह्यं च गोपनीयं त्वया प्रिये ॥ १,१५.२९९ ॥<br>
एतस्य सदृशं नास्ति देवानामपि दुर्लभम् ।<br>
बहुनात्र किमुक्तेन त्वत्प्रियार्थं मयोदितम् ॥ १,१५.३०० ॥<br>
रसायनमिदं दिव्यं न कुर्वन्ति च मानवाः ।<br>
अज्ञानोपहताः केचित्केचिन्नास्तीति शङ्कया ॥ १,१५.३०१ ॥<br>
अन्तरायेण केचिच्च तदलाभेन केचन ।<br>
तत्कल्पाज्ञानतः केचित्केचिद्गुरुविवर्जिताः ॥ १,१५.३०२ ॥<br>
केचिद्रोगाकुला देवि त्वित्थं तैरपि विघ्निताः ।<br>
यत्र ज्योतिष्मती वल्ली सा भूमिः पुण्यभूमिका ॥ १,१५.३०३ ॥<br>
तत्रैव सर्वतीर्थानि सिद्धयो विविधा अपि ।<br>
ज्योतिष्मतीफलभवं सेव्यं दिव्यरसायनम् ॥ १,१५.३०४ ॥<br>
[२७. गुग्गुलुकल्पः]<br>
अथ गुग्गुलुकल्पं च शृणु त्वं चण्डिकेऽधुना ।<br>
चतुर्विधो गुग्गुलुः स्यात्कुमुदः पद्मकस्तथा ॥ १,१५.३०५ ॥<br>
महिषाक्षं च हेमाख्यस्तत्तद्वर्णसमुज्ज्वलः ।<br>
हेमाख्यं च मनुष्याणां रसायनमुदाहृतम् ॥ १,१५.३०६ ॥<br>
कणशो गुग्गुलुं कृत्वा गोघृतेन शनैः पचेत् ।<br>
डोलायन्त्रे युक्तिपरो घृतभर्जितमांसवत् ॥ १,१५.३०७ ॥<br>
पथ्याविभीतकौ धात्री गन्धकश्च पृथक्पृथक् ।<br>
समांशं तान्विचूर्ण्यैव एतत्सर्वसमं पुरम् ॥ १,१५.३०८ ॥<br>
शुद्धकोष्ठो लिहेत्प्रातस्तैलं ह्येरण्डसंभवम् ।<br>
लोलयित्वा निष्कमात्रं वृद्धिः कर्षावधिर्भवेत् ॥ १,१५.३०९ ॥<br>
एवं वर्षप्रयोगेण शीतवातव्रणास्तथा ।<br>
पिडकागण्डमालाद्या विनश्यन्ति महारुजः ॥ १,१५.३१० ॥<br>
द्वादशाब्दप्रयोगेण वज्रकायो भवेन्नरः ।<br>
यद्यद्द्रव्यं च सात्म्यं स्यात्तत्तद्द्रव्येण वा भजेत् ॥ १,१५.३११ ॥<br>
यस्य यस्य च रोगस्य यद्यद्भेषजमीरितम् ।<br>
तैस्तैः सहैव सेवेत तत्तद्रोगहरं भवेत् ॥ १,१५.३१२ ॥<br>
[२८. विजयाकल्पः; विजयोत्पत्तिः]<br>
श्रीभैरवी ।<br>
देवदेव जगन्नाथ सुरासुरनमस्कृत ।<br>
पञ्चकृत्यप्रधानेश नमस्तुभ्यं परात्पर ॥ १,१५.३१३ ॥<br>
सर्वेऽप्यौषधकल्पाश्च मत्प्रीत्या कथितास्त्वया ।<br>
आश्चर्यं भूतदेवेश सद्यः सिद्धिप्रदायकम् ॥ १,१५.३१४ ॥<br>
सुखसेव्यं सुखकरं ज्ञानदं भुक्तिदं शुचिम् ।<br>
अस्मत्सायुज्यदं ब्रूहि प्रीत्या मम रसायनम् ॥ १,१५.३१५ ॥<br>
ततः स्मितमुखो भूत्वा शङ्करो लोकशंकरः ।<br>
श्रीभैरवः ।<br>
देवि वक्ष्याम्यहं कल्पं स्पृहणीयं सुरासुरैः ॥ १,१५.३१६ ॥<br>
सिद्धैश्च मुनिभिः स्त्रीभिः सर्ववर्णैश्च योगिभिः ।<br>
बालैर्वृद्धैश्च रुग्णैश्च षण्ढैश्च बहुयोषितैः ॥ १,१५.३१७ ॥<br>
शृणु त्वममृतोद्भूतं सावधानेन चेतसा ।<br>
आग्नेयो मामकोऽंशः स्यात्सौम्यांशस्तावकः प्रिये ॥ १,१५.३१८ ॥<br>
अग्नीषोमात्मकं सर्वमौषधं जलधौ सुराः ।<br>
असुराः प्राक्षिपंश्चक्रुर्मथनं मन्दराद्रिणा ॥ १,१५.३१९ ॥<br>
अतीव मथनात्तत्र देव्याग्नेयो ममांशकः ।<br>
ज्वलन्महाविषं घोरं जातं हालाहलाख्यकम् ॥ १,१५.३२० ॥<br>
तेन व्याकुलिता म्लाना गतवेगाः सुरासुराः ।<br>
कृपया तन्मया सर्वं विषं च कबलीकृतम् ॥ १,१५.३२१ ॥<br>
ततो देवा दितिसुता ममन्थुर्हृष्टमानसाः ।<br>
ततो लक्ष्मीप्रभृतयः प्रादुरासंस्ततोऽमृतम् ॥ १,१५.३२२ ॥<br>
तदुद्भूतं परं दिव्यं जरामरणकृन्तनम् ।<br>
तदा तदा महाविष्णुर्मम हस्ताम्बुजेऽर्पयत् ॥ १,१५.३२३ ॥<br>
त्रिवारं बिन्दवो दत्ताः परस्मै परमात्मने ।<br>
पराशक्तियुजे पश्चात्तुभ्यं दत्ते मया प्रिये ॥ १,१५.३२४ ॥<br>
पीतं त्वया च मे दत्तं मधुसूक्तमुदीर्य च ।<br>
स्वीकृतं च मया कान्ते चिदानन्दात्मकामृतम् ॥ १,१५.३२५ ॥<br>
सान्द्रानन्देन च मया स्फूत्कृतिर्लज्जया कृता ।<br>
पतिता बिन्दवः सूक्ष्मास्तेभ्यो जाता महौषधिः ॥ १,१५.३२६ ॥<br>
तामालोक्य शुभां दिव्यां मुदिताः पर्यपालयन् ।<br>
मत्करांबुजनीतेन पीयूषेण विवर्धितम् ॥ १,१५.३२७ ॥<br>
तस्मात्त्रिशूलसदृशपर्णं च पटलं बहु ।<br>
तस्मान्महौषधिर्जाता मदादिष्टैर्गुणैर्वृता ॥ १,१५.३२८ ॥<br>
कदाचिद्भैरवो दृष्ट्वा हृष्टस्तां प्रार्थयन्मया ।<br>
दत्ता तस्मै भैरवोऽपि योगिनीभ्यः समर्पिपत् ॥ १,१५.३२९ ॥<br>
ताश्च प्रीताः स्वभक्तेभ्यो भक्तेभ्यः प्रददुश्च ते ।<br>
निन्युश्च भूतलं दिव्यामौषधिं सर्वसिद्धिदाम् ॥ १,१५.३३० ॥<br>
[विजयाभेदाः]<br>
श्रीभैरवी ।<br>
किंनाम्नी सा कथंवीर्या सेवनीया कथं प्रभो ।<br>
कीदृग्वर्णा कियद्भेदा कीदृग्रूपगुणा च सा ॥ १,१५.३३१ ॥<br>
कथं वा सिद्धिदा सा स्यात्क्रमान्मे ब्रूहि वल्लभ ।<br>
श्रीभैरवः ।<br>
अथ तस्याश्चतुर्वर्णा युगधर्माश्रिताः प्रिये ॥ १,१५.३३२ ॥<br>
शुक्लवर्णा कृतयुगे त्रेतायां शोणितप्रभा ।<br>
द्वापरे पीतवर्णा च नीलवर्णा कलौ युगे ॥ १,१५.३३३ ॥<br>
एकपर्णा त्रिपर्णा च पञ्चपर्णा मुनिच्छदा ।<br>
दशपर्णा रुद्रपर्णा त्रयोदशदलान्विता ॥ १,१५.३३४ ॥<br>
नवपर्णेति विज्ञेया भेदा ह्येते सुरेश्वरि ।<br>
[विजयालक्षणम्]<br>
स्त्रीरूपा सफला वल्ली पुंरूपा च द्रुमाकृतिः ॥ १,१५.३३५ ॥<br>
सफला तु मदं मूर्छां सुखं सत्वं करोति च ।<br>
योगवाहा तिक्तरसा सा कटुश्चूग्रगन्धिनी ॥ १,१५.३३६ ॥<br>
शिवमूली च विजया भङ्गी गञ्जा विमर्दिनी ।<br>
दिव्या सिद्धा सिद्धिदा च सिद्धमूली मनोन्मनी ॥ १,१५.३३७ ॥<br>
मधुद्रवा चिदाह्लादा पशुपाशविनाशिनी ।<br>
कालघ्नी सर्वरोगघ्नी नामान्येतानि पार्वति ॥ १,१५.३३८ ॥<br>
शिवो मूलं भवेद्यस्याः शिवमूलीति कथ्यते ।<br>
त्रिलोकानरिषड्वर्गान् विजयाख्या जयेदिति ॥ १,१५.३३९ ॥<br>
तापत्रयादिदुःखानां भञ्जनाद्भङ्गिनी स्मृता ।<br>
गञ्जेति मादयत्येषा मदिरास्थानकारिणी ॥ १,१५.३४० ॥<br>
सदृशं मर्शनं यस्याः सैव प्रोक्ता विमर्शिनी ।<br>
क्रीडामोदद्युतिमदकान्तिदत्वाच्च दिव्यका ॥ १,१५.३४१ ॥<br>
स्वतःसिद्धेति सिद्धाख्या दिष्टसिद्धिप्रदायिका ।<br>
सिद्धिदेति महासिद्धैः सा नीता सिद्धमूलिका ॥ १,१५.३४२ ॥<br>
मनश्चिन्तितकार्याणां साधनाच्च मनोन्मना ।<br>
संविदानन्ददत्वाच्च चिदाह्लादेति कीर्तिता ॥ १,१५.३४३ ॥<br>
ब्रह्मरन्ध्रस्थितसुधाद्रावणाच्च मधुद्रवा ।<br>
जन्तूनां पाशनाशत्वात्पशुपाशविनाशिनी ॥ १,१५.३४४ ॥<br>
मृत्युञ्जयत्वात्कालघ्नी रोगघ्नी सार्थनामिका ।<br>
[विजयावर्धनक्रमः]<br>
वर्धनक्रममाचक्षे शृणु लोकशिवंकरि ॥ १,१५.३४५ ॥<br>
शिलालोष्टादितो वर्ज्या वालुकाशर्करादितः ।<br>
भूमिः कृष्णा पांसुला च मृदुला सकरीषका ॥ १,१५.३४६ ॥<br>
भुजङ्गमांससहिता तत्र बीजानि वापयेत् ।<br>
अहिवक्त्रेषु सत्वञ्चि स्निग्धानि च गुरूणि च ॥ १,१५.३४७ ॥<br>
पुष्यार्के सिद्धयोगे वा श्रवणे शुक्लपक्षके ।<br>
स्नातो लिप्ततनुर्गन्धैः कृतन्यासजपार्चनः ॥ १,१५.३४८ ॥<br>
उदङ्मुखः प्राङ्मुखो वा ध्यात्वा च गुरुपादुकाम् ।<br>
सक्षीराङ्कोलतैलेन जलेन परिषेचयेत् ॥ १,१५.३४९ ॥<br>
अङ्कुरे च समुत्पन्ने सिञ्चेत्सघृतवारिणा ।<br>
पर्णे कीटे समुत्पन्ने सामुद्रं वारि सेचयेत् ॥ १,१५.३५० ॥<br>
ततोऽस्यां विततायां च शिरश्छित्त्वा च रन्ध्रयेत् ।<br>
तत्र सूतं क्षिपेन्निष्कं निष्कं प्रत्येकमादरात् ॥ १,१५.३५१ ॥<br>
निरोधयेत्तन्मुखानि कौशिकेन प्रयत्नतः ।<br>
पुष्पिते फलिते मद्यमांसाम्बु च निषेचयेत् ॥ १,१५.३५२ ॥<br>
एकैकपक्षपर्यन्तं क्षीरादि परिषेचयेत् ।<br>
अस्यां बद्ध्वा जटामांसीं सक्षौद्रं वारि सेचयेत् ॥ १,१५.३५३ ॥<br>
शेषं मद्येन वा वारा वर्धनीया महौषधिः ।<br>
आदौ वा परमं मन्त्रं पश्चात्सेवनमन्त्रकम् ॥ १,१५.३५४ ॥<br>
ओं क्षां क्षीं क्षूं क्षेत्रपालाय नमः सवीर्यं कुरु कुरु सिद्धिं देहि देहि स्वाहा ।<br>
अयं स्थापनमन्त्रः ।<br>
ओं श्रीं ह्रीं क्लीं यरलवशषसह अमृतेश्वरि अमृतं कुरु कुरु आं ह्रां क्रों स्वाहा ।<br>
अयं सेवनमन्त्रः ।<br>
फाल्गुने कृष्णपक्षस्य चतुर्दश्यां च साधकः ।<br>
स्नातः शुद्धाम्बरो गन्धपुष्पभूषणसंयुतः ॥ १,१५.३५५ ॥<br>
अर्चयेद्भैरवं तत्र नन्दीशं च क्रमेण च ।<br>
मद्यमांसोपहारेण रक्तपीतसितासितैः ॥ १,१५.३५६ ॥<br>
तन्तुभिर्वेष्टयेद्देवि तन्मन्त्रं च निगद्यते ।<br>
ओं ग्लौं सौं ह्रीं खेचरभूचरदिव्ययोगिनि इमां रक्ष रक्ष सर्वशत्रुप्रमथिनि स्वाहा ।<br>
अयं तन्तुबन्धनमन्त्रः ।<br>
सहस्रं प्रत्यहं जप्यमघोरं मन्त्रनायकम् ॥ १,१५.३५७ ॥<br>
एवं सप्तदिनं कार्यं पञ्चम्याममृतेश्वरीम् ।<br>
ध्यात्वा कुन्देन्दुकर्पूरसंकाशां धवलांबराम् ॥ १,१५.३५८ ॥<br>
सितमाल्यानुलेपार्द्रां मुक्ताभरणमण्डिताम् ।<br>
दक्षिणेऽक्षगुणं वामे सुधापूर्णघटं ततः ॥ १,१५.३५९ ॥<br>
तदधो दक्षिणे वामे संवित्पुस्तकधारिणीम् ।<br>
तत्र स्थितां ततः कुर्याल्लवनं च समन्त्रकम् ॥ १,१५.३६० ॥<br>
स्निग्धानि च सबीजानि सपर्णानि समाहरेत् ।<br>
ओं क्लीं वं सं क्रौं शिवानन्दामृतोद्भवे त्रिभुवनविजये विजयं प्रयच्छ स्वाहा ।<br>
अयं लावनमन्त्रः ।<br>
मन्दातपे शुद्धदेशे शोषयेत्सप्तवासरम् ॥ १,१५.३६१ ॥<br>
निक्षिपेन्नूतने भाण्डे तत्पर्णानि सुचूर्णयेत् ।<br>
स्थालीद्वयं प्रताप्यादावेकस्यां प्रथमं पुटेत् ॥ १,१५.३६२ ॥<br>
ततोऽपरस्यां पुटयेदेवं कार्यं मुहुर्मुहुः ।<br>
यावत्सुपाकतां याति तज्ज्ञस्तावद्विपाचयेत् ॥ १,१५.३६३ ॥<br>
गुञ्जोन्मत्तश्च वल्ली च तासां पर्णरसैर्मुहुः ।<br>
स्थाल्यौ पृथक्पृथक्देवि सप्तधा सप्तधा प्रिये ॥ १,१५.३६४ ॥<br>
मुण्डी ब्राह्मी कुमारी च वरी धात्री कटुद्वयम् ।<br>
सुगन्धिका क्रमाज्ज्ञेया चैकैकपलमानतः ॥ १,१५.३६५ ॥<br>
योजनीयाश्चूर्णिताश्च तत्सर्वसदृशा जयाः ।<br>
सिता सर्वसमा योज्या तत्समं गोपयः क्षिपेत् ॥ १,१५.३६६ ॥<br>
क्षीरमध्ये सितां क्षिप्त्वा तन्तुपाकं भवेद्भिषक् ।<br>
मुण्डादिविजयान्तं च तच्चूर्णं तत्र निक्षिपेत् ॥ १,१५.३६७ ॥<br>
लोलयित्वावतार्यैवं शैत्ये क्षौद्रं सितार्धकम् ।<br>
निक्षिप्य गोघृतं तुल्यं क्षौद्रस्य परिमेलयेत् ॥ १,१५.३६८ ॥<br>
पक्षद्वयं धान्यराशौ निधाय प्रत्यहं जपेत् ।<br>
सहस्रं वा यथाशक्त्या महावटुकमन्त्रकम् ॥ १,१५.३६९ ॥<br>
ह्रीं श्रीं महाकालाग्निभैरवाय सर्वसिद्धिमातृब्रह्मा लिङ्गितविग्रहाय सर्वापदां शोषकाय हुं फट्ठम् ।<br>
अयमग्निपाकमन्त्रः ।<br>
मासादुद्धृत्य विधिवद्ग्रसेदामलकोपमम् ।<br>
निवातमन्दिरे स्थायी क्षीरान्नाशी जितेन्द्रियः ॥ १,१५.३७० ॥<br>
गुरूपदिष्टदेवं वा तत्त्वं वा परमं स्मरेत् ।<br>
द्विकालं वा त्रिकालं वा यथा सेवाबलं क्रमात् ॥ १,१५.३७१ ॥<br>
एवं त्रिवर्षाज्जरया वलीभिश्च विवर्जितः ।<br>
भूचरीसिद्धिमाप्नोति जीवेत्त्रिशतवत्सरम् ॥ १,१५.३७२ ॥<br>
वाराही त्रिफला चित्रमश्वगन्धा क्रमेण च ।<br>
एवं द्वित्रिचतुर्भागमश्वगन्धादि योजयेत् ॥ १,१५.३७३ ॥<br>
एतत्समा च विजया मधुना लोलयेत्सुखम् ।<br>
आतपे पक्षपर्यन्तं स्थापयेत्प्रतितापयेत् ॥ १,१५.३७४ ॥<br>
धात्रीफलोपमं सेव्यं सूर्याभश्चाष्टमासतः ।<br>
साधको जायते वर्षाज्जरामरणवर्जितः ॥ १,१५.३७५ ॥<br>
जपन्मन्त्रमिमं भक्त्या देहसिद्ध्यै सुरेश्वरि ।<br>
ह्रीं श्रीं महाव्योमभास्कराय दीपिमातृकालिङ्गितविग्रहाय तेजसां निधिं कुरु कुरु ठम् ।<br>
इति सूर्यपाकमन्त्रः ।<br>
पलत्रयं जयायाश्च यष्टीचूर्णं पलद्वयम् ॥ १,१५.३७६ ॥<br>
पलमेलाभद्रचूर्णं चित्रमूलं पलार्धकम् ।<br>
श्रीखण्डचूर्णं च पलं चैतत्सर्वसमा सिता ॥ १,१५.३७७ ॥<br>
स्वर्णचूर्णं च निष्कार्धं निष्कं च हिमवालुकम् ।<br>
सर्वमाज्येन लुलितं ज्योत्स्नायां निक्षिपेत्सुधीः ॥ १,१५.३७८ ॥<br>
शुक्लपञ्चमीमारभ्य पक्षान्तं शशिभावना ।<br>
विधिवत्पूजयित्वा तु शुद्धकोष्ठो लिहेत्प्रिये ॥ १,१५.३७९ ॥<br>
अस्य मन्त्रं पुनर्वच्मि सर्वसिद्धिप्रदायकम् ।<br>
ह्रीं श्रीं महाशशाङ्ककिरणविस्फारभैरवाय अमृतेश्वरी मातृकालिङ्गितविग्रहाय विस्फुरणं कुरु कुरु हुं फट्ठम् ।<br>
इति चन्द्रपाकमन्त्रः ।<br>
एवंविधस्य कल्पस्य त्रिविधं मन्त्रमीरितम् ॥ १,१५.३८० ॥<br>
एकैकमन्त्रमयुतं पुरश्चरणमाचरेत् ।<br>
वह्निपाकं चतुर्मासेष्वाषाढादिषु तन्यते ॥ १,१५.३८१ ॥<br>
फाल्गुनादौ प्रकुर्वीत रविपाकं सुरेश्वरि ।<br>
कार्त्तिकादिषु चन्द्रस्य पाकः स्यात्सिद्धिदायकः ॥ १,१५.३८२ ॥<br>
मुण्डीचित्रकनिर्गुण्डीसहिता कुष्ठनाशिनी ।<br>
ब्राह्मी कुमार्या युक्ता चेदमपस्मारविनाशिनी ॥ १,१५.३८३ ॥<br>
जया वराव्योषयुता क्षयस्य क्षयकारिणी ।<br>
जया कार्पासमत्स्याक्षीपत्रयुक्ता च पित्तनुत् ॥ १,१५.३८४ ॥<br>
स्नुह्यर्कपत्रक्षारेण संयुता गुल्मशूलहृत् ।<br>
वचादूर्वारजोयुक्ता ज्ञानवृद्धिप्रदायिनी ॥ १,१५.३८५ ॥<br>
यष्टीगन्धकसंयुक्ता कुष्ठनुत्पुष्टिदायिनी ।<br>
शाल्मलीपिच्छसंयुक्ता ससिता वीर्यवर्धिनी ॥ १,१५.३८६ ॥<br>
पाठातिक्तात्रिकटुकैर्युक्ता कफगदापहा ।<br>
शुक्लगुञ्जायुता न्ःणां महाविषविनाशिनी ॥ १,१५.३८७ ॥<br>
व्याघातचूर्णसहिता कुष्ठरोगविनाशिनी ।<br>
आरण्यमरिचैरण्डयुक्ता वातविनाशिनी ॥ १,१५.३८८ ॥<br>
एते द्वादशयोगाश्च मासेषु द्वादशेषु च ।<br>
मन्त्रत्रयं च प्रजपेत्प्रतिमासेषु साधकः ॥ १,१५.३८९ ॥<br>
साधकोऽनेन योगेन जरामरणवर्जितः ।<br>
भवत्येव न सन्देहः सत्यं सत्यं वरानने ॥ १,१५.३९० ॥<br>
रसत्रिगन्धकृष्णाभ्ररुद्राक्षस्वर्णभस्म च ।<br>
जयारसेन संमर्द्यं पक्षमेकं तु भावयेत् ॥ १,१५.३९१ ॥<br>
भूधरे संपुटे यन्त्रे पुटयेच्चूर्णयेत्ततः ।<br>
एतच्चतुर्गुणजया शर्कराघृतसंयुता ॥ १,१५.३९२ ॥<br>
सेव्या निष्कप्रमाणेन प्रातः सायन्तनेऽथवा ।<br>
महावटुकमन्त्रं च जपेल्लक्षावधि प्रिये ॥ १,१५.३९३ ॥<br>
षष्ठमासे भवेत्सिद्धिर्जरामरणवर्जितः ।<br>
वर्षान्मनोजवगतिर्नागायुतबलो भवेत् ॥ १,१५.३९४ ॥<br>
वज्रकायश्च सिद्धोऽसौ जीवेदाचन्द्रतारकम् ।<br>
वटाङ्कुरस्य चूर्णेन सितामध्वाज्यसंयुता ॥ १,१५.३९५ ॥<br>
त्रिपक्षात्सेवितजया सर्वलोकवशंकरी ।<br>
अपामार्गरजोयुक्ता जया घृतसमन्विता ॥ १,१५.३९६ ॥<br>
मन्त्रजापी भवेन्नित्यं षण्मासादमरो भवेत् ।<br>
वरा सितजया चित्रस्त्रिवृता त्रिकटुर्वृषा ॥ १,१५.३९७ ॥<br>
दूर्वा भृङ्गो मरीचश्च मधुकाजाजिसैन्धवम् ।<br>
कर्पूरं च कचोरं च सर्वतुल्यं जयारजः ॥ १,१५.३९८ ॥<br>
मधुत्रयेण लुलितं स्निग्धभाण्डे विनिक्षिपेत् ।<br>
कर्षं प्रभाते सेवेत मण्डलात्सिद्धिभाग्भवेत् ॥ १,१५.३९९ ॥<br>
स्याद्वर्षाद्देवसदृशो जीवेद्देवदिनत्रयम् ।<br>
अश्वगन्धा वचा व्योषं जयाचूर्णं च तत्समम् ॥ १,१५.४०० ॥<br>
लिहेत्त्रिमधुरैर्युक्तं त्रिवर्षाद्देवतासमः ।<br>
गञ्जाचूर्णं चाष्टभागं चतुर्भागा च मुण्डिका ॥ १,१५.४०१ ॥<br>
ब्राह्मीरजो द्विभागं स्याद्वाजिगन्धैकभागिका ।<br>
द्विभागस्त्र्यूषणस्यापि वराभागद्वयं तथा ॥ १,१५.४०२ ॥<br>
भागमेकं शिलायाश्च भागैकं गन्धकस्य च ।<br>
रसराडेकभागः स्यात्तदर्धं स्वर्णभस्म च ॥ १,१५.४०३ ॥<br>
तत्समं मौक्तिकं योज्यं मुक्तातुल्यं प्रवालकम् ।<br>
मध्वाज्याभ्यां विलुलितं स्निग्धभाण्डे विनिक्षिपेत् ॥ १,१५.४०४ ॥<br>
सप्तरात्रं धान्यपाकं कृत्वा लक्षत्रयं जपम् ।<br>
निष्कमात्रवटी सेव्या क्षीराहारो जितेन्द्रियः ॥ १,१५.४०५ ॥<br>
मण्डलात्सर्वरोगघ्नं त्वब्दात्पुष्पवदग्निभाक् ।<br>
अर्धवर्षाद्भैरवः स्याज्जीवेदाचन्द्रतारकम् ॥ १,१५.४०६ ॥<br>
त्रिसुगन्धिवराव्योषैः समांशा शिवमूलिका ।<br>
मध्वाज्याभ्यां युता लेह्या कासघ्नी वह्निवर्धनी ॥ १,१५.४०७ ॥<br>
मधुरप्रायभोजी चेत्सकासश्वासरोगजित् ।<br>
हरिद्रया च सहिता सर्वमेहविनाशिनी ॥ १,१५.४०८ ॥<br>
मण्डूकपर्ण्या सहिता वचया वाङ्मतिप्रदा ।<br>
द्राक्षा सिता वल्लकी च खर्जूरी दुग्धपिण्डिका ॥ १,१५.४०९ ॥<br>
सहिता कन्दलीनीरसैः सर्वस्वादुरिति स्मृतः ।<br>
नारिकेलोदकैर्युक्ता कर्पूरसुरभीकृता ॥ १,१५.४१० ॥<br>
सर्वस्वादुयुता सिद्धा पित्तघ्नी वीर्यवर्धनी ।<br>
स्वादोश्चतुर्गुणं क्षीरं मधुपाकं यथा भवेत् ॥ १,१५.४११ ॥<br>
तद्वस्त्रगालितं कृत्वा कर्पूरं तत्र निक्षिपेत् ।<br>
एलां च सर्वमधुरं जयां च पिबतस्ततः ॥ १,१५.४१२ ॥<br>
शतस्त्रीगमने शक्तिः पित्तहृत्पुष्टिवर्धनम् ।<br>
समाम्बुपयसि क्षिप्त्वा जयाबीजं सवस्त्रकम् ॥ १,१५.४१३ ॥<br>
अवशिष्टं चतुर्थांशं पचेन्मृद्वग्निना प्रिये ।<br>
तद्दधीकृत्य विधिवन्मन्थयेत्तत उद्धरेत् ॥ १,१५.४१४ ॥<br>
नवनीतं क्षिपेत्तत्र कर्पूरैला सिता मधु ।<br>
पुष्ट्यायुष्यद्युतिकरं बलारोग्यविवर्धनम् ॥ १,१५.४१५ ॥<br>
शतधा स्तन्यधौतं तच्छतधौतमितीरितम् ।<br>
नागकेसरकच्छूरलवङ्गैलागरुं तथा ॥ १,१५.४१६ ॥<br>
कर्पूरचन्दनमृगनाभितक्कोलकुङ्कुमम् ।<br>
एतत्समं जयाबीजं गोक्षीरेण च मर्दयेत् ॥ १,१५.४१७ ॥<br>
निष्कनिष्कप्रमाणेन विदध्याद्वटिकाः सुधीः ।<br>
सुपुष्पवासिताः कृत्वा सताम्बूलं मुखे क्षिपेत् ॥ १,१५.४१८ ॥<br>
प्रसेकमुखवैरस्यमलपूतिहरी शुचिः ।<br>
सौगन्ध्यवैशद्यकरी चित्तहर्षप्रदायिनी ॥ १,१५.४१९ ॥<br>
गोक्षीरे चार्धसलिले धातकीकुसुमं क्षिपेत् ।<br>
जातीफलं नागरं च तत्सर्वसदृशां जयाम् ॥ १,१५.४२० ॥<br>
क्षीरावशिष्टं वस्त्रेण गालयेत्त्रिमधुप्लुतम् ।<br>
सिद्धयोग इति ख्यातो वृष्यायुष्यबलप्रदः ॥ १,१५.४२१ ॥<br>
अजमोदयुता वापि निशारजोयुताथवा ।<br>
तन्मात्रसेविता चूर्णा पामाकिट्टिभनाशिनी ॥ १,१५.४२२ ॥<br>
जया तालयुता हन्यात्प्रदरं श्वयथुं तथा ।<br>
कण्डूप्रशमनी ज्ञेया विजया शिलया युता ॥ १,१५.४२३ ॥<br>
तैलेन भावयेत्स्थाल्यां जयां पश्चाच्च फाणिते ।<br>
सान्द्रपाकं भवेद्धीमान् सघृतं भक्षयेत्सदा ॥ १,१५.४२४ ॥<br>
साक्षात्पर्यायमदनोऽनेकयोषित्सुखप्रदः ।<br>
पथ्या भल्लातकगुडं तिलाश्चैते समांशिनः ॥ १,१५.४२५ ॥<br>
तत्समा विजया हन्ति गुदकीलांश्च षड्विधान् ।<br>
यवानी जीरकयुगमजमोदा समांशिनः ॥ १,१५.४२६ ॥<br>
एतत्समा च विजया सर्पिषा सेव्यतां बुधैः ।<br>
सन्धिवातं भ्रमं छर्दिमुन्मादं मस्तकव्यथाम् ॥ १,१५.४२७ ॥<br>
शर्करां मधु विश्वं च मागधीं तत्समां जयाम् ।<br>
कृत्वाज्यगलितां गोलीमिमां पञ्चागदं विदुः ॥ १,१५.४२८ ॥<br>
हृद्रोगप्लीहजठरभगन्दरनिकृन्तनीम् ।<br>
सचित्रका वह्निकरी सवरा शूलभञ्जिनी ॥ १,१५.४२९ ॥<br>
सव्योषा वातसंहर्त्री पित्तघ्नी शर्करायुता ।<br>
श्वेताद्रिकर्णिकाबीजं विजयां खरमूत्रतः ॥ १,१५.४३० ॥<br>
नस्येनापस्मृतिहरा भूतप्रेतादिभञ्जनी ।<br>
जयाचूर्णं समध्वाज्यं भजेदामलकोपमम् ॥ १,१५.४३१ ॥<br>
वाक्पाटवं वीर्यवृद्धिं कुरुते विजया परम् ।<br>
मधुनाज्येन वा धात्र्या मुस्तया स्वरसेन वा ॥ १,१५.४३२ ॥<br>
उपयुक्ता जया रात्रौ दृक्प्रसादकरी नृणाम् ।<br>
यौवनस्थैर्यमातन्यादायुष्यं परमं भवेत् ॥ १,१५.४३३ ॥<br>
गुडोऽभया च विजया दुर्नामकुलभञ्जनी ।<br>
जयाकाष्ठेन दन्तानां शोधनं दन्तदार्ढ्यकृत् ॥ १,१५.४३४ ॥<br>
तैलाक्तविजयाकाष्ठाद्रसज्ञाशोधनं यदि ।<br>
जिह्वापूतिमलान् हन्याद्यथार्था स्याद्रसज्ञता ॥ १,१५.४३५ ॥<br>
नालिकेरभवक्षीरे पचेन्मृद्वग्निना जयाम् ।<br>
त्रिमध्वक्तां पिबेद्रात्रौ ततो रामाशतं भजेत् ॥ १,१५.४३६ ॥<br>
शुण्ठी हरीतकी तुल्ये तत्समा च जया तथा ।<br>
सर्वतुल्या सिता योज्या योगस्त्रैलोक्यमोहनम् ॥ १,१५.४३७ ॥<br>
त्र्यूषणं मधुकं चव्यं चातुर्जातं फलं वरा ।<br>
गोस्तनी पिप्पलीमूलं समांशं परिकल्पयेत् ॥ १,१५.४३८ ॥<br>
प्रियालमज्जा तैस्तुल्या चैतत्सर्वसमा जया ।<br>
त्रिगुणेन गुडे पक्वे तेषां चूर्णं क्षिपेच्छिवे ॥ १,१५.४३९ ॥<br>
आलोड्य मोदकान्कुर्यात्कामी कन्दर्पमोदकान् ।<br>
सर्वरोगोपशमनांस्त्रिदोषघ्नान्बलप्रदान् ॥ १,१५.४४० ॥<br>
वृष्यान्पुष्टिकरान् धीमांस्त्रिसंध्यमनुवासरम् ।<br>
भक्षयेच्छुद्धकोष्ठे तु त्रिवर्षात्सिद्धिरीदृशी ॥ १,१५.४४१ ॥<br>
सदैवमुपयुञ्जानो जरामरणवर्जितः ।<br>
मरीचं पिप्पली शुण्ठी त्वगेलां पत्रकं समम् ॥ १,१५.४४२ ॥<br>
एतैश्च विजया तुल्या समगोधूमपिष्टकैः ।<br>
द्विगुणेन गुडेनैव मोदकान्परिकल्पयेत् ॥ १,१५.४४३ ॥<br>
कर्षमात्रान्प्रतिदिनं भक्षयेन्नियतेन्द्रियः ।<br>
बलपुष्टियुतो वर्षाद्वलीपलितवर्जितः ॥ १,१५.४४४ ॥<br>
चणकैर्माषकैर्मुद्गैराढकैर्वा तिलैस्तथा ।<br>
निष्पावैर्वितुषैराज्यभर्जितैर्गुडसंयुतैः ॥ १,१५.४४५ ॥<br>
सत्रिजातैश्च सव्योषैः सजीरैः समभागतः ।<br>
संयोज्य विजयां कुर्यान्मोदकान् कर्षमात्रकान् ॥ १,१५.४४६ ॥<br>
एकैकं प्रत्यहं खादेत्सायं प्रातर्विशुद्धधीः ।<br>
सर्वरोगहरान् वृष्यान् बुद्धीन्द्रियबलप्रदान् ॥ १,१५.४४७ ॥<br>
तक्कोलं चन्दनं सेव्यं कर्पूरं नागकेसरम् ।<br>
एलालवङ्गमधुकं पिप्पली मरिचं तथा ॥ १,१५.४४८ ॥<br>
सर्वैः समांशा विजया सिता सर्वसमा शुभा ।<br>
पञ्चबाणाभिधानोऽयं चूर्णं सर्वरुजापहम् ॥ १,१५.४४९ ॥<br>
द्वादशाब्दोपयोगेन वलीपलितहा भवेत् ।<br>
वरा त्रिजातकश्चन्द्रखण्डबीजं कटुत्रयम् ॥ १,१५.४५० ॥<br>
एतैः समा सिद्धमूली सर्वतुल्या च शर्करा ।<br>
मधुना लोलिता लीढा दीपनी देहसिद्धिदा ॥ १,१५.४५१ ॥<br>
शतावर्युत्तमाव्योषमुसलीद्विगुणान्वितः ।<br>
जया समा समसिता वृष्यायुष्यबलप्रदा ॥ १,१५.४५२ ॥<br>
आयुर्घृतयुता धत्ते प्रातः शुण्ठीसितायुता ।<br>
क्षीरसिद्धा जया वृष्या बल्या च निशि सेविता ॥ १,१५.४५३ ॥<br>
मधुना सेविता भुक्तेः पूर्वं सा वाजिगन्धया ।<br>
बलपुष्टिकरा सिद्धा रसायनमिदं परम् ॥ १,१५.४५४ ॥<br>
निस्त्वङ्मर्कटिकाबीजं माषचूर्णं समा जया ।<br>
क्षीरे च माहिषे पक्त्वा रात्रौ सेव्यातिवृष्यकृत् ॥ १,१५.४५५ ॥<br>
विधिवच्छाल्मलीपिच्छवरीभृङ्गामृतारसैः ।<br>
कान्तपात्रे प्रतिरसैः सप्तधा सप्तधातपे ॥ १,१५.४५६ ॥<br>
कुर्वीत भावनां पश्चाच्चूर्णयेत्तत्समां जयाम् ।<br>
मधुना च लिहेत्कर्षं जरामरणनाशिनी ॥ १,१५.४५७ ॥<br>
पञ्चाङ्गं शाल्मलेर्ग्राह्यं तत्समं विजयारजः ।<br>
मध्वाज्याभ्यां लिहेत्कर्षं वलीपलितखण्डनम् ॥ १,१५.४५८ ॥<br>
अथ पुष्यरवौ हस्तिकन्दं ग्राह्यं समूलकम् ।<br>
अनातपे च संशोष्य चूर्णयेत्तत्समां जयाम् ॥ १,१५.४५९ ॥<br>
मधुनालोडयेत्पश्चात्स्निग्धभाण्डे विनिक्षिपेत् ।<br>
एकविंशद्दिनं धान्यराशौ स्थाप्यं तत उद्धरेत् ॥ १,१५.४६० ॥<br>
प्रत्यहं पलमेकं तु भक्षयेन्मण्डलद्वयम् ।<br>
कट्वम्लौ वर्जयेत्तावन्मृदु यूषान्नभोजनम् ॥ १,१५.४६१ ॥<br>
मधुरं लघु पित्तघ्नं पललं जाङ्गलं हितम् ।<br>
बालार्काभश्च मतिमान् पिकालापो बलान्वितः ॥ १,१५.४६२ ॥<br>
शतयोजनपर्यन्तं दिनेनैकेन गच्छति ।<br>
मुण्डीचूर्णं जयाचूर्णं समं मधुघृतान्वितम् ॥ १,१५.४६३ ॥<br>
कर्षं प्रातः प्रतिदिनं लिहेदायुष्यपुष्टिकृत् ।<br>
द्वादशाब्दं तु सेवेत भुञ्जीत घृतसंयुतम् ॥ १,१५.४६४ ॥<br>
गोक्षीरं षष्टिकान्नं च लोणाम्लक्षारहीनकम् ।<br>
भवेद्वलिजराहीनो दृश्यः स्याल्लघुदेहवान् ॥ १,१५.४६५ ॥<br>
पत्रं पुष्पं फलं श्वेतब्रह्मवृक्षस्य चाहरेत् ।<br>
छायायां शोषयेच्चूर्णं तत्समं विजयारजः ॥ १,१५.४६६ ॥<br>
मध्वाज्याभ्यां लिहेत्कर्षमब्दाद्यौवनमाप्नुयात् ।<br>
जयाबीजानि च तिलान्भर्जयेत्सगुडान्प्रिये ॥ १,१५.४६७ ॥<br>
विधाय लड्डुकान्प्रातर्भक्षयेद्गोघृताप्लुतान् ।<br>
मनःसंमोहनकरान् कान्तासङ्गमसाधकान् ॥ १,१५.४६८ ॥<br>
पाकार्हव्यञ्जनैः सार्धं जयापत्राणि पाचयेत् ।<br>
भर्जयेद्गोघृतेनैव गुडैलातीक्ष्णजीरकैः ॥ १,१५.४६९ ॥<br>
संस्कृतः सुखसेव्योऽयं नाम्ना व्यञ्जनयोगराट् ।<br>
तण्डुलान्विजयाबीजं मुद्गं च विगतत्वचः ॥ १,१५.४७० ॥<br>
सुरन्ध्रनालिकेरान्तः क्षिपेद्रन्ध्रं निरोधयेत् ।<br>
बहिर्गोमयमृल्लिप्तं शोषयेन्मृदुवह्निना ॥ १,१५.४७१ ॥<br>
पाचयेन्नालिकेरस्थं समज्जं तत्समाहरेत् ।<br>
मधुत्रयेण सहितं भुञ्जीत च यथाबलम् ॥ १,१५.४७२ ॥<br>
महावृष्यकरो योगः षण्ढानामपि पुंस्त्वदः ।<br>
गोक्षीरे विजयाबीजं वस्त्रबद्धं विनिक्षिपेत् ॥ १,१५.४७३ ॥<br>
अर्धावशिष्टे तत्क्षीरे व्यजनानिलशीतले ।<br>
वाराहीमर्कटीबीजकर्पूरैलालवङ्गकम् ॥ १,१५.४७४ ॥<br>
त्रिमधु त्रिसुगन्धं च निक्षिपेच्च समांशतः ।<br>
एकीकृत्य पिबेद्रात्रौ महावृष्यकरः परः ॥ १,१५.४७५ ॥<br>
वाराहीयोग एषोऽयं षण्ढत्वादिनिकृन्तनः ।<br>
क्षीरशृतं च तद्बीजं पेषयेच्छिलया तनु ॥ १,१५.४७६ ॥<br>
रसेनोत्तमकन्यायाः कांस्यपात्रे प्रलेपयेत् ।<br>
तीव्रातपे धारयेत्तं तस्मात्स्नेहं समाहरेत् ॥ १,१५.४७७ ॥<br>
स्नेहान्तरयुजा तेन नस्यकर्म समाचरेत् ।<br>
जत्रूर्ध्वगतरोगांश्च कासश्वासादिकान्हरेत् ॥ १,१५.४७८ ॥<br>
यस्य यस्य च रोगस्य विहितं यद्यदौषधम् ।<br>
तेन तेन युता सिद्धा तत्तद्रोगहरा भवेत् ॥ १,१५.४७९ ॥<br>
गुणा मया च कथ्यन्ते तान् शृणुष्व महेश्वरि ।<br>
जिह्वार्द्रता मनःसौख्यं तृप्तिः संकल्पसिद्धता ॥ १,१५.४८० ॥<br>
वाक्पटुत्वं मुखोल्लासो भवेद्व्यायामपेशलः ।<br>
स्नानध्यानार्चनपरो मधुरास्वादलोलुपः ॥ १,१५.४८१ ॥<br>
मृष्टान्नाशी शीतवारि पिबन्नालापतत्परः ।<br>
यथेष्टालोकनपरः कामिनीसङ्गलोलुपः ॥ १,१५.४८२ ॥<br>
सर्वभूतदयाविष्टस्तत्त्वज्ञानविलीनधीः ।<br>
कविताख्यानविज्ञानोपन्यासैकपरायणः ॥ १,१५.४८३ ॥<br>
वादेषु विजयं कुर्यात्सङ्ग्रामे मल्लसङ्गरे ।<br>
अन्येऽपि बहवः सन्ति गुणास्त्वन्यत्र दुर्लभाः ॥ १,१५.४८४ ॥<br>
[विजयाव्यापत्सिद्धी]<br>
एतस्याः सिद्धिमूल्याश्च भक्षणे त्वधिके सति ।<br>
जायन्ते हि विकाराश्च शृणु तान्परमेश्वरि ॥ १,१५.४८५ ॥<br>
आरक्तलोचनः शुष्कजिह्वौष्ठपुटतालुकः ।<br>
प्रथमे शुष्कनासाग्र उष्णकृच्छ्वासपार्श्वयोः ॥ १,१५.४८६ ॥<br>
द्वितीयेऽक्षिनिमीलत्वं पटलीकृतविग्रहः ।<br>
तृतीये पादहस्ताक्षिदाहकृद्गद्गदध्वनिः ॥ १,१५.४८७ ॥<br>
चतुर्थे क्षुत्पिपासार्तो निद्राघूर्णितलोचनः ।<br>
पञ्चमे गद्गदा वाणी स्वप्रोक्तं विस्मरेत्क्षणात् ॥ १,१५.४८८ ॥<br>
षष्ठे विकारे संजाते चित्तापस्मृतिकारणम् ।<br>
सप्तमे करसादश्च देहे च रुचिरायते ॥ १,१५.४८९ ॥<br>
महोर्मय इवोल्लासा जायन्ते च पुनः पुनः ।<br>
अष्टमे दिग्भ्रमः शान्तिर्भ्रूभङ्गश्चातिरोदनम् ॥ १,१५.४९० ॥<br>
नवमे श्रोत्रहुङ्कारो मूर्च्छापस्मृतिकातरः ।<br>
उद्गारः कूजनं भूमौ लुठनं दैन्यभाषणम् ॥ १,१५.४९१ ॥<br>
अन्यथा भाषणं गुह्यं ब्रवन्सौख्यं न वेत्ति च ।<br>
दुःखं च मृदुकल्पोऽयं स्विन्नाङ्गश्च भवेत्प्रिये ॥ १,१५.४९२ ॥<br>
अन्ये विकारा बहवः सन्ति तेषां चिकित्सनम् ।<br>
विरेकोऽम्लरसः शीर्षस्नानं शीताम्बुना ततः ॥ १,१५.४९३ ॥<br>
चन्दनोशीरकर्पूरहिमाम्बुपरिलेपनम् ।<br>
सुगन्धिशीतलीभूतमालालंकृतविग्रहः ॥ १,१५.४९४ ॥<br>
मल्लिकाजातिचाम्पेयकमलोत्पलधारिणा ।<br>
मृणालवलयोद्भासिशय्या च कदलीदलम् ॥ १,१५.४९५ ॥<br>
कर्पूरैलालवङ्गाश्च तक्कोलं कटुकीफलम् ।<br>
चर्वयेत्सह ताम्बूलं तालवृन्तेन वीजनम् ॥ १,१५.४९६ ॥<br>
सूक्ष्मकाषायवस्त्राणि सुगन्धीनि च धारयेत् ।<br>
कङ्कणे चन्द्रमापश्यञ्ज्योत्स्नायां द्विमुहूर्तकम् ॥ १,१५.४९७ ॥<br>
पीनोत्तुङ्गकुचद्वन्द्वगाढालिङ्गनतत्परः ।<br>
शयीत शर्कराक्षीरघृतमांसरसादिकम् ॥ १,१५.४९८ ॥<br>
पानकं मुद्गयूषं वा पेयं वा शार्करं मधु ।<br>
केवलं शयनं कुर्याद्यद्यच्छीतं भजेच्च तत् ॥ १,१५.४९९ ॥<br>
[२९. कञ्चुकीकल्पः]<br>
अथ वक्ष्यामि देवेशि कञ्चुकीकल्पमुत्तमम् ।<br>
सप्ताष्टच्छदसंयुक्ता मूलकोपमकन्दुका ॥ १,१५.५०० ॥<br>
क्षीरान्विता मेषशब्दाज्जायन्ते पल्लवान्यपि ।<br>
सा ज्ञेया पीतरक्ताभकाण्डा श्वेततनुः प्रिये ॥ १,१५.५०१ ॥<br>
आषाढे कार्त्तिके मासे चैत्यदेशे प्ररोहति ।<br>
पिष्टां पलाष्टके क्षीरे त्वङ्गुष्ठद्वयमात्रकम् ॥ १,१५.५०२ ॥<br>
कुटीप्रवेशं कृत्वादौ पीत्वा पश्चात्पयः पिबेत् ।<br>
जीर्णे क्षीरं पुनः पेयं पेयां वा स्नेहवर्जिताम् ॥ १,१५.५०३ ॥<br>
स्तोकोष्णलवणाम्लां तां न स्पृशेच्छीतलं जलम् ।<br>
एवं सप्तदिनं सेव्यं खिलकुष्ठं विनाशयेत् ॥ १,१५.५०४ ॥<br>
तृतीये सप्तरात्रेण नश्यन्ति निखिला गदाः ।<br>
तृतीये सप्तरात्रेण भुजङ्गः कञ्चुकं तथा ॥ १,१५.५०५ ॥<br>
त्वक्केशनखदन्तांश्च स त्यजेत्स्वयमेवं हि ।<br>
जीवेत्पञ्चशतं वर्षं रूपमेधाबलान्वितः ॥ १,१५.५०६ ॥<br>
चूर्णितं कञ्चुकीकन्दं तत्क्षीरेण विभावितम् ।<br>
कर्षं गोक्षीरकुडुबैः पिष्ट्वा खण्डं पलं क्षिपेत् ॥ १,१५.५०७ ॥<br>
नखकेशास्थिदन्तस्थान् रोगान्पानेन नाशयेत् ।<br>
कञ्चुक्यास्तु पलं चूर्णं प्रस्थगोक्षीरवापितम् ॥ १,१५.५०८ ॥<br>
चूर्णशेषं पचेत्तावद्गोघृतेन च भर्जयेत् ।<br>
सितया मधुना लिह्यात्क्षीरान्नो मण्डलावधि ॥ १,१५.५०९ ॥<br>
महागजबलोपेतो द्विरष्टवयसोज्ज्वलः ।<br>
जीवेत्पञ्चशतं वर्षान्कामिनीकेलिमन्मथः ॥ १,१५.५१० ॥<br>
[३०. कुक्कुटीकल्पः]<br>
अथ वक्ष्यामि ते देवि कुक्कुटीकल्पमुत्तमम् ।<br>
सुरासुरैर्मथ्यमानादब्धेरमृतबिन्दवः ॥ १,१५.५११ ॥<br>
पतितास्तेभ्य उत्पन्ना कुक्कुटी निर्जरत्वदा ।<br>
पत्त्रैर्मरकतच्छायैः खर्जूरीदलसन्निभैः ॥ १,१५.५१२ ॥<br>
कन्दैश्च कुक्कुटास्याभैरीषत्कटुकपिच्छिलैः ।<br>
लक्षिता कुक्कुटी ज्ञेया महारोगहरा परा ॥ १,१५.५१३ ॥<br>
विशेषाद्वातरोगांश्च गुदकीलविषाणि च ।<br>
घृतेन भर्जयेत्कन्दं शुद्धकोष्ठः कुटीं व्रजेत् ॥ १,१५.५१४ ॥<br>
गुञ्जामात्रं प्रगे सेव्यं धारोष्णं गोपयः पिबेत् ।<br>
जीर्णे क्षीरान्नमश्नीयाज्जलान्नं वा विचक्षणः ॥ १,१५.५१५ ॥<br>
यथाबलं प्रतिदिनं वर्धयेन्मण्डलावधि ।<br>
जत्रूर्ध्वरोगान् पाण्ड्वादीन् क्षयकुष्ठादिकान्हरेत् ॥ १,१५.५१६ ॥<br>
स्थिरकेशद्विजनखो वलीपलितवर्जितः ।<br>
जीवेद्द्विशतवर्षं च मेधाधैर्यबलान्वितः ॥ १,१५.५१७ ॥<br>
शुक्लप्रतिपदारभ्य चैकैकं घृतवर्जितम् ।<br>
कन्दं प्राश्नीय पर्वान्तं वर्धयेत्तद्यथाबलम् ॥ १,१५.५१८ ॥<br>
तथैवासितपक्षादि नूनं कुर्याद्दिनाद्दिनम् ।<br>
भुक्तेः प्रागुपयुञ्जीत पश्चात्क्षीराशनो भवेत् ॥ १,१५.५१९ ॥<br>
दर्शान्तमेवं सेवेत प्रतिमासं पुनः पुनः ।<br>
त्रिवर्षात्सिद्धिमाप्नोति जीवेद्वर्षायुतत्रयम् ॥ १,१५.५२० ॥<br>
कुक्कुटीकन्दचूर्णं च गोक्षीरेण यथाबलम् ।<br>
जीर्णे पिबेद्यवागूंश्च मासात्सिद्धिः प्रजायते ॥ १,१५.५२१ ॥<br>
नानाविधगदान्हन्ति जीवेद्वर्षशतद्वयम् ।<br>
[३१. सोमलताकल्पः]<br>
अथ सोमलताकल्पं दिव्यं वक्ष्यामि शङ्करि ॥ १,१५.५२२ ॥<br>
सोमः स्वयं मनुष्याणां हितायावनिमण्डलम् ।<br>
प्रतिपेदे च तन्नाम्ना ख्याता सोमलता भुवि ॥ १,१५.५२३ ॥<br>
चतुर्विंशतिधा प्रोक्ता स्थाननामादिभेदतः ।<br>
पूर्वप्रतिपदारभ्य पूर्णान्तं प्रतिवासरम् ॥ १,१५.५२४ ॥<br>
एकैकं जायते पर्णं तथैवापरपक्षके ।<br>
पतति क्रमशः पर्णं दर्शे सैकावशिष्यते ॥ १,१५.५२५ ॥<br>
पूर्णमास्यां पञ्चदशछदोपेता सदा भवेत् ।<br>
नानाविधदलोपेताश्छदपञ्चदशात्मिकाः ॥ १,१५.५२६ ॥<br>
क्षीरयुक्तलताकन्दाः सर्वाः सोमलताः स्मृताः ।<br>
तुषाराद्रावर्बुदे च सह्ये देवगिरौ तथा ॥ १,१५.५२७ ॥<br>
श्रीपर्वते च मलये महेन्द्रे पारियात्रके ।<br>
विन्ध्ये देवसहेऽद्रौ च देवसूतहृदे तथा ॥ १,१५.५२८ ॥<br>
वितस्तोत्तरतीरेऽस्ति प्रभासाख्यो महीधरः ।<br>
सिन्धुह्रदोऽस्ति पाञ्चाले चन्द्रमाः प्लवतेऽत्र च ॥ १,१५.५२९ ॥<br>
तत्प्रदेशे च वाप्यस्ति त्वंशुमानथ मुञ्जवान् ।<br>
दिव्यं सरोऽस्ति काश्मीरे ख्यातं क्षुद्रकमानसम् ॥ १,१५.५३० ॥<br>
औष्णिक्त्रैष्टुभगायत्रो जागतस्त्र्यैष्टुभस्तथा ।<br>
अन्याश्च पञ्च सन्त्यत्र मृगाङ्काभासवल्लिकाः ॥ १,१५.५३१ ॥<br>
भाग्यहीना न पश्यन्ति देवाग्निद्विजनिन्दकाः ।<br>
सर्वसोमलतानां च विधिरेक उपासने ॥ १,१५.५३२ ॥<br>
चन्द्रमाः स्वर्णसच्छायो विशदो रजतप्रभः ।<br>
तौ रंभाकृतिकन्दौ तु चन्द्रमास्तु जलेचरः ॥ १,१५.५३३ ॥<br>
लशुनच्छदनः पुण्यो मुञ्जवान्गरुडाहृतः ।<br>
श्येनच्छदनिभः पाण्डुः सर्पनिर्मोकवत्सदा ॥ १,१५.५३४ ॥<br>
लम्बते पादपाग्रेषु विशेषं लक्षणं स्मृतम् ।<br>
अंशुमांश्चन्द्रमाश्चैव शोनकी कर्णकोपमः ॥ १,१५.५३५ ॥<br>
दूर्वासोमौ जाग्रतश्च कन्याभासश्च शाक्वरः ।<br>
करवीरस्तालवृन्तः प्रतानश्च गवीनसः ॥ १,१५.५३६ ॥<br>
पथ्यः सोमप्रदश्चैव गरुडाहृतनामकः ।<br>
अयःप्रभोऽग्निष्टोमः स्यादौक्थ्यो रेवतकस्तथा ॥ १,१५.५३७ ॥<br>
अंशुमान्सर्वमुख्यः स्यादस्य सेवां प्रचक्षते ।<br>
एतद्रसायनज्ञैश्च प्रीतैर्मन्त्रविदुत्तमैः ॥ १,१५.५३८ ॥<br>
भिषग्वरैः सुहृद्भिश्च संयुक्तः शुद्धकोष्ठवान् ।<br>
कुटीं प्रविश्य निवृतां पुण्यर्क्षे शुभवासरे ॥ १,१५.५३९ ॥<br>
पूर्वेद्युर्देवि विप्राग्निसिद्धसामायिकान्गुरून् ।<br>
योगिनीश्च कुमारीश्च बालकान् सिद्धसन्ततिम् ॥ १,१५.५४० ॥<br>
गन्धपुष्पाक्षताद्यैश्च धूपैर्दीपैश्च पूजयेत् ।<br>
भोजनैर्दक्षिणाभिश्च तोषयेच्च विधानतः ॥ १,१५.५४१ ॥<br>
क्षीरमंशुमतः कन्दात्स्वर्णसूच्या विभेदितात् ।<br>
हेमपात्रे समादाय तत्क्षीरं कुडुबं पिबेत् ॥ १,१५.५४२ ॥<br>
सकृदेव पिबेत्सर्वं पीतशेषं जले क्षिपेत् ।<br>
दिवा सुहृद्भिर्विहरेद्वाग्यतश्च वशी भवेत् ॥ १,१५.५४३ ॥<br>
द्रव्यदेहोपदेशज्ञैः कुट्यामास्तिकबुद्धिभिः ।<br>
उपवासी जपरतः सायं सन्ध्यार्चनापरः ॥ १,१५.५४४ ॥<br>
प्रसुप्याद्दर्भशयने कृष्णाजिनतिरोहिते ।<br>
पिपासितोऽपि पानीयं शीतलं मात्रया पिबेत् ॥ १,१५.५४५ ॥<br>
प्रभाते च समुत्थाय कृतप्रागेतनक्रमः ।<br>
विना सोमं तथासीत जीर्णे क्षीरे सशोणितम् ॥ १,१५.५४६ ॥<br>
पित्तावसानं सकृमि वमनं भवति प्रिये ।<br>
शृतशीतं च गोक्षीरं सायं पेयं सुसाधकैः ॥ १,१५.५४७ ॥<br>
विरेको जायते तस्य तृतीयदिवसे महान् ।<br>
तेन प्रमुच्यते मर्त्यः पूर्वकैर्दुष्टभोजनैः ॥ १,१५.५४८ ॥<br>
स्नानं कुर्याद्दिनान्ते स शृतशीतं पिबेत्पयः ।<br>
दर्भशय्यां सुमक्षौमछादितायां शयीत सः ॥ १,१५.५४९ ॥<br>
ततश्चतुर्थे दिवसे श्वयथुस्तस्य जायते ।<br>
अङ्गेभ्यः क्रिमयो बह्व्यः सूक्ष्मा निर्यान्ति तद्दिने ॥ १,१५.५५० ॥<br>
गोविड्भस्ममयीं शय्यां शोधितां मृदुलां सुधीः ।<br>
अधिशेत पिपासा चेच्छृतशीतं जलं पिबेत् ॥ १,१५.५५१ ॥<br>
सायं गव्यं शृतं क्षीरं पीत्वा शिष्यसुहृद्वृतः ।<br>
यथासुखं प्रसुप्याच्च निशि पञ्चमषष्ठयोः ॥ १,१५.५५२ ॥<br>
अह्नो विधिरयं कार्यो द्विकालं पाययेत्पयः ।<br>
सप्तमे दिवसे देहस्त्वगस्थिस्नायुशेषितः ॥ १,१५.५५३ ॥<br>
मांसरक्तविहीनः स्यात्सोमपः प्राणशेषितः ।<br>
सुखोष्णैः सिञ्चयेत्क्षीरैर्गव्यैरेतस्य विग्रहम् ॥ १,१५.५५४ ॥<br>
श्रीखण्डतिलयष्ट्याह्वैः पिष्टैस्तं परिलेपयेत् ।<br>
क्षीराशी कटशायी च क्षौममय्यां शयीत सः ॥ १,१५.५५५ ॥<br>
अष्टमेऽह्नि नखं श्मश्रु त्वक्केशा रदना अपि ।<br>
पतन्ति सद्योजातस्य देहवज्जायते वपुः ॥ १,१५.५५६ ॥<br>
क्षीराशी स्यात्तु नवमेऽणुतैलाभ्यङ्गमाचरेत् ।<br>
स्नायात्सोमलताकल्पं क्वथितेन जलेन च ॥ १,१५.५५७ ॥<br>
ततस्तु नवमे त्वक्च स्थिरतां प्रतियाति च ।<br>
तथैवैकादशदिनं प्रारभ्य षोडशं दिनम् ॥ १,१५.५५८ ॥<br>
अभ्यङ्गं नाचरेत्स्नानं सोमवल्ककषायजम् ।<br>
दिनात्सप्तदशादूर्ध्वं चतुर्विंशतिकावधि ॥ १,१५.५५९ ॥<br>
स्थिरत्वं त्वगवाप्नोति दन्ता वज्रनिभोज्ज्वलाः ।<br>
स्थिरा दृढतराः स्निग्धा जायन्ते समपङ्क्तयः ॥ १,१५.५६० ॥<br>
पञ्चविंशत्तमे घस्रे षष्ट्यन्नं गोपयोऽन्वितम् ।<br>
भुञ्जीत नखरास्तस्य शुकचञ्चुनिभोज्ज्वलाः ॥ १,१५.५६१ ॥<br>
त्वगस्य जायते स्निग्धा नीलोत्पलसमद्युतिः ।<br>
सुलक्षणातसीपुष्पवैडूर्याम्बुदसन्निभा ॥ १,१५.५६२ ॥<br>
मासादनन्तरं कुर्यात्तिलोशीरकचन्दनैः ।<br>
पिष्टैः प्रलेपनं पश्चात्पयसा स्नपनक्रिया ॥ १,१५.५६३ ॥<br>
रोहन्ति चिकुरास्तस्य भ्रमराञ्जनसन्निभाः ।<br>
माससप्तदिनादूर्ध्वं द्वितीयावरणस्थितिः ॥ १,१५.५६४ ॥<br>
पुनस्तृतीयावरणे तिष्ठेत्सिद्धो मुहूर्तकम् ।<br>
कुटीं विशेद्यथापूर्वं बलातैलाज्यलेपनम् ॥ १,१५.५६५ ॥<br>
कुर्याद्दिनत्रयं पश्चाच्चत्वारिंशद्दिनात्परम् ।<br>
करीषभस्मनोद्धूल्य देहं कल्कैर्विलेपयेत् ॥ १,१५.५६६ ॥<br>
अजशृङ्गीत्वगुद्भूतैः स्नानं कोष्णजलेन च ।<br>
चन्दनोशीरकर्पूरैर्लिप्ताङ्गो मुद्गधात्रिजैः ॥ १,१५.५६७ ॥<br>
यूषैः षष्ट्यन्नमश्नीयात्क्षीरैस्त्रिमधुसंयुतैः ।<br>
घृतेन वा द्वितीये तु वसेदावरणे सुधीः ॥ १,१५.५६८ ॥<br>
दिवसं पञ्चकं तत्र किंचिद्वातातपे सुधीः ।<br>
मध्ये मध्ये च सेवेत तथैव दशवासरम् ॥ १,१५.५६९ ॥<br>
सोढवातातपस्तस्मात्तृतीयावरणं भजेत् ।<br>
एकविंशद्दिनं तिष्ठन् स्थिरीकृतमनाः समुत् ॥ १,१५.५७० ॥<br>
ततो द्वाविंशतिदिने देहसिद्धिः प्रजायते ।<br>
बहिर्निर्गत्य च तदा पूजयेद्भैरवं पुरा ॥ १,१५.५७१ ॥<br>
गुर्वग्निद्विजसिद्धानां चेतांसि परिमोदयन् ।<br>
सर्वत्र स्वेच्छया नित्यं विहरेद्दुःखवर्जितः ॥ १,१५.५७२ ॥<br>
वर्षायुतं नवं दिव्यं वपुर्धत्ते सुकान्तिमत् ।<br>
बलं गजसहस्राणां भवेदस्य न संशयः ॥ १,१५.५७३ ॥<br>
विषाग्नितोयशस्त्रास्त्रमृगादिभ्यो भयं न हि ।<br>
ब्रह्मलोकादिलोकेषु विचरेत्स्वेच्छया सदा ॥ १,१५.५७४ ॥<br>
कान्त्या द्वितीयश्चन्द्रः स्याद्रूपेण मकरध्वजः ।<br>
सर्वाह्लादकरः शान्तः सषडङ्गपदक्रमान् ॥ १,१५.५७५ ॥<br>
वेदान्वेत्ति च शास्त्राणि भूलोकगतिनिर्जरः ।<br>
ह्रस्वशाखाप्रतानायाः सोमवल्ल्याः समाहरेत् ॥ १,१५.५७६ ॥<br>
काण्डान्द्वात्रिंशतिं स्वर्णपात्रे पुण्ये यथाविधि ।<br>
रौप्ये पात्रेऽथवा योज्यं द्विपलं गोपयस्तथा ॥ १,१५.५७७ ॥<br>
सोमवल्लीरसं तद्वन्मेलयित्वा पिबेत्ततः ।<br>
कुटीप्रवेशः पथ्यं च पूर्ववत्समुदाहृतम् ॥ १,१५.५७८ ॥<br>
अणिमाद्यष्टसिद्धिः स्यात्स साक्षादमरो भवेत् ।<br>
[३२. गुडूचीकल्पः]<br>
अथामृतलताकल्पं वक्ष्यामि शृणु भैरवि ॥ १,१५.५७९ ॥<br>
साक्षात्सुधामृतलता व्याधिजन्मजरापहा ।<br>
अमृतायाः शतपलं त्रिप्रस्थं मधुरत्रयम् ॥ १,१५.५८० ॥<br>
चूर्णं लिहेत्कर्षमात्रमेवं संवत्सरावधि ।<br>
सर्वव्याधिप्रशमनं जीवेच्च शरदः शतम् ॥ १,१५.५८१ ॥<br>
अथ छिन्नरुहाचूर्णं पञ्चविंशत्पलं सिता ।<br>
द्विगुणा च तवक्षीरी चात्मगुप्ताश्वगन्धिका ॥ १,१५.५८२ ॥<br>
पुनर्नवाज्यं प्रत्येकं युञ्ज्याद्दशपलं प्रिये ।<br>
मृद्वीकाष्टपला यष्टी ततः पञ्चपला तथा ॥ १,१५.५८३ ॥<br>
एकीकृत्य च तत्सर्वं स्निग्धभाण्डे विनिक्षिपेत् ।<br>
पक्षमेकं धान्यराशौ निधाय प्रतिवासरम् ॥ १,१५.५८४ ॥<br>
पलं पलं प्रयुञ्जीत मासं स्याद्व्याधिवर्जितः ।<br>
षण्मासाद्गृध्रदृष्टिः स्याद्वर्षं जीवेच्छतायुषम् ॥ १,१५.५८५ ॥<br>
अमृतायाः शतपलं चूर्णं षष्टिपलं मधु ।<br>
चत्वारिंशत्पलं सर्पिर्द्विमासं धान्यराशिगम् ॥ १,१५.५८६ ॥<br>
प्रत्यहं पलमात्राशी मासात्सर्वगदान्हरेत् ।<br>
दिव्यदृष्टिः शतं जीवेन्मेधाबलमहाद्युतिः ॥ १,१५.५८७ ॥<br>
[३३. तुवरककल्पः]<br>
अथ वक्ष्याम्यहं देवि कल्पं तुवरकस्य च ।<br>
वृक्षाः पश्चिमवारीशतटे तिष्ठन्ति संततम् ॥ १,१५.५८८ ॥<br>
तरङ्गानिलसंक्षुब्धशीकारार्द्रितपल्लवाः ।<br>
वर्षर्तौ च सुपक्वानि तत्फलानि समाहरेत् ॥ १,१५.५८९ ॥<br>
शोषयित्वाथ संचूर्ण्य तिलवत्तैलमाहरेत् ।<br>
अथवैरण्डवत्तैलं प्रयत्नेन समाहरेत् ॥ १,१५.५९० ॥<br>
पुनर्वह्नौ पचेत्तैलं यावदंभःक्षयं भवेत् ।<br>
तत्कर्षं निक्षिपेत्पक्षं तत उद्धृत्य प्रयत्नतः ॥ १,१५.५९१ ॥<br>
चतुर्भक्तविहीनः सन् शुद्धः कर्षं पिबेत्प्रिये ।<br>
शङ्खचक्रगदापाणिस्त्वामाज्ञापयदच्युतः ॥ १,१५.५९२ ॥<br>
मन्त्रेणानेन सेवेत सर्वो दोषो विनश्यति ।<br>
एवं पञ्चदिनं सेव्यमहितानि च वर्जयेत् ॥ १,१५.५९३ ॥<br>
मासं मुद्गरसाशी स्यात्सर्वकुष्ठविवर्जितः ।<br>
ततः क्षौद्रघृताभ्यां च लिहेत्षाण्मासिकावधि ॥ १,१५.५९४ ॥<br>
वलीपलितहीनश्च जीवेद्वर्षशतद्वयम् ।<br>
तत्तैलं दिनपञ्चाशं नस्येद्धीरकवद्द्विजः ॥ १,१५.५९५ ॥<br>
वलीपलितनिर्मुक्तः श्रुतधारी दृढाङ्गवान् ।<br>
जीवेद्द्विशतवर्षं च मेधावी गृध्रलोचनः ॥ १,१५.५९६ ॥<br>
[३४. सोमराजीकल्पः]<br>
अथ वक्ष्याम्यहं देवि सोमराजीरसायनम् ।<br>
संग्रहेत्तां पुष्यरवावातपे शोषयेत्ततः ॥ १,१५.५९७ ॥<br>
चूर्णितां कोष्णसलिलैः पिबेत्प्रातर्विशुद्धये ।<br>
त्रिदिवं च ततः क्षौद्रैः कर्षमात्रं लिहेत्प्रगे ॥ १,१५.५९८ ॥<br>
मासेन रोगा नश्यन्ति षण्मासात्सिद्धिमाप्नुयात् ।<br>
[३५. वृद्धदारुककल्पः]<br>
अथ ब्रवीमि देवेशि वृद्धदारुककल्पकम् ॥ १,१५.५९९ ॥<br>
नागवल्लीदलक्षौद्रैः सदुग्धैर्मृदुरोमकैः ।<br>
पत्रैर्युतापि सफला रक्तपुष्पा प्रतानिका ॥ १,१५.६०० ॥<br>
तिक्तोषणं काम्बुतेति महिषाख्यलता स्मृता ।<br>
तुलोन्मितं च तन्मूलं चूर्णितं सर्षपायुतम् ॥ १,१५.६०१ ॥<br>
धान्यराशौ न्यसेत्पक्षमुद्धृत्योन्मितकर्षकम् ।<br>
अनुपेयं च गोक्षीरं जीर्णे क्षीरान्नभोजनम् ॥ १,१५.६०२ ॥<br>
वृद्धोऽपि तरुणो भूयाद्वर्षात्सर्वगदोज्झितः ।<br>
एवं द्वादशवर्षाणि सेवेतालस्यवर्जितः ॥ १,१५.६०३ ॥<br>
जीवेत्षट्शतवर्षं च वलीपलितवर्जितः ।<br>
वृद्धदारुकचूर्णं च शुद्धं शतपलोन्मितम् ॥ १,१५.६०४ ॥<br>
वाजिगन्धाकन्दचूर्णं शतत्रयपलं घृतैः ।<br>
आलोड्य भक्षयेत्कर्षं स जीवेच्छरदां शतम् ॥ १,१५.६०५ ॥<br>
तुरंगमसमो वेगे बले दन्ताबलोपमः ।<br>
कान्त्या हिमांशुसदृशस्तेजसा भास्करोपमः ॥ १,१५.६०६ ॥<br>
शतावर्याश्वगन्धा च गोक्षुरो वृद्धदारुकः ।<br>
समांशमखिलं सर्पिर्युक्तं कर्षं च खादयेत् ॥ १,१५.६०७ ॥<br>
सप्ताहात्किन्नरध्वानो वत्सरात्सिद्धिभाग्भवेत् ।<br>
वृद्धदारुकमूलं च वरीस्वरसपेषितम् ॥ १,१५.६०८ ॥<br>
कर्षं पिबेद्वत्सरं यत्स जीवेच्छरदः शतम् ।<br>
वृद्धदारुकचूर्णं च धात्रीस्वरसभावितम् ॥ १,१५.६०९ ॥<br>
एकविंशतिधा प्रातर्मध्वाज्याभ्यां तु कर्षकम् ।<br>
लिहेदब्दं स जीवेच्च वर्षाणि च शतद्वयम् ॥ १,१५.६१० ॥<br>
योवसापस्तधा जीवेन्नीरुजः स महान्भवेत् ।<br>
गोदुग्धेन च तन्मूलं रसं धात्र्याश्च संमितम् ॥ १,१५.६११ ॥<br>
पिबेत्संवत्सरं यस्तु स जीवेच्छरदः शतम् ।<br>
तत्सिद्धं सर्पिरश्नीयात्पूर्ववत्फलमाप्नुयात् ॥ १,१५.६१२ ॥<br>
पुनर्नवा वरी शुण्ठी मागधी रजनीद्वयम् ।<br>
एतत्सर्वं समं वृद्धदारुकं काञ्जिकान्वितम् ॥ १,१५.६१३ ॥<br>
पलं प्रातः पिबेद्धीमान् दच्छदाद्धारमाचरेत् ।<br>
मासात्सर्वामयान् हन्ति वर्षादायुः शतं भवेत् ॥ १,१५.६१४ ॥<br>
द्वीपी शौण्डी वरा विश्वं मुस्तमेला समांशकम् ।<br>
एतत्संयोज्य सिद्धं तच्चूर्णं वेल्लरिकं भवेत् ॥ १,१५.६१५ ॥<br>
क्षौद्राज्यलुलितं खादेत्कर्षं वर्षेण सिध्यति ।<br>
तत्फलं स्वरसं कर्षं घृतं क्षौद्रं च तत्समम् ॥ १,१५.६१६ ॥<br>
पिबेदनु गवां क्षीरं माहिषं वा पलोन्मितम् ।<br>
मासेन सर्वरोगघ्नं वर्षाज्जीवेच्छतायुषम् ॥ १,१५.६१७ ॥<br>
चूर्णं वेल्लरिकामूलं फलं पिप्पलिकाभवम् ।<br>
समवेल्लरिकामूलफलजैश्च रसैस्तथा ॥ १,१५.६१८ ॥<br>
गुडूचीस्वरसेनापि भावयेदेकविंशतिम् ।<br>
शुष्कं घृतप्लुतं भाण्डे स्निग्धे धान्यचये स्थितः ॥ १,१५.६१९ ॥<br>
त्रिसप्ताहात्तदुद्धृत्य कर्षं प्रातर्लिहेन्नरः ।<br>
वर्षाद्वर्षसहस्रायुः सर्वरोगविवर्जितः ॥ १,१५.६२० ॥<br>
[३६. वज्रवल्लीकल्पः]<br>
अथ व्याख्याम्यहं देवि वज्रवल्लीरसायनम् ।<br>
वज्रवल्लीं समूलां च छायाशुष्कां विचूर्णयेत् ॥ १,१५.६२१ ॥<br>
वरा व्रणारिमूलं च प्रत्येकं भास्करं पलम् ।<br>
रोगानशेषान् षण्मासाद्धन्यात्संवत्सराद्भवेत् ॥ १,१५.६२२ ॥<br>
देहसिद्धिश्च षण्मासाच्चूर्णमन्यत्प्रकल्पयेत् ।<br>
[३७. तिलक्षीरिणिकाकल्पः]<br>
तिलक्षीरिणिकाकल्पं कथयिष्यामि शाम्भवि ॥ १,१५.६२३ ॥<br>
तिलक्षीरिणिकामूलं मौनेनोत्पाट्य साधकः ।<br>
कोष्णेन वारिणा पिष्ट्वा प्राङ्मुखोदङ्मुखः पिबेत् ॥ १,१५.६२४ ॥<br>
गिलेद्वा गुलिकां कृत्वा क्षीराज्यानाशयेच्छुचिः ।<br>
क्रमेणार्धद्वित्रिनिष्कं सेवेताब्दं स सिद्धिभाक् ॥ १,१५.६२५ ॥<br>
दशाहाच्छुक्रवृद्धिः स्यात्त्रिमासात्सर्वरोगजित् ।<br>
षण्मासात्सिद्धिमाप्नोति नात्र कार्या विचारणा ॥ १,१५.६२६ ॥<br>
[३८. ब्राह्मीकल्पः]<br>
अथ वक्ष्यामि देवेशि ब्राह्मीकल्पमनुत्तमम् ।<br>
समूलामुद्धरेद्ब्राह्मीं प्रक्षाल्य सलिलेन च ॥ १,१५.६२७ ॥<br>
उलूखले कुट्टयित्वा पात्रे तत्र समाहरेत् ।<br>
जुहुयाच्छारदामन्त्रैस्तद्रसैश्च सहस्रकम् ॥ १,१५.६२८ ॥<br>
अर्चयित्वा गुरून्विप्रान्प्राश्नीत हुतशेषकम् ।<br>
पलमात्रं तद्रसं च जीर्णे क्षीरान्नभोजनम् ॥ १,१५.६२९ ॥<br>
एवं सप्तदिनं सेव्यं ब्रह्मचारी जपे रतः ।<br>
मेधावी ब्रह्मवर्चस्वी वाग्विशुद्धः प्रजायते ॥ १,१५.६३० ॥<br>
ऊर्ध्वं सप्तदिनात्सेव्यं प्रबध्नातीच्छया अपि ।<br>
विस्मृतानपि वेत्त्येव श्रुतं शीघ्रं च धारयेत् ॥ १,१५.६३१ ॥<br>
द्वितीये सप्तमादूर्ध्वं पूर्ववत्तद्रसं पिबेत् ।<br>
सकृच्छ्रुतं श्लोकशतं सहस्रमपि धारयेत् ॥ १,१५.६३२ ॥<br>
एवं त्रिसप्तदिवसं पिबेद्ब्राह्मीरसं शुचिः ।<br>
देहादलक्ष्मीर्निर्याति वाणी विशति शाश्वती ॥ १,१५.६३३ ॥<br>
भवेत्पुंरूपवाग्देवी सर्वशास्त्रार्थवेदिनी ।<br>
वेदवेदान्तविद्धीमाञ्जीवेत्पञ्चशताब्दकम् ॥ १,१५.६३४ ॥</p>
<p>आक्, १, १६<br>
[१. अङ्कोलकल्पः]<br>
अथ ब्रवीम्यहं देवि कल्पमङ्कोलबीजकम् ।<br>
चतुर्भिः साधकैर्धीरैर्विशुद्धैः शुद्धिकाङ्क्षिभिः ॥ १,१६.१ ॥<br>
समवेतः साधकेन्द्रैः पुण्यर्क्षेष्वारभेच्च तत् ।<br>
अङ्कोलमूलं वितृणं कृत्वा संमार्ज्य शोधनम् ॥ १,१६.२ ॥<br>
तत्र लिङ्गं च संस्थाप्य तदग्रे स्थापयेद्घटम् ।<br>
एकसूत्रेण बध्नीयाल्लिङ्गाङ्कोलघटान् प्रिये ॥ १,१६.३ ॥<br>
गन्धपुष्पादिभिः पूजामघोरेण प्रकल्पयेत् ।<br>
प्रतिमासं दिवा नक्तं पुष्पादि फलितावधि ॥ १,१६.४ ॥<br>
गृहीत्वा तत्फलं पक्वं पूरयेत्तद्घटं फलैः ।<br>
योगिनीभैरवीप्रीत्यै महापूजां विधाय च ॥ १,१६.५ ॥<br>
आनीय तद्घटं गेहे शोषयेदातपे फलम् ।<br>
वितुषाणि च बीजानि कुर्यात्तन्मुखघर्षणम् ॥ १,१६.६ ॥<br>
कुर्यात्ततो विशालास्ये पात्रे मृच्चूर्णलेपनम् ।<br>
एकैकशश्चोर्ध्वमुखं रोपयेद्भुजगाकृति ॥ १,१६.७ ॥<br>
ततस्तु टङ्कणं तद्वत्तत्तद्वक्त्रेषु लेपयेत् ।<br>
तत्पात्रं कांस्यपात्रे च स्थापयेत्तदधोमुखम् ॥ १,१६.८ ॥<br>
आतपे धारयेद्धीमान्पललैश्च तिरोदधेत् ।<br>
दिने दिने च्युतं तैलं गृह्णीयाद्दिनपञ्चकम् ॥ १,१६.९ ॥<br>
तत्तैलं काचकूप्यन्तः स्थापयेच्च समन्त्रकम् ।<br>
अर्धमात्राङ्कोलतैलं द्विगुणं तिलतैलकम् ॥ १,१६.१० ॥<br>
नासारन्ध्रद्वये नस्यं जरामृत्युविनाशनम् ।<br>
स जीवेत्त्रिशतं वर्षं सर्वामयविवर्जितः ॥ १,१६.११ ॥<br>
रोगादिजलपाशाद्यैर्भ्रमाद्यैश्च विषेण च ।<br>
गतासूनां नृणां नस्यं कुर्यात्पुंशुक्लमिश्रितम् ॥ १,१६.१२ ॥<br>
मृतसूतं च तैलं ते जीवन्ति च न संशयः ।<br>
मृतसंजीवनी विद्या पूर्वोक्ता कथितानघे ॥ १,१६.१३ ॥<br>
[अन्ये रसायनकल्पाः]<br>
एलाभया वचा काकतुण्डीफलमरुष्करः ।<br>
सहदेवी निम्बपत्रं लाङ्गलीकन्दमेव च ॥ १,१६.१४ ॥<br>
समांशं शोषयेद्यन्त्रे पाताले तैलमाहरेत् ।<br>
तत्तैलं नस्यमादद्यात्सप्ताहान्तरितं प्रिये ॥ १,१६.१५ ॥<br>
एवं वर्षे कृते नस्ये सहस्रायुर्भवेन्नरः ।<br>
नीलिकामूलसंयुक्तं तैलं चार्धपलं पिबेत् ॥ १,१६.१६ ॥<br>
वत्सराज्जायते सिद्धो वलीपलितवर्जितः ।<br>
जीवेद्ब्रह्मदिनं त्र्यब्दाद्वायुवेगो महाबलः ॥ १,१६.१७ ॥<br>
भृङ्गीरसं कृष्णजीरं प्रस्थं प्रस्थं प्रकल्पयेत् ।<br>
नीलोत्पलं च मधुकं प्रस्थार्धं च पृथग्भवेत् ॥ १,१६.१८ ॥<br>
तिलतैलं पञ्चपलं पाचयेत्सर्वमेकतः ।<br>
तैलावशिष्टं तत्तैलं जरा मृत्युश्च नश्यति ॥ १,१६.१९ ॥<br>
अर्धनिष्कं चैकनिष्कं सार्धनिष्कं क्रमेण च ।<br>
तैलप्रमाणमित्युक्तमब्दाञ्जीवेच्छतत्रयम् ॥ १,१६.२० ॥<br>
इष्टिकाक्षिपलं क्षिप्त्वा कर्षैकमुदकैः पिबेत् ।<br>
वत्सरात्पलितं हन्ति सहस्रायुर्भवेन्नरः ॥ १,१६.२१ ॥<br>
सर्पाक्षी काकमाची च सहदेवी च भृङ्गराट् ।<br>
काकतुण्डीफलं निम्बं पर्णं वाकुचिबीजकम् ॥ १,१६.२२ ॥<br>
समूलां देवदालीं च ब्राह्मीमूलं फलत्रयम् ।<br>
मूलं च वाजिगन्धाया नीलकोरण्डपत्रकम् ॥ १,१६.२३ ॥<br>
समं समं कन्यकाया द्रवैश्च परिभावयेत् ।<br>
सप्ताहं शोषयेच्चूर्णं छायायां त्रिमधुप्लुतम् ॥ १,१६.२४ ॥<br>
द्विकर्षं प्रत्यहं सेव्यं वत्सरेण जरां जयेत् ।<br>
आ चन्द्रतारकं जीवेन्महाबलयुतः सुखम् ॥ १,१६.२५ ॥<br>
[महाकामेश्वरकल्पः]<br>
चातुर्जातकचोरचन्दनजलद्राक्षातुगारेणुकं कस्तूरीतगरेन्दुकुङ्कुमजटाकुष्ठाश्वगन्धाब्दकम् ।<br>
कङ्कोलामरदारुचित्रकविषं द्वे जीरके सैन्धवं भार्ङ्गीगोक्षुरदेवपुष्पमुसलीयष्टीबलाफेनकम् ॥ १,१६.२६ ॥<br>
रंभाकन्दफलत्रयं त्रिकटुकं जातीफलं वाशकं तालीशं कटुकीफलं गजकणा माषामृताशर्करा ।<br>
पिच्छाभृङ्गविदारिकामदनकं बीजं च कच्छूद्भवं शाल्मल्यङ्घ्रिपुनर्नवागरुशतावर्यप्यथो दीप्यकम् ॥ १,१६.२७ ॥<br>
पादांशं मृतमभ्रकं च विजया तुल्यौषधानां समा सर्वेषां सदृशा सिता च मधुना चाज्येन संयोजिता ।<br>
जातीचम्पककेतकादिकुसुमैः सेवेत संवासितं कर्षार्धं निशि देहसिद्धिदमहाकामेश्वरः कामदः ॥ १,१६.२८ ॥<br>
पुंसां शुक्रविवृद्धिदार्ढ्यकरणे क्षीरानुपानं हितं शाल्मल्यङ्घ्रिजलानुपानमथवाप्यन्यच्च यच्छुक्रलम् ।<br>
प्रौढानां सुदृशां सुखातिसुखदो वश्यो महाद्रावकः सङ्गे भङ्गुरकामकौतुकरसः क्रीडाकलामोददः ॥ १,१६.२९ ॥<br>
संभोगे स्थविराग्नियोषिति मदे यूनां स्मरे दर्पहा नित्यानन्दनिदानमादिपुरुषैरप्याहितास्वादनः ।<br>
वाचां सिद्धिकरः प्रकृष्टकवितासंदर्भसंपादनः सौख्यारोग्यविशेषयौवनकलासामग्र्यसंधायकः ॥ १,१६.३० ॥<br>
वृद्धत्वं हरते बलं च कुरुते मृत्युं निरस्येत्परं व्याधिव्रातमपाकरोति कुरुते कान्तिं नयत्यार्जवम् ।<br>
योगाभ्यासविधौ रतस्य सुलभा सिद्धिं विधत्तेतरामंहः संततिसंहृतिं कलयते स्त्रीणामपत्यप्रदः ॥ १,१६.३१ ॥<br>
रोगाणां निचयं क्षयं क्षपयति क्षिप्रं महारुद्गणं व्याहन्ति श्वसनं लयं गमयते छिन्ते च कासोदयम् ।<br>
दुर्नामानि च षड्भिनत्ति हरते सर्वार्तिरोगोल्बणं मेहौघं च लुनाति शोणितदरं विध्वंसते सेवनात् ॥ १,१६.३२ ॥<br>
क्षीणे पोषमुपादधाति विपुलं पूर्णातिजीर्णोज्ज्वलं मन्दाग्निं ग्रहणीं निकृन्ततितरां दोषानशेषानपि ।<br>
श्रेष्ठः सर्वरसायनेषु विदुषां भोगार्थिनां योगिनां सिद्धिं सम्यगिहातनोति वपुषः संसेवनादन्वहम् ॥ १,१६.३३ ॥<br>
[मूलिकाकल्पेषु रसाभ्रकादिमेलनातिदेशः]<br>
महावृक्षादिकल्पेषु प्रोक्तेष्वेतेषु साधकैः ।<br>
एष साधारणो योगः कर्तव्यः सिद्धिकाङ्क्षिभिः ॥ १,१६.३४ ॥<br>
गुञ्जामात्रं शुद्धसूतं वाभ्रकं वा पणद्वयम् ।<br>
कान्तलोहं तथैवोपयोजयेद्भक्षयेन्नरः ॥ १,१६.३५ ॥<br>
रसाभ्रलोहयोगेन सद्यः सिद्धिमवाप्नुयात् ।<br>
जीवहीनो यथा देहो गन्धहीनं प्रसूनकम् ॥ १,१६.३६ ॥<br>
तथैव मूलिकाकल्पा रसहीना न सिद्धिदाः ।<br>
तस्माद्रसेन सहिताः सद्यः सिद्धिप्रदायकाः ॥ १,१६.३७ ॥<br>
[अभ्यङ्गरसायनम्; महानीलीतैलम्]<br>
महानीलीरसं प्रस्थं प्रस्थं भृङ्गरसं प्रिये ।<br>
धात्रीफलरसं प्रस्थं काकतुण्डीफलोद्भवम् ॥ १,१६.३८ ॥<br>
प्रस्थं कषायतिलजं तैलप्रस्थं च गोपयः ।<br>
आढकं योजयेत्सर्वं काकतुण्डीफलं पलम् ॥ १,१६.३९ ॥<br>
त्रिपलं चामलं भृङ्गनीलीपत्ररजः पलम् ।<br>
पिष्ट्वा तस्मिन् क्षिपेत्सर्वं पचेन्मन्दाग्निना प्रिये ॥ १,१६.४० ॥<br>
तैलावशिष्टं विपचेत्ततो वस्त्रेण शोधयेत् ।<br>
तैलेनानेन चाभ्यज्य शिरोऽभ्यङ्गं समाचरेत् ॥ १,१६.४१ ॥<br>
प्रत्यहं कर्णपूरं च एवं कुर्याद्रसायनम् ।<br>
केशा भ्रमरसङ्काशाः श्रोत्रं दिगन्तपाटवम् ॥ १,१६.४२ ॥<br>
जत्रूर्ध्वरोगा नश्यन्ति तथा पादहितं भवेत् ।<br>
[चन्दनाद्यं तैलम्]<br>
चन्दनागरुकर्पूरकस्तूरीकुङ्कुमं तथा ॥ १,१६.४३ ॥<br>
उशीरद्वयकङ्कोलजातीफललवङ्गकम् ।<br>
नलिकानलदास्पृक्कातुरुष्कस्थाणुलोचनम् ॥ १,१६.४४ ॥<br>
हरेणुस्तगरं लाक्षा नखं स्थौणेयकं मुरा ।<br>
नलदामलकं कुष्ठं चोरकं कटुकीफलम् ॥ १,१६.४५ ॥<br>
प्रपौण्डरीकं खर्जूरं पद्मकं जातिपत्त्रिका ।<br>
शैलेयं धातकीपुष्पं सरलं चैलवालुकम् ॥ १,१६.४६ ॥<br>
पूगीफलं सप्तपर्णं तथा तामलकं प्रिये ।<br>
एकैकं कर्षमात्रं स्यात्प्रस्थं तैलं च गोपयः ॥ १,१६.४७ ॥<br>
आढकं तत्पचेत्सर्वं तैलशेषं समाहरेत् ।<br>
तस्मिन्मृगाण्डं कस्तूरीं कर्पूरं कुङ्कुमं क्षिपेत् ॥ १,१६.४८ ॥<br>
पृथक्कर्षं च जात्यादिकुसुमैर्वासयेद्बुधः ।<br>
तेनाभ्यङ्गमधःकाये कुर्याद्दौर्गन्ध्यनाशनम् ॥ १,१६.४९ ॥<br>
अशीतिवर्षदेशीयोऽप्यसौ स्यात्षोडशाब्दकः ।<br>
कामिनीलोककन्ददर्पः सुभगः शुक्लवृद्धिमान् ॥ १,१६.५० ॥<br>
योषिच्छतं च रमते स जीवेच्छरदः शतम् ।<br>
[उद्वर्तनरसायनम्]<br>
अथोद्वर्तनमाख्यामि वलीपलितभञ्जनम् ॥ १,१६.५१ ॥<br>
सूतं गन्धं समं मर्द्यं स्तनदुग्धेन योषितः ।<br>
मुण्डिका मेघनादश्च विष्णुक्रान्ता मुनिस्तथा ॥ १,१६.५२ ॥<br>
सर्पाक्षी च द्रवैरासां दिनमेकं विमर्दयेत् ।<br>
एतद्दशगुणं क्षारस्तिलस्य च यवस्य च ॥ १,१६.५३ ॥<br>
एतत्सर्वं समध्वाज्यमनेनोद्वर्तनं वपुः ।<br>
वलीपलितनाशः स्याद्वर्षात्त्रिशतवत्सरः ॥ १,१६.५४ ॥<br>
जीवेद्दिव्यवपुर्भूत्वा साधको नात्र संशयः ।<br>
सनालमुत्पलं सूतं सप्ताहं परिमर्दयेत् ॥ १,१६.५५ ॥<br>
आत्मीयशिवतोयेन ततश्चाङ्गं विमर्दयेत् ।<br>
वत्सराज्जायते सिद्धिः पूर्ववद्दिव्यविग्रहः ॥ १,१६.५६ ॥<br>
शिवांभसा च सूतेन्द्रं ब्रह्मदण्डीयमूलकम् ।<br>
मर्दयेत्सप्तदिवसं सम्यग्देवि विमर्दयेत् ॥ १,१६.५७ ॥<br>
वत्सराज्जायते सिद्धिः पूर्ववद्दिव्यविग्रहः ।<br>
कटुतैलेन सुरभिं भावयेद्दिनसप्तकम् ॥ १,१६.५८ ॥<br>
पलार्धं भक्षयेन्नित्यं वर्षाद्वज्रवपुर्भवेत् ।<br>
त्रिशतायुःस्वर्णवर्णो वलीपलितवर्जितः ॥ १,१६.५९ ॥<br>
समध्वाज्यं कुष्ठचूर्णं कर्षं प्रातर्लिहेन्नरः ।<br>
शतपुष्पसुगन्धाङ्गो जीवेद्वलिविवर्जितः ॥ १,१६.६० ॥<br>
[केशरञ्जनकल्पाः]<br>
काकतुण्डीफलं कान्तचूर्णमाम्राण्डतैलकम् ।<br>
आलोड्य भाण्डे निक्षिप्य मासं धान्यमये क्षिपेत् ॥ १,१६.६१ ॥<br>
उद्धृत्य लेपयेच्छीर्षं नस्यकर्मामुना भवेत् ।<br>
त्र्यहात्केशाः सुनीलाः स्युः षण्मासात्केशरञ्जनम् ॥ १,१६.६२ ॥<br>
हरीतकी निष्कमेकं द्विपलं कान्तचूर्णकम् ।<br>
पलमेकं नागचूर्णमम्लदध्ना प्रमर्दयेत् ॥ १,१६.६३ ॥<br>
अभ्यक्तो निक्षिपेन्मूर्ध्नि मर्दयेन्नाडिकार्धकम् ।<br>
एरण्डपत्रैः संवेष्ट्य पुनर्वस्त्रेण बन्धयेत् ॥ १,१६.६४ ॥<br>
स्नायात्पुनश्च त्रिदिनं पूर्ववत्केशरञ्जनम् ।<br>
समूलौ नीलिकाभृङ्गावयश्चूर्णं वरासमम् ॥ १,१६.६५ ॥<br>
चूर्णमेडकमूत्रेण दिनमेकं च भावयेत् ।<br>
स्नानादि पूर्ववत्कृत्वा पूर्ववत्केशरञ्जनम् ॥ १,१६.६६ ॥<br>
निस्त्वग्गुञ्जाफलं चैला देवदारु च कुष्ठकम् ।<br>
समं चूर्णं भृङ्गरसैर्भाव्यमेकदिनं प्रिये ॥ १,१६.६७ ॥<br>
अन्यच्चूर्णं तैलं पचेन्मृद्वग्निना बुधः ।<br>
यस्य तैलघृताभ्यङ्गात्केशा भ्रमरसन्निभाः ॥ १,१६.६८ ॥<br>
हस्तिदन्तस्य दग्धस्य समभागं रसाञ्जनम् ।<br>
छागीदुग्धेन संपेष्य लेपनात्केशरञ्जनम् ॥ १,१६.६९ ॥<br>
कृष्णमृत्त्रिफलाभृङ्गरसायश्चूर्णकं समम् ।<br>
आलोड्यैनं समं भाण्डे मासमेकं निरोधयेत् ॥ १,१६.७० ॥<br>
तल्लेपाच्चिकुराः कृष्णा भवेयुः पञ्चमासतः ।<br>
धात्रीफलं जपापुष्पं किट्टं पिष्ट्वा च मूर्धनि ॥ १,१६.७१ ॥<br>
लेपयेत्त्रिदिनं तेन केशाः स्युर्भ्रमरोपमाः ।<br>
चूर्णं सिन्दूरसदृशं तयोस्तुल्या च सांब्रणिः ॥ १,१६.७२ ॥<br>
पिष्ट्वांभसा प्रलेपेन तत्क्षणात्केशरञ्जनम् ।<br>
गोरोचनं कृष्णतिलान् शतपुष्पां शिवांबुना ॥ १,१६.७३ ॥<br>
काकमाचीमिदं सर्वमयःपात्रे विमर्दयेत् ।<br>
तेनैव दिवसादूर्ध्वं केशरञ्जनमुत्तमम् ॥ १,१६.७४ ॥<br>
चूर्णं सिद्धार्थकं सर्जो यवक्षारं च काञ्जिकैः ।<br>
नागपुष्परसैः पेष्यं लेपनं केशरञ्जनम् ॥ १,१६.७५ ॥<br>
कदलीकन्दचूर्णं च सिन्दूराङ्गारकौ तथा ।<br>
रसैर्जम्बीरजैर्लोहमुष्ट्यायःपात्रके पिषेत् ॥ १,१६.७६ ॥<br>
दिनैकलेपनात्तेन केशानां रञ्जनं भवेत् ।<br>
कासीसं नीलिकापत्रं दधिभृङ्गरसस्तथा ॥ १,१६.७७ ॥<br>
समांशं लोहचूर्णं च लेपनात्केशरञ्जनम् ।<br>
नागदण्डेन पत्राणि कोरण्टस्य च मर्दयेत् ॥ १,१६.७८ ॥<br>
दिनत्रयं च तल्लेपात्केशाः स्युर्भ्रमरोपमाः ।<br>
वरा भृङ्गी चूतबीजं मृणालं च प्रियङ्गुकम् ॥ १,१६.७९ ॥<br>
नीली निशा लोहनागौ चूर्णिता निंबतैलकैः ।<br>
कान्तपात्रे लोडयित्वा मासमेकं विभावयेत् ॥ १,१६.८० ॥<br>
तेन लिप्ताः कचाः कृष्णा रञ्जिता भ्रमरोपमाः ।<br>
तिलाः कृष्णाः काकमाचीबीजानि समभागतः ॥ १,१६.८१ ॥<br>
तत्तैलयन्त्रतो ग्राह्यं तेन स्यात्केशरञ्जनम् ।<br>
कर्षं जपारसः क्षौद्रं सप्ताहं नस्यमाचरेत् ॥ १,१६.८२ ॥<br>
तदूर्ध्वं रञ्जयेत्केशान् सर्वनस्योत्तमो ह्ययम् ।<br>
भृङ्गराजरसैः पिष्ट्वा त्रिफलां लोहचूर्णकम् ॥ १,१६.८३ ॥<br>
तैलमेतत्समं योज्यं तथा भृङ्गरसैः पुनः ।<br>
मृद्वग्निना पचेत्सर्वं तैलशेषं यथा भवेत् ॥ १,१६.८४ ॥<br>
स्निग्धभाण्डे च तत्तैलं मासं भूमौ विनिक्षिपेत् ।<br>
तैलेन लेपयेच्छीर्षं कारवल्लीदलैः पुरा ॥ १,१६.८५ ॥<br>
वेष्टयेत्तत्तु वस्त्रेण निवाते क्षीरभोजनम् ।<br>
क्षालयेत्त्रिफलाक्वाथैः कुर्यात्सप्तदिनं प्रिये ॥ १,१६.८६ ॥<br>
कपालरञ्जनं कुर्याद्यावज्जीवं न संशयः ।<br>
श्रियालीकाकतुण्ड्याश्च बीजं निर्गुण्डिकारसैः ॥ १,१६.८७ ॥<br>
जपापुष्परसैर्भाव्यं पृथक्दिनचतुष्टयम् ।<br>
पातालयन्त्रे तत्तैलं पातयेत्तेन लेपनम् ॥ १,१६.८८ ॥<br>
कुर्यान्मूर्ध्नि च गन्धर्वपत्त्रैश्च परिवेष्टयेत् ।<br>
वस्त्रेण च ततो वातशून्यदेशे वसन्सुधीः ॥ १,१६.८९ ॥<br>
क्षीराशी काञ्जिके स्नानं कुर्यात्सप्तदिनं त्विति ।<br>
केशा भ्रमरसङ्काशा यावज्जीवं न संशयः ॥ १,१६.९० ॥<br>
जलमण्डनिकाकाकमाचीभृङ्गाः समाः समाः ।<br>
पिष्ट्वा तैलं पचेत्सूपं पुनस्तैलेन लेपयेत् ॥ १,१६.९१ ॥<br>
मूर्धानं लेपयेत्तेन सप्ताहं केशरञ्जनम् ।<br>
स्नानभोजनशय्यां च पूर्ववत्परिकल्पयेत् ॥ १,१६.९२ ॥<br>
वराभृङ्गरसैः पिष्ट्वा कान्तपात्रे विलेपयेत् ।<br>
अवाङ्मुखं विनिष्ठाप्य प्रातस्तं भृङ्गराड्रसैः ॥ १,१६.९३ ॥<br>
पुनः पिष्ट्वा लिहेच्छीर्षं क्षालयेत्त्रिफलांबुना ।<br>
एकविंशद्दिनं कुर्यात्पूर्ववत्फलमाप्नुयात् ॥ १,१६.९४ ॥<br>
गरलं कृष्णजीरं च पिष्ट्वा रुद्ध्वा च तन्मुखम् ।<br>
गृहाङ्गणे पङ्किले च खनित्वा स्थापयेत्सुधीः ॥ १,१६.९५ ॥<br>
षण्मासात्तद्द्रवीभूतं कृष्णं साधु समुद्धरेत् ।<br>
शिरोमध्ये क्षिपेत्कर्षं पूर्ववद्वेष्टनादिकम् ॥ १,१६.९६ ॥<br>
आ जन्म रञ्जयेत्केशांस्तच्च कापालरञ्जनम् ।<br>
भृङ्गी नीली वरा कृष्णायसं मदनबीजकम् ॥ १,१६.९७ ॥<br>
कोरण्टकुसुमं चूर्णमर्जुनस्य त्वचोद्भवम् ।<br>
अम्भोजमूलं जम्ब्वाश्च तत्सर्वं च समांशकम् ॥ १,१६.९८ ॥<br>
लोहभाण्डगतं कुर्यात्पक्षं भूमौ विनिक्षिपेत् ।<br>
हरेद्भाण्डगतं कल्कं कल्कात्तैलं चतुर्गुणम् ॥ १,१६.९९ ॥<br>
तैलाच्चतुर्गुणं भृङ्गरसस्तस्माच्चतुर्गुणः ।<br>
वराक्वाथः सर्वमिदं मन्दवह्नौ विपाचयेत् ॥ १,१६.१०० ॥<br>
तैलावशिष्टं विपचेत्तत्पिष्ट्वायसपात्रके ।<br>
निक्षिपेच्च परीक्षार्थं काकपक्षं विलेपयेत् ॥ १,१६.१०१ ॥<br>
तैलेन यदि कृष्णं तदौषधं सिद्धिदं भवेत् ।<br>
साधको मासमेकं तु तस्मिन्पात्रे विपाचितम् ॥ १,१६.१०२ ॥<br>
तेन लिप्ताः कचास्तस्य षण्मासाद्भ्रमरोपमाः ।<br>
चिञ्चाश्वत्थपलाशानां वासायाश्च द्रवैर्मुहुः ॥ १,१६.१०३ ॥<br>
द्रुतं पात्रगतं नागं चालयेद्भस्मतां व्रजेत् ।<br>
तावत्पचेन्नागभस्म पलं लोहस्य चूर्णकम् ॥ १,१६.१०४ ॥<br>
द्विपलं च वराचूर्णं त्रिपलं दाडिमत्वचः ।<br>
पलं चैतत्सर्वसमं काञ्जिकं लोहभाजने ॥ १,१६.१०५ ॥<br>
लोडयेत्पाचयेत्किंचित्क्षणं तल्लोहपात्रके ।<br>
आतपे धारयेद्भृङ्गकोरण्टरसभावितम् ॥ १,१६.१०६ ॥<br>
एकविंशद्दिनं भाव्यं भूयो भूयो द्रवं द्रवम् ।<br>
तेनैव लिप्ताश्चिकुराः पिञ्छतापिञ्छसन्निभाः ॥ १,१६.१०७ ॥<br>
कचरञ्जनयोगेषु कथिताकथितेषु च ।<br>
निशि लेपं तथैरण्डपत्रैश्च परिवेष्टनम् ॥ १,१६.१०८ ॥<br>
प्रातः स्नानमिदं कर्म सर्वसाधारणं स्मृतम् ।<br>
[दिव्यौषधिग्रहणयोग्यस्थलनिर्देशः]<br>
श्मशाने सलिले मार्गे गृहे देवालये तथा ॥ १,१६.१०९ ॥<br>
मलमूत्रयुतस्थाने ग्रामे गोष्ठे तरोरधः ।<br>
छायायां च विषप्राये कुशीते चान्यबाधिते ॥ १,१६.११० ॥<br>
एवंप्रायेषु देशेषु न ग्राह्या सिद्धमूलिका ।<br>
अरण्ये पर्वते तीरे नद्या तपवने शुचौ ॥ १,१६.१११ ॥<br>
शिलासङ्गिशुचिक्षेत्रे सिद्धक्षेत्रेऽब्धिरोधसि ।<br>
श्रीपर्वते हिमगिरौ तटाके विजने ह्रदे ॥ १,१६.११२ ॥<br>
गृह्णीयान्मूलिका जाता देहसिद्धिप्रदायिकाः ।<br>
[दिव्यौषधिग्रहणविधिः]<br>
सर्वेषां सिद्धमूलानां रक्षाबन्धनकर्मणि ॥ १,१६.११३ ॥<br>
खननेषूत्पाटनेषु ग्रहणेषु क्रमेण वै ।<br>
कथ्यन्ते मनवो दिव्याः सर्वसाधारणाः स्मृताः ॥ १,१६.११४ ॥<br>
पूर्वेद्युरेव सुस्नातः कृतदन्तविशोधनः ।<br>
अनुलिप्तः शुद्धवस्त्रो हृष्टः संयतमानसः ॥ १,१६.११५ ॥<br>
मौनी गन्धाक्षतोपेतो रक्षाबन्धनसूत्रिताम् ।<br>
पूर्वमन्वेषितां गत्वा मूलिकां स्वेष्टदायिकाम् ॥ १,१६.११६ ॥<br>
वितृणं परितः कृत्वा खात्वाम्बु परिषेचयेत् ।<br>
गन्धपुष्पाक्षतैः पूजां कृत्वा सूत्रेण बन्धयेत् ॥ १,१६.११७ ॥<br>
समन्त्रकं साधकेन्द्रः सोपवासो जितेन्द्रियः ।<br>
अत्रैव तिष्ठ कल्याणि मम कार्यकरी भव ॥ १,१६.११८ ॥<br>
मम कार्यकरी सिद्धा ततः स्वर्गं गमिष्यसि ।<br>
ओं ह्रीं नमस्तेऽमृतसम्भूते बलवीर्यविवर्धिनि बलमायुश्च मे देहि पापं मे जहि दूरतः ।<br>
ह्रीं फट् ।<br>
अनेनैव तु मन्त्रेण त्रिधा सूत्रेण वेष्टितम् ॥ १,१६.११९ ॥<br>
रक्षां बध्नीत तां स्पृष्ट्वा जपेदष्टोत्तरं शतम् ।<br>
ततः प्रातः समुत्थाय कृत्वा नित्यविधिं शुचिः ॥ १,१६.१२० ॥<br>
मूलिकां तां समासाद्य गन्धपुष्पाक्षतादिभिः ।<br>
सर्वोपचारैः सम्पूज्य बलिं दद्यात्सहेतुकाम् ॥ १,१६.१२१ ॥<br>
समन्त्रकं खनेद्धीमान्मन्त्रोऽयमपि कथ्यते ।<br>
येन त्वां खनते ब्रह्मा येन त्वां खनते भृगुः ॥ १,१६.१२२ ॥<br>
येनेन्द्रो वरुणो विष्णुस्तेन त्वामुपचक्रमे ।<br>
त्वामेवाहं खनिष्यामि मन्त्रपूतेन पाणिना ॥ १,१६.१२३ ॥<br>
एवं सम्प्रार्थयित्वादौ पश्चान्मन्त्रं समुच्चरेत् ।<br>
ओं श्रीं ह्रीं तममृतेश्वरि एहि एहि मम सकलसिद्धिं कुरु हुं फट् ।<br>
अनेनैव तु मन्त्रेण निखनेत्सिद्धिमूलिकाम् ॥ १,१६.१२४ ॥<br>
अथ तूत्पाटयेत्तां तु प्राञ्जलिः प्रार्थयेदिति ।<br>
मा उत्पते मा निपते मा च ते चान्यथा भवेत् ।<br>
ओं ह्रीं चण्ड हुं फट्स्वाहा ।<br>
उत्पाटयेदनेनैव मन्त्रेण परमेश्वरि ।<br>
अच्छिन्नमूलामादाय शुद्धवस्त्राभिवेष्टिताम् ॥ १,१६.१२५ ॥<br>
क्षिप्त्वा पटलिकायां च स्ववेश्मनि शुचिस्थले ।<br>
निचये हृष्टमनसा निदध्यात्पारणं ततः ॥ १,१६.१२६ ॥<br>
ओं नमो भैरवाय महासिद्धिप्रदायकाय आपदुत्तरणाय हुं फट् ।<br>
अनेनैव तु मन्त्रेण गृहीत्वा गृहमानयेत् ॥ १,१६.१२७ ॥</p>
<p>आक्, १, १७<br>
[उषःपानरसायनम्]<br>
अथ प्रीतमना देवी पप्रच्छ परमेश्वरी ।<br>
श्रीभैरवी ।<br>
आदिभैरव देवेश सृष्टिस्थित्यन्तकारण ॥ १,१७.१ ॥<br>
सर्वज्ञ शिव लोकेश त्वत्प्रसादान्मया विभो ।<br>
रसायनानि दिव्यानि श्रुतानि विविधानि च ॥ १,१७.२ ॥<br>
सुसाध्यं सुलभं दिव्यं सद्यः प्रत्ययकारणम् ।<br>
बालस्त्रीषण्ढवृद्धानां रोगार्तानां विशेषतः ॥ १,१७.३ ॥<br>
योग्यं रसायनार्हाणां ब्रूहि देव कृपानिधे ।<br>
ततः स्मेराननाम्भोजो भैरवो भवभैरवः ॥ १,१७.४ ॥<br>
श्रीभैरवः ।<br>
शृणु देवि प्रवक्ष्यामि सर्वयोग्यं सुखङ्करम् ।<br>
पावनं सुलभं चान्तर्बहिरंहोविनाशनम् ॥ १,१७.५ ॥<br>
यस्माज्जगन्ति जातानि प्राणाः प्राणभृतामपि ।<br>
त्रायते विश्वमखिलं सर्वदेवात्मकं प्रिये ॥ १,१७.६ ॥<br>
त्रिदोषशमनं सौख्यं पथ्यं सर्वरसाधिकम् ।<br>
षड्जीवनादिगुणयुग्रसयुक्तं बलप्रदम् ॥ १,१७.७ ॥<br>
जीवनं च बलं प्रायः प्राणिनामग्निमूलकम् ।<br>
तस्याग्निरिन्धनं तोयं तस्मात्तोयं पिबेद्बुधः ॥ १,१७.८ ॥<br>
वैद्युतो बाडवो वह्निर्जाठरश्च त्रयोऽग्नयः ।<br>
अबिन्धनाः स्युरन्येषां काष्ठादीनीन्धनानि हि ॥ १,१७.९ ॥<br>
तस्माद्देवि शिवं वच्मि शृणु तोयरसायनम् ।<br>
पूरयेन्नूतनघटे प्रातः शोध्यैश्च वारिभिः ॥ १,१७.१० ॥<br>
गाङ्गेयैर्वाथ नादेयैस्ताटाकैर्वापि सारसैः ।<br>
कौपैर्वा चापि वै घर्मैर्वार्षिकैर्वा यथाभवैः ॥ १,१७.११ ॥<br>
तद्घटं स्थापयेन्मञ्चे दिव्यभास्कररश्मिभिः ।<br>
नष्टदोषं निशायां च चन्द्रामृतकराप्लुतम् ॥ १,१७.१२ ॥<br>
एलोशीरककर्पूरचन्दनैरधिवासितम् ।<br>
पाटलीकेतकीजातिमल्लिकोत्पलवासितम् ॥ १,१७.१३ ॥<br>
उशीरतालवृन्तेन तोयसिक्तेन मन्द्रतः ।<br>
मुहुर्मुहुर्वीजितं तु हंसोदकमुदाहृतम् ॥ १,१७.१४ ॥<br>
अनुराधोदयात्पूर्वं नास्पृष्टमलमूत्रकम् ।<br>
पिबेत्तोयं ततः कुर्यान्मलमूत्रविसर्जनम् ॥ १,१७.१५ ॥<br>
सन्ध्यावन्दनकर्मादि कुर्वन्स्वेच्छाशनो भवेत् ।<br>
एकाब्दबालको नित्यं पिबेत्तोयं पलं पलम् ॥ १,१७.१६ ॥<br>
एवं षोडशवर्षान्तं प्रत्यब्दं च पलं पलम् ।<br>
वर्धयेत्क्रमशो धीमान्पलषोडशिकावधि ॥ १,१७.१७ ॥<br>
षोडशाब्दात्परं सेव्यं षोडशप्रसृतं जलम् ।<br>
एवं विंशतिवर्षान्तं नित्यं सेवेत सादरम् ॥ १,१७.१८ ॥<br>
अनेन व्याधयः सर्वे विनश्यन्ति न संशयः ।<br>
जीवेद्वर्षशतं बुद्धिबलेन्द्रियसुखान्वितः ॥ १,१७.१९ ॥<br>
प्रसृतं च पिबेदष्टपलं दीर्घायुषाय च ।<br>
यथा वह्निबलं तोयं त्र्यहाद्वा पञ्चवासरात् ॥ १,१७.२० ॥<br>
सप्ताहाद्वा क्रमात्प्राज्ञः प्रसृतं प्रसृतं तथा ।<br>
पुनस्तु कुडवं वापि वर्धयेत्तच्छनैः शनैः ॥ १,१७.२१ ॥<br>
षोडशप्रसृतं यावत्तावत्सेव्यं ततः परम् ।<br>
यथा यथाम्बुनो वृद्धिस्तथा दोषः प्रशाम्यति ॥ १,१७.२२ ॥<br>
षण्मासं वा वत्सरं वा वाद्यन्तं वा पिबेज्जलम् ।<br>
यथा वृद्धिस्तथा ह्रासो यावच्चुलुकमात्रकम् ॥ १,१७.२३ ॥<br>
उपवासं दिवा रात्रौ पथ्याशी तत्परित्यजेत् ।<br>
आत्यन्तिके च व्यायामे सति वाञ्जलिमात्रकम् ॥ १,१७.२४ ॥<br>
पादमर्धं त्रिपादं वा यथा सेवाञ्जलिं पिबेत् ।<br>
मध्वाज्यतैलदुग्धाज्यजलाद्यन्यतमैर्युतम् ॥ १,१७.२५ ॥<br>
हन्याच्छीघ्रं वातरोगमथवास्यस्थभेषजैः ।<br>
तत्तद्रोगोपशमनं भक्षयित्वा च भेषजम् ॥ १,१७.२६ ॥<br>
ततो जलं वा प्रपिबेन्मुहूर्ते वा गते सति ।<br>
जीर्णे वा सलिले सेव्यं भोजनान्तेऽथवा निशि ॥ १,१७.२७ ॥<br>
ज्वरादिरोगे संजात उपवासो भवेद्यदि ।<br>
पिबेदर्धं च पूर्वस्माल्लघ्वाहारी यथासुखम् ॥ १,१७.२८ ॥<br>
उपवासो व्रतार्थं चेत्तत्क्षीरं वा पलं निशि ।<br>
रात्रावभोजनं देवि जठरे वारि शुष्यति ॥ १,१७.२९ ॥<br>
अर्धं वा प्राञ्जलिं वारि पिबेन्नित्यं प्रयत्नतः ।<br>
सर्वत्राहारसत्वाग्निसाम्यं वारि पिबेत्सुधीः ॥ १,१७.३० ॥<br>
विण्मूत्रोत्सर्जनं ब्राह्मान्मुहूर्तात्पूर्वतो यदि ।<br>
ततः पीत्वैव सलिलं विण्मूत्रं च विसर्जयेत् ॥ १,१७.३१ ॥<br>
वारि पूतं विषं त्वल्पं विण्मूत्रोत्सर्जनात्परम् ।<br>
अज्ञातवेले रात्रौ चेत्पिबेत्तोयं पुनः प्रगे ॥ १,१७.३२ ॥<br>
पादं वाथ चतुर्थांशमञ्जलिं वा पिबेज्जलम् ।<br>
[जलपानकल्पे पथ्यमपथ्यञ्च]<br>
गोधूमषष्टिशाल्यन्नं यवजाङ्गलजामिषम् ॥ १,१७.३३ ॥<br>
गव्यं सर्पिर्दधि क्षीरमुदश्विन्नवनीतकम् ।<br>
मध्विक्षुदाडिमद्राक्षामोचखर्जूरशर्कराः ॥ १,१७.३४ ॥<br>
सहकारफलं धात्री नालिकेरजलं नवम् ।<br>
कूष्माण्डालाबुरुनिम्बपत्रफलानि च ॥ १,१७.३५ ॥<br>
पत्रपुष्पफलं शिग्रोर्मुद्गयूषरसौ कृतौ ।<br>
सुनिषण्णकगोरण्टी जीवन्तीद्वयकं तथा ॥ १,१७.३६ ॥<br>
राजवृक्षकशोथघ्नी चिल्ली वापि लघुच्छदा ।<br>
शतावरी तण्डुली च मत्स्याक्षी च विदारिका ॥ १,१७.३७ ॥<br>
उपोदकी च वार्त्ताकी कारवल्लीफलानि च ।<br>
लघुकोशातकी लक्ष्मी पटोलं तालमूलकम् ॥ १,१७.३८ ॥<br>
मोचायाः कुसुमं दण्डफलानि क्षुद्रदन्तिका ।<br>
सदाफलं च मत्स्याण्डी शृङ्गवेरं च सैन्धवम् ॥ १,१७.३९ ॥<br>
फलपूराम्लकं पक्वधात्रीफलमलर्ककः ।<br>
वायसी कुन्तली चैव वसुकन्यालिका तथा ॥ १,१७.४० ॥<br>
कुस्तुम्बरी च सरसी शार्ङ्गेरी चक्रमर्दकः ।<br>
मण्डूकपर्णी पालक्याः पत्रं गाङ्गेरुकं तथा ॥ १,१७.४१ ॥<br>
आखुकर्णी कासमर्दपत्रं गाङ्गेरुकं तथा ।<br>
संस्कारार्थं च कैडर्यसैन्धवोषणजारकाः ॥ १,१७.४२ ॥<br>
सर्वेऽपि मधुरप्रायाः स्वादुशीताः सुखप्रदाः ।<br>
कतकस्य च पथ्यायाः शलाटुं लवणाक्तकम् ॥ १,१७.४३ ॥<br>
नीलोत्पलाब्जयोर्नालपुष्पशालूककेसराः ।<br>
स्नेहयुक्तं भजेत्स्नानं श्वेताम्बरधरः शुचिः ॥ १,१७.४४ ॥<br>
कस्तूरीचन्दनहिमकर्पूरैरनुलेपनम् ।<br>
मन्दानिलं पुष्पमाल्यं कौमुदीरत्नभूषणम् ॥ १,१७.४५ ॥<br>
पथ्यं रुच्यं जलीयं च स्वादुप्रायं च सद्रवम् ।<br>
घृतक्षीरयुतं भक्तं भुञ्जीतोदकसेवकः ॥ १,१७.४६ ॥<br>
ताम्बूलचर्वणं कुर्यात्सकर्पूरं सुखासनम् ।<br>
नारिकेलजलं सायं निशि क्षीरं सशर्करम् ॥ १,१७.४७ ॥<br>
शाल्मली तूलशय्या च निशि निद्रा यथासुखम् ।<br>
ऊनातिमात्रविष्टम्भिविबन्ध्युष्णखराणि च ॥ १,१७.४८ ॥<br>
रूक्षाहृद्यस्थिरगुरुपिच्छिलाकालभोजनम् ।<br>
कुल्माषबृहतीचोषद्वयालाबुनिरूढकम् ॥ १,१७.४९ ॥<br>
कुलुत्थयूषकालिङ्गगुञ्जावृक्षफलं तथा ।<br>
पलाण्डु लशुनं सर्वकन्दं सिद्धार्थकं तथा ॥ १,१७.५० ॥<br>
अजाङ्गलं पलं मत्स्यं किंचित्क्षीरान्नभोजनम् ।<br>
अनुक्तशाकमन्नं च फलं क्षीरयुतं पलम् ॥ १,१७.५१ ॥<br>
सर्वक्षीरयुतान्सर्वान्रसानमधुरानपि ।<br>
तिलतैलं च तत्कल्कमेतैः संयुक्तमौषधम् ॥ १,१७.५२ ॥<br>
बहुभाष्यातपछायासमचिन्ताध्वरोषणम् ।<br>
शोकवाहनभीतिश्चालस्यात्यन्तरतं तथा ॥ १,१७.५३ ॥<br>
मूर्ध्नि भारवहश्चांभस्तरणं चोपवासकम् ।<br>
व्यायामेर्ष्यादिवास्वापो निशि जागरणं तथा ॥ १,१७.५४ ॥<br>
पुरोवातो हिमं धूलिर्वातप्रायस्थलं तथा ।<br>
धूमप्रायगृहं तल्पं कार्पासपरिकल्पितम् ॥ १,१७.५५ ॥<br>
अग्निः श्रमाम्बुजननं तथोष्णाम्बरधारणम् ।<br>
कौशेयधारणं तूर्वोस्ताडनं कठिनासनम् ॥ १,१७.५६ ॥<br>
उष्णालयक्षारकूपसलिलं कटुतिक्तकौ ।<br>
अम्लः कषायतिक्तश्च रामठं च विरूक्षकम् ॥ १,१७.५७ ॥<br>
मदिरा च वसा मज्जा मूत्रं दुष्टजलानि च ।<br>
मदं शीतमनारोग्यं भोजनं तैलवर्जितम् ॥ १,१७.५८ ॥<br>
अभ्यङ्गं काञ्जिकं शीतं रोगाभावे कषायकम् ।<br>
विदाहि शोषणं मूर्ध्नि स्नानमप्युष्णवारिभिः ॥ १,१७.५९ ॥<br>
कारणं दोषकोपानां निन्द्यमन्यद्विवर्जयेत् ।<br>
[पीतजलजीर्णलक्षणम्]<br>
स्वस्थः पीत्वा सुखासीनः सलिलं वाग्यतः शुचिः ॥ १,१७.६० ॥<br>
विसर्जयेन्मलं मूत्रं ताम्बूलादींश्च वर्जयेत् ।<br>
यावज्जलं पिबेत्तावन्मूत्रं निर्याति चेत्तदा ॥ १,१७.६१ ॥<br>
जलं जीर्णं विजानीयादौषधेन विना यदा ।<br>
निर्गच्छेत्सलिलं पीतं तदा स्वस्थतरो मतः ॥ १,१७.६२ ॥<br>
निर्गते पीतसलिले निःशेषे क्षुत्प्रजायते ।<br>
तैलाभ्यङ्गं ततः कुर्याद्विहितं पथ्यमाचरेत् ॥ १,१७.६३ ॥<br>
[जलाजीर्णलक्षणं तत्परिहारश्च]<br>
परिहारं विना रोगा जायन्ते नाविचारतः ।<br>
श्रमः क्लमश्च वमनं शिरस्तोदः शिरोभ्रमः ॥ १,१७.६४ ॥<br>
सलिलस्तम्भशोषौ चाभिष्यन्दो वेगरोधनम् ।<br>
गुल्मोदावर्तकौ वह्निसदनं गात्रभञ्जनम् ॥ १,१७.६५ ॥<br>
तोदो बस्तौ मेहने च वक्षणे हृदि लोचने ।<br>
जङ्घोद्वेष्टनकं श्वासो भुक्तिद्वेषस्त्वरोचकः ॥ १,१७.६६ ॥<br>
अश्मरी पीनसः कासस्त्वतिसारश्च दुस्तरः ।<br>
सकृदम्भोविशोषश्चेद्रूक्षायासादिकर्मभिः ॥ १,१७.६७ ॥<br>
स दोषो न तु विज्ञेयो दोषस्तंभोऽसकृद्यदि ।<br>
प्रपीते सलिले स्तब्धे चिकित्सात्र विधीयते ॥ १,१७.६८ ॥<br>
कूष्माण्डपत्रैरुदरं बस्तिं चाच्छादयेत्सुधीः ।<br>
मूत्रमोचनकृल्लेपं विदध्याज्जलमुक्तये ॥ १,१७.६९ ॥<br>
यद्वाज्यधात्रीलिप्ताङ्गस्नानं कुर्याद्रसायनम् ।<br>
सगुडं वा पिबेत्क्षीरं तक्रं वा शर्करान्वितम् ॥ १,१७.७० ॥<br>
नालिकेरोदकैर्वापि ससितोर्वारुबीजकम् ।<br>
कष्टाज्जीर्णं जलं यस्य भुक्तेः प्राक्सर्पिराददेत् ॥ १,१७.७१ ॥<br>
यद्वा तिष्ठेच्चिरं चाप्सु स्नायाद्धात्र्यादिभिर्हिमैः ।<br>
यद्वा स्तब्धे जले पीते स्वादुशीतैर्विशोधयेत् ॥ १,१७.७२ ॥<br>
कृष्णामदनसिन्धूत्थैः कल्कैर्मधुयुतैर्वमेत् ।<br>
पथ्याचूर्णं नालिकेरजलैः पीत्वा विरेचयेत् ॥ १,१७.७३ ॥<br>
यद्वा त्रिजातकव्योषक्रिमिघ्नामलकाब्दकैः ।<br>
त्रिवृत्सर्वसमा योज्या ह्येतत्सर्वसमा सिता ॥ १,१७.७४ ॥<br>
सक्षौद्रगुलिकां कृत्वा लिहेदम्भोविमुक्तये ।<br>
रात्रौ वरा सेविता चेत्सर्वदोषविनाशिनी ॥ १,१७.७५ ॥<br>
नाभेरधश्चार्द्रपटं क्षणमात्रं निधापयेत् ।<br>
अवगाहेन शीताम्भो मूर्ध्नि वा शीतवारि च ॥ १,१७.७६ ॥<br>
निक्षिपेदथवा सार्द्रसिकतातल्पशोभिते ।<br>
धारागृहे वा चासीत त्रपुसोर्वारुबीजकम् ॥ १,१७.७७ ॥<br>
वरीद्राक्षाम्बुना पेयं वा तु काश्मीरजं वृषम् ।<br>
द्राक्षारसेन वा पेयं कर्कटीबीजकानि च ॥ १,१७.७८ ॥<br>
तण्डुलक्षालनजलैर्मधुकं वाथ शर्कराम् ।<br>
सद्राक्षं च गुडं दार्वीं तण्डुलोदकयोगतः ॥ १,१७.७९ ॥<br>
यद्वा धात्रीफलरसैर्गोस्तनीं शर्करान्विताम् ।<br>
वरीं वा शर्करायुक्तां द्राक्षां वा मस्तुना सह ॥ १,१७.८० ॥<br>
जलेन वा गुडं पेयं नालिकेरजलेन वा ।<br>
तुगाक्षीरीभवं कल्कं वापि कर्कारुबीजकम् ॥ १,१७.८१ ॥<br>
कल्पं वा तामलक्याश्च मूलं वा यष्टिकल्ककम् ।<br>
पिशाचकदलीपक्वफलं क्षौद्रसितान्वितम् ॥ १,१७.८२ ॥<br>
नालिकेरजलैर्वापि तक्रैर्वा मस्तुनापि वा ।<br>
रम्भाकन्दजलैर्वापि क्षीरैर्वामलकीरसैः ॥ १,१७.८३ ॥<br>
यद्वामृतारसैर्वापि कूष्माण्डस्वरसेन वा ।<br>
दाडिमस्य रसैर्वापि त्वभीरोश्च रसैस्तथा ॥ १,१७.८४ ॥<br>
अलाबोश्च रसैर्वापि पिबेदेलां सशर्कराम् ।<br>
कदलीकन्दयष्ट्याह्वश्वदंष्ट्राश्च कशेरुकाः ॥ १,१७.८५ ॥<br>
तृणपञ्चकमूलानि शुक्रा चैव शतावरी ।<br>
एतेषां कदलीकन्दप्रमुखानां कषायकम् ॥ १,१७.८६ ॥<br>
सक्षौद्रं ससितं वापि पेयं जलविमुक्तये ।<br>
[उषःपानगुणाः]<br>
एवं ब्राह्मे मुहूर्ते यत्पीतं वारि रसायनम् ॥ १,१७.८७ ॥<br>
दोषानशेषान् शमयेद्रोगानपि विनाशयेत् ।<br>
रक्तवातं च वातांश्च हृद्रोगं श्वासकासकम् ॥ १,१७.८८ ॥<br>
रक्तपित्तं च पित्तानि ग्रहणीछर्द्यरोचकान् ।<br>
क्षयमूर्च्छाकुष्ठमेहमोहगण्डार्बुदान् गदान् ॥ १,१७.८९ ॥<br>
गुल्मप्लीहाश्मरीशूलानाहाजीर्णविषूचिकाः ।<br>
क्रिमिं पाण्डुं कामिलां च हलीमकविसर्पकाः ॥ १,१७.९० ॥<br>
व्रणं च श्वयथुं श्वित्रमग्निसादं त्रिधा विषम् ।<br>
जत्रूर्ध्वगुह्यकान् रोगानपस्मारं च विभ्रमम् ॥ १,१७.९१ ॥<br>
ज्वरानाध्मानजठरमूत्राघातगुदाङ्कुरान् ।<br>
वलीपलितनिर्मुक्तो जीवेत्त्रिशतवत्सरम् ॥ १,१७.९२ ॥<br>
स्थिरधीर्बलवान्धीरः कान्तः कान्तामनोभवः ।<br>
[नासापानरसायनम्]<br>
नासापुटाभ्यां सलिलं यस्तु प्रातः पिबेन्नरः ॥ १,१७.९३ ॥<br>
शुक्तिमात्रं प्रतिदिनं पथ्याशी विजितेन्द्रियः ।<br>
इन्द्रियाणां पटुत्वं च वलीपलितनाशनम् ॥ १,१७.९४ ॥<br>
शतायुष्यमवाप्नोति नासारन्ध्ररसायनम् ॥ १,१७.९५ ॥</p>
<p>आक्, १, १९<br>
[ऋतुचर्या, कालविभागः]<br>
श्रीभैरवी ।<br>
भगवन् त्वत्प्रसादेन नित्याचारक्रमः श्रुतः ।<br>
स्वामिन्नैमित्तिकाचारं श्रोतुं वाञ्छास्ति मे वद ॥ १,१९.१ ॥<br>
श्रीभैरवः ।<br>
तच्छृणु त्वं महादेवि ब्रूमि नैमित्तिकीं विधिम् ।<br>
कालाधीनः स तु भवेदनपायोऽमितः सदा ॥ १,१९.२ ॥<br>
अनादिनिधनः सूक्ष्मः स्थूलो व्याप्तः सदातनः ।<br>
ब्रह्मादयश्च सूर्याद्या महाभूतादयः परे ॥ १,१९.३ ॥<br>
कालानुसारिणः सर्वे प्रयत्ने कालरूपिणः ।<br>
कालादेव हि जायन्ते लीयन्ते तत्र सर्वदा ॥ १,१९.४ ॥<br>
यः कालः सोऽहमेवेति त्वं च कालप्रवर्तिनी ।<br>
तस्माज्जन्मभृतां जन्मनिधनाय निवेद्यते ॥ १,१९.५ ॥<br>
अविभाज्यो हि कालोऽयं तथापि प्रविभज्यते ।<br>
तीक्ष्णसूच्याब्दपत्रं तु यावत्कालेन भिद्यते ॥ १,१९.६ ॥<br>
स कालो लव इत्युक्तस्त्रुटी त्रिंशल्लवैर्भवेत् ।<br>
तद्योऽयं स्यात्त्रुटिः कालो मात्रा स्यात्तद्द्वयान्विता ॥ १,१९.७ ॥<br>
दृक्पक्ष्मणोः परिक्षेपः स तु मात्रा प्रशस्यते ।<br>
मात्राष्टादशभिः काष्ठा काष्ठात्रिंशद्युता कला ॥ १,१९.८ ॥<br>
कलात्रिंशत्क्षणः प्रोक्तः क्षणैः षड्भिश्च नाडिका ।<br>
नाडीद्वयं मुहूर्तः स्यात्तैश्चतुर्भिश्च यामकः ॥ १,१९.९ ॥<br>
यामैश्चतुर्भिर्दिवसस्तथा रात्रिर्भवेत्प्रिये ।<br>
एवं दिवानिशं किं तु पूर्वाह्णो दश नाडिकाः ॥ १,१९.१० ॥<br>
मध्याह्ने दश नाडी स्यादपराह्णस्तथैव च ।<br>
पूर्वरात्रं चार्धरात्रं तथैवापररात्रकम् ॥ १,१९.११ ॥<br>
दिवसैः पञ्चदशभिः पक्षः स्याच्छुक्लसंज्ञकः ।<br>
द्वितीयः कृष्णपक्षः स्याद्द्वाभ्यां मासस्तु जायते ॥ १,१९.१२ ॥<br>
मासाभ्यामृतुसंज्ञा स्यादृतुभ्यां कालसंज्ञकः ।<br>
ऋतुत्रयं स्यादयनं द्वाभ्यां संवत्सरो भवेत् ॥ १,१९.१३ ॥<br>
अष्टादशप्रकारेण कालस्तस्माद्विभज्यते ।<br>
माघादिमासाः क्रमशो भवन्ति शिशिरादयः ॥ १,१९.१४ ॥<br>
शिशिरश्च वसन्तश्च ग्रीष्मो वर्षा शरद्धिमः ।<br>
ऋतवो दक्षिणं तेषां कथयामि शृणु प्रिये ॥ १,१९.१५ ॥<br>
[हेमन्तर्तुस्वरूपम्]<br>
तत्र सूर्यो दिशश्चैव हिमानीकलुषीकृताः ।<br>
धूमधूम्ररजोमन्दो वायुः शीतप्रबोधनः ॥ १,१९.१६ ॥<br>
रोमाञ्चकारी कौबेरो लवल्यः पुष्पितास्तदा ।<br>
पुंनागलोध्रफलिनीपुष्पामोदितषट्पदाः ॥ १,१९.१७ ॥<br>
गजवाजीगोमहिषीकाकाजाद्याश्च गर्विताः ।<br>
सरित्प्रालेयपटलसंछन्नशकुनादयः ॥ १,१९.१८ ॥<br>
सोष्णबाष्पजलाः कूपाः पश्य हैमन्तिके ऋतौ ।<br>
[शिशिरर्तुस्वरूपम्]<br>
एवं हि शिशिरे काले चयं याति कफः स्वतः ॥ १,१९.१९ ॥<br>
[वसन्तर्तुस्वरूपम्]<br>
वसन्ते विमला दिक्काः सूर्यश्चारुणदीधितः ।<br>
मलयानिलसञ्चारो नवपल्लवशोभिताः ॥ १,१९.२० ॥<br>
नवीनत्वक्पलाशाढ्या वृक्षाः सर्वत्र पुष्पिताः ।<br>
सहकाशोकबकुलमाधवीचम्पकोद्भवैः ॥ १,१९.२१ ॥<br>
पलाशकादिमैः पुष्पैः प्रविभाति वनस्थली ।<br>
भ्रमद्भ्रमरनिध्वानकोकिलालापसंकुला ॥ १,१९.२२ ॥<br>
श्लेष्मकोपश्च भवति कालः सर्वोत्तमो ह्ययम् ।<br>
[ग्रीष्मर्तुस्वरूपम्]<br>
ग्रीष्मे तीक्ष्णकरश्चण्डोऽतसीकुसुमसन्निभः ॥ १,१९.२३ ॥<br>
संतापितमहीदिक्कः शोषिताशेषभूरसः ।<br>
दावाग्निनातिज्वलिता दिशो भूमिश्च धूसराः ॥ १,१९.२४ ॥<br>
नैरृतो वायुरत्युग्रो वात्या चोग्रासुखा भवेत् ।<br>
आतपस्वेदपवनैः प्राणिनो ज्वरिता इव ॥ १,१९.२५ ॥<br>
संतप्तक्रोडमहिषमातङ्गैराकुलीकृताः ।<br>
चण्डाशुकिरणोत्तप्तशुष्कस्वल्पजलान्विताः ॥ १,१९.२६ ॥<br>
कल्लोलितास्तटाकाद्याः संतप्तजलजन्तवः ।<br>
जीर्णशुष्कविशीर्णैश्च पर्णैश्च पतितैर्द्रुमाः ॥ १,१९.२७ ॥<br>
सोष्माश्छायाविहीनाश्च वायुव्याकुलिता भृशम् ।<br>
शुष्कपत्रलतागुल्माः शिरीषाः कुसुमोज्ज्वलाः ॥ १,१९.२८ ॥<br>
श्लेष्मक्षयश्चानुदिनं तस्माद्वायोश्चयो भवेत् ।<br>
[वर्षर्तुस्वरूपम्]<br>
वर्षर्तौ पश्चिमो वायुर्मही नवतृणावृता ॥ १,१९.२९ ॥<br>
भिन्नैस्तथाञ्जनाभैश्च जलदैश्छादिताखिला ।<br>
शक्रगोपावृता पृथ्वी सर्वसस्यमनोहरा ॥ १,१९.३० ॥<br>
भूलतानिवहच्छन्ना जलक्लिन्ना च पङ्किला ।<br>
मत्तकेकिकुलक्रीडानृत्तविस्तीर्णपिञ्छका ॥ १,१९.३१ ॥<br>
भेकभीकरनिध्वानबधिरीकृतदिङ्मुखा ।<br>
कदम्बकदलीजातिकुटजामोदमेदुरा ॥ १,१९.३२ ॥<br>
धाराधराम्बुधाराभिघातनष्टसरोरुहा ।<br>
प्रभूतसलिलापूर्णसोपाना दीर्घिका भृशम् ॥ १,१९.३३ ॥<br>
पतिसंयोगसदृशमहाकारा महाजलाः ।<br>
पूर्णोभयतटान्ताश्च नद्यः सकलुषोदकाः ॥ १,१९.३४ ॥<br>
नभः स्तनितजीमूतप्रोद्यद्विद्युत्प्रदीपितम् ।<br>
अन्योन्याम्बुदसंघट्टजातनिर्घोषभीकरम् ॥ १,१९.३५ ॥<br>
इन्द्रचापलसन्मेघच्छादितार्केन्दुमण्डलम् ।<br>
वनं हृष्टाजमहिषकिटिचातकसङ्कुलम् ॥ १,१९.३६ ॥<br>
श्लेष्मा क्षीणतरो वायोः कोपः पित्तचयस्तदा ।<br>
[शरदृतुस्वरूपम्]<br>
शरदि स्फुरिताभाश्च भानोस्तीक्ष्णा मरीचयः ॥ १,१९.३७ ॥<br>
प्रक्षीणवारिविमलवारिदोन्मुक्तमार्गकाः ।<br>
ज्योत्स्नामृतरसासिक्तमोदिताखिलजन्तवः ॥ १,१९.३८ ॥<br>
स्फुरितोडुकुलाकीर्णा रात्रयश्च मनोहराः ।<br>
विमलाकाशरुचिराः कामलीलोत्सवप्रदाः ॥ १,१९.३९ ॥<br>
मही चाश्यानपङ्का च कणिकापूर्णशालिका ।<br>
सदस्यः फुल्लकमलकुमुदोत्पलमण्डिताः ॥ १,१९.४० ॥<br>
प्रहृष्टमीनहंसालीलीलालोलतरङ्गिकाः ।<br>
अमलाम्बुसराकीर्णाः स्नानपानहितप्रदाः ॥ १,१९.४१ ॥<br>
दिशः प्रफुल्लरुचिरकाशचामरशोभिताः ।<br>
विमलामोदितक्रोञ्चमल्लिकापरिमण्डिताः ॥ १,१९.४२ ॥<br>
सप्तच्छदरजोयोगदृप्तदन्तिकुलं वनम् ।<br>
प्रक्षीयते तदा वायुः पित्तं कुप्यति पार्वति ॥ १,१९.४३ ॥<br>
[आदानविसर्गकालस्वरूपम्]<br>
दिवानिशादिमध्यान्ते श्लेष्मपित्तसमीरणाः ।<br>
कुप्यन्ति ऋतवः सर्वे प्रवर्तन्ते क्रमाच्छिवे ॥ १,१९.४४ ॥<br>
दिनमाग्नेयरूपं स्याद्रात्रिः सौम्यमयी भवेत् ।<br>
द्वौ च पक्षौ तदा देवि ऋतू हेमन्तशैशिरौ ॥ १,१९.४५ ॥<br>
तौ ऋतू हिमकालः स्यादुष्णौ मधुनिदाघकौ ।<br>
प्रावृट्शरदृतू ज्ञेयौ वर्षाकालः स उच्यते ॥ १,१९.४६ ॥<br>
ऋतुभिः शिशिराद्यैस्तत्त्रिभिः स्यादुत्तरायणम् ।<br>
तदा ज्ञेयमिति ज्ञेयमादानं तद्भवेत्प्रिये ॥ १,१९.४७ ॥<br>
सूर्यानिलौ स्वभावेन भूमिसौम्यरसापहौ ।<br>
किंतु मार्गवशादेतावत्युष्णखररूक्षकौ ॥ १,१९.४८ ॥<br>
आददाते बलं तेजः प्राणिनां प्रतिवासरम् ।<br>
तिक्तः कषायकटुकौ प्रबलाः स्युर्यथोत्तरम् ॥ १,१९.४९ ॥<br>
प्रावृडाद्यैश्च ऋतुभिस्त्रिभिः स्याद्दक्षिणायनम् ।<br>
एतत्सोमात्मकं विद्धि विसर्गाख्यमिति स्मृतम् ॥ १,१९.५० ॥<br>
प्रकृत्या शीतला वृष्ट्या वायुसोमाम्बुदाः परम् ।<br>
बलिनः स्युर्यतस्तस्मात्सूर्यः क्षीणरुचिर्भवेत् ॥ १,१९.५१ ॥<br>
गते भूतलतापेऽस्मिन् प्राणिनां प्रतिवासरम् ।<br>
कालो बलं विसृजति प्रबलाः स्युर्यथोत्तरम् ॥ १,१९.५२ ॥<br>
अत्राम्ललवणौ स्वादू रसाः स्निग्धा भवन्ति हि ।<br>
हेमन्ते शिशिरे पूर्णं मधौ शरदि मध्यमम् ॥ १,१९.५३ ॥<br>
ग्रीष्मे प्रावृषि शीतं स्यात्सर्वेषां प्राणिनां बलम् ।<br>
[हेमन्तर्तुचर्या]<br>
रसस्य बलिनः शीतसंवृतत्वाद्धिमागमे ॥ १,१९.५४ ॥<br>
कोष्ठाग्नेश्चाविकीर्णत्वात्पिण्डितो जठरे यतः ।<br>
ततो बलीयान् कोष्ठाग्निस्तस्मिन् स्वल्पाशनो यदि ॥ १,१९.५५ ॥<br>
वायुना दीप्यते वह्निः पचेद्धातून् रसादिकान् ।<br>
तस्माद्धिमागमे सेव्यो मधुरो लवणाम्लकः ॥ १,१९.५६ ॥<br>
अथ दैर्घ्यान्निशानां तु क्षुधा प्रातस्तरां भवेत् ।<br>
दिनचर्याप्रकारेण विसृजन्मलमूत्रकम् ॥ १,१९.५७ ॥<br>
दन्तकाष्ठादिकं सर्वं विदध्यात्परमेश्वरि ।<br>
ततो मूर्धार्हवातघ्नतैलेनाभ्यङ्गमाचरेत् ॥ १,१९.५८ ॥<br>
गात्राभ्यङ्गं मर्दनं च यावच्छक्यं च यथासुखम् ।<br>
कुशलैर्बाहुयुद्धं च यावच्छक्यं भजेत्ततः ॥ १,१९.५९ ॥<br>
गोधूमचणकैर्मुद्गैर्हृततैलो यथाविधि ।<br>
स्नात्वा कौशेयेके रक्ते लघुन्युष्णे सुसान्द्रके ॥ १,१९.६० ॥<br>
वाससी परिधायैव कस्तूर्या कुङ्कुमेन च ।<br>
कालागरुद्रवेणैव चर्चां कुर्वीत विग्रहे ॥ १,१९.६१ ॥<br>
धूपयेद्देहचिकुरान्कालागरुजधूपतः ।<br>
चम्पकं बकुलं पुष्पं शतपत्रं च कैतकम् ॥ १,१९.६२ ॥<br>
जवाद्यैरुपलिप्तानि कृत्वा शिरसि धारयेत् ।<br>
गुडासवं मद्यमण्डं मद्यं मांसं च मेदुरम् ॥ १,१९.६३ ॥<br>
स्निग्धं मांसरसं सोष्णं माषगोधूमपिष्टजान् ।<br>
इक्षुक्षीरविकारांश्च सोष्णमन्नं तिलोद्भवम् ॥ १,१९.६४ ॥<br>
शौचे सुखोष्णं सलिलं सोष्मलं चारु मन्दिरम् ।<br>
शयनं कौथकश्लक्ष्णमृदुलाजिनकम्बलैः ॥ १,१९.६५ ॥<br>
प्रावारैः शुभकौशेयैः क्रमेणास्तृतमुज्ज्वलम् ।<br>
भजेदवृद्धसूर्यांशून् पृष्ठभागेन शाम्भवि ॥ १,१९.६६ ॥<br>
स्वेदं चोपानहं नित्यं हसन्तीतीव्रतापिते ।<br>
गर्भगेहे निवासं च वृत्तपीनोन्नतस्तनीः ॥ १,१९.६७ ॥<br>
रथाङ्गवृत्तसुश्रोण्यो रम्भास्तम्भोरुमण्डिताः ।<br>
मद्यपानमदोन्मत्ता वस्त्रस्रग्गन्धशोभिताः ॥ १,१९.६८ ॥<br>
प्रियाः प्रीताः समाश्लिष्येन्न बाधा शीतदोषजा ।<br>
कस्तूरी कुङ्कुमं चन्द्रं लवङ्गं जातिकाफलम् ॥ १,१९.६९ ॥<br>
प्रत्येकं निष्कमेकं स्यात्सारः खदिरसम्भवः ।<br>
युञ्ज्यात्षोडशनिष्कं च सर्वं पेष्यं हिमाम्बुना ॥ १,१९.७० ॥<br>
गुलिकां मरिचाकारां कुर्याद्दौर्गन्ध्यनाशिनीम् ।<br>
वातश्लेष्महरा रुच्या गुटिकैषा प्रकीर्तिता ॥ १,१९.७१ ॥<br>
गुट्यन्वितं च ताम्बूलं यथेष्टं भक्षयेत्सदा ।<br>
एवं हेमन्तचर्या स्यात्शिशिरेऽप्यमुमाचरेत् ॥ १,१९.७२ ॥<br>
श्लेष्मा चितः स्यान्नितरां भजेद्धैमन्तिकं विधिम् ।<br>
अत्रादानभवं रूक्षं भवेच्छीतो महत्तरः ॥ १,१९.७३ ॥<br>
[वसन्तर्तुचर्या]<br>
शिशिरे तु चितः श्लेष्मा वसन्तेऽर्कांशुविद्रुतः ।<br>
नाशयेज्जाठरं वह्निं स्वयं तोयस्वभावतः ॥ १,१९.७४ ॥<br>
जनयेद्रोगमखिलं तस्माच्छीघ्रं कफं जयेत् ।<br>
अथ वासन्तिकां चर्यां कथयामि मम प्रिये ॥ १,१९.७५ ॥<br>
तीक्ष्णाञ्जनच्छर्दिनस्यैर्व्यायामोद्वर्तनैरपि ।<br>
पादाभ्यां मर्दनेनोष्मवारिस्नानेन तं हरेत् ॥ १,१९.७६ ॥<br>
काषायरक्तकौसुम्भकौशेयवसनानि च ।<br>
परिधाय सकर्पूरागरुणाङ्गानि धूपयेत् ॥ १,१९.७७ ॥<br>
कस्तूरीकुङ्कुमहिमैश्चन्दनैर्लेपयेत्तनुम् ।<br>
चूतचम्पकपुन्नागपूगकेसरपाटलम् ॥ १,१९.७८ ॥<br>
माधवीकेतकीमल्लिकाशोकनवमालिकाः ।<br>
जवाद्यैर्लेपिताः कृत्वा वहेत्कल्हारमुत्पलम् ॥ १,१९.७९ ॥<br>
मद्यं पञ्चविधं प्रोक्तं सर्वव्याधिहरं परम् ।<br>
माधवारिष्टमार्द्वीकासवशीथुरितीरिताः ॥ १,१९.८० ॥<br>
क्षौद्रैर्मदकरद्रव्यै रचितो माधवः स्मृतः ।<br>
चिरं मदकरद्रव्यं खनित्वा स्थापितं भुवि ॥ १,१९.८१ ॥<br>
अरिष्टोऽयमिति ज्ञेयो मार्द्वीको गोस्तनीभवः ।<br>
आसवो मदकृद्द्रव्यसवनाद्वा समुद्भवः ॥ १,१९.८२ ॥<br>
शीथुरिक्षुरसाज्जातः सेव्याः पञ्च मया मताः ।<br>
कामिनीवदनाम्भोजवासिताश्चित्तहारिणः ॥ १,१९.८३ ॥<br>
पुष्पादिवासिता हृद्याः कान्तानयनरञ्जिताः ।<br>
पुराणाः कटुकास्तिक्ताः कषायाः श्लेष्महारिणः ॥ १,१९.८४ ॥<br>
मातुलुङ्गाम्रजम्बूनां पत्रपुष्पफलान्विताः ।<br>
सुहृद्भिः सह जंबीररसार्द्रकपलाण्डुकम् ॥ १,१९.८५ ॥<br>
जाङ्गलं पललं शूल्यं तद्रसं च कृतं नवम् ।<br>
पुराणक्षौद्रगोधूमयवषष्टिकशालिकान् ॥ १,१९.८६ ॥<br>
भजेत्कफघ्नं शाकं च व्यञ्जनं पानकं तथा ।<br>
अमद्यपस्तु शुण्ठ्यम्बु मुस्ताम्बु क्षौद्रवारि वा ॥ १,१९.८७ ॥<br>
खदिरासनसारोत्थक्वथितं वारि वा पिबेत् ।<br>
उद्याने सौधकाचाद्यैर्मणिनीकाशरोचिभिः ॥ १,१९.८८ ॥<br>
कुट्टिमैर्मण्डिते चारुमण्डपे सुरतोचिते ।<br>
कोकिलालापरुचिरे सुगन्धिकुसुमोज्ज्वले ॥ १,१९.८९ ॥<br>
बहुपादपसच्छायावारितोष्णाशुदीधितौ ।<br>
समन्तात्सलिलापूर्णकुल्याभिः शीतलीकृते ॥ १,१९.९० ॥<br>
मलयानिलसञ्चारशमितश्रमवारिणि ।<br>
नानाप्रसूनसुभगशाखिनीनालनन्दिते ॥ १,१९.९१ ॥<br>
लम्बमानसुगन्धस्रङ्मकरन्दाभिषेचिते ।<br>
उशीरपाटलीपङ्क्तिशोभिते बिसविस्तृते ॥ १,१९.९२ ॥<br>
पुष्पैराकीर्णिते मन्दतालवृन्तानिलोज्ज्वले ।<br>
समासीनः प्रियालापचतुराः कामलोलुपाः ॥ १,१९.९३ ॥<br>
कन्दर्पदर्पसर्वस्वाः सूक्ष्मस्वच्छांबराः प्रियाः ।<br>
तरुणी रमयन् गोष्ठीः कुर्वंस्ताभिर्मनोहराः ॥ १,१९.९४ ॥<br>
सुहृद्भिराप्तैः सहितो मध्याह्नं गमयेत्सुखी ।<br>
अतिशीतगुरुस्निग्धस्वाद्वम्ललवणानि च ॥ १,१९.९५ ॥<br>
तिलेक्षुक्षीरविकृतिदिवास्वप्नातिपिच्छिलम् ।<br>
मत्स्यं क्षारोदकं पूपं श्लेष्मलं वर्जयेन्मधौ ॥ १,१९.९६ ॥<br>
[ग्रीष्मर्तुचर्या]<br>
ग्रीष्मे ह्यत्यर्थतीक्ष्णः स्याद्घर्मभानुर्भुवो रसान् ।<br>
स्निग्धान् गुणांश्च क्षपयेत्कफस्तस्मात्क्षयं व्रजेत् ॥ १,१९.९७ ॥<br>
तेन वायुश्चितः स्याच्च पूरितैः शीतलैर्जलैः ।<br>
चन्दनागरुकस्तूरीकुङ्कुमैश्च सुगन्धिभिः ॥ १,१९.९८ ॥<br>
प्रसूनैर्विविधैः फुल्लैर्वासिते मल्लिकादिभिः ।<br>
कामिनीपीनवक्षोजदघ्नाम्बुनि सुशोधिते ॥ १,१९.९९ ॥<br>
ह्रदे वा दीर्घिकायां वा संस्कृतायां यथाविधि ।<br>
आ कर्णपूर्णनयनविराजितमुखेन्दुभिः ॥ १,१९.१०० ॥<br>
मृणालभूषणोद्भासिशिरीषमृदुबाहुभिः ।<br>
कर्पूरमुक्ताकुसुममालामलयजोज्ज्वलैः ॥ १,१९.१०१ ॥<br>
सूक्ष्मकौसुम्भवसनबद्धमध्यनितम्बिभिः ।<br>
स्वनूपुररवाकृष्टसारसारावरञ्जितैः ॥ १,१९.१०२ ॥<br>
जलक्रीडातिचतुरैः संयुक्तः कामिनीजनैः ।<br>
संक्रीडेत करोन्मुक्तवारिसिक्ताङ्गनामुखः ॥ १,१९.१०३ ॥<br>
द्रुतिशृङ्गमुखोत्सृष्टवारिसेचितविग्रहः ।<br>
ताभिर्भुजान्तरं श्लिष्यन् कुर्वन् लीलां मुहुर्मुहुः ॥ १,१९.१०४ ॥<br>
उत्तीर्य च वपुर्वस्त्रैरुद्वर्त्य चिकुरान्सुखम् ।<br>
स्वच्छे सूक्ष्मे कषाये च वसने धारयेत्ततः ॥ १,१९.१०५ ॥<br>
चन्दनागरुकर्पूरैर्धूपयेत्केशविग्रहौ ।<br>
श्रीखण्डचन्द्रकस्तूरीपङ्कचर्चितविग्रहः ॥ १,१९.१०६ ॥<br>
नेपालमालतीमल्लीपाटलीशतपत्रकाः ।<br>
सौगन्धिकं मरुवकं ह्रीवेरं च मृगाण्डजैः ॥ १,१९.१०७ ॥<br>
सुगन्धतैलैर्लिप्तानि धारयेत्कुसुमानि च ।<br>
अत्र मद्यं न पेयं स्यादथवा मद्यसात्म्यकैः ॥ १,१९.१०८ ॥<br>
स्वल्पं पेयं तु तेनेषन्न तृप्तिश्चेत्तदा जलैः ।<br>
स्वादुभिर्बहुभिर्युक्तं पिबेन्मद्यं यथासुखम् ॥ १,१९.१०९ ॥<br>
तथा नोचेद्भवेद्धातुशोषोऽन्तर्दाहमोहभाक् ।<br>
शिथिलावयवक्षीणप्राणबुद्धिबलः प्रिये ॥ १,१९.११० ॥<br>
मधुरं शीतलं स्निग्धं द्रवं लघु हितं भजेत् ।<br>
सद्यः सशर्करं लिह्याच्छालेयं जाङ्गलं पलम् ॥ १,१९.१११ ॥<br>
अमेदुरं मांसरसं रसालां पानकं पिबेत् ।<br>
पञ्चसारं च रागं च षाडवं चाथवा हितम् ॥ १,१९.११२ ॥<br>
[रसालापानके]<br>
शर्करामरिचोपेतं दधि हस्तविलोडितम् ।<br>
एतद्रसाला विख्याता रम्भापनसचूतजैः ॥ १,१९.११३ ॥<br>
फलैः सशर्कराम्भोभिर्नवमृत्पात्रगं कृतम् ।<br>
ईषदम्लमिति ख्यातं पानकं तद्धितंकरम् ॥ १,१९.११४ ॥<br>
[पञ्चसारः]<br>
मृद्वीकाराजखर्जूरमधूककुसुमानि च ।<br>
श्रीपर्णीक्षुद्रखर्जूरीपरिपक्वफलानि च ॥ १,१९.११५ ॥<br>
सशर्कराम्बु निक्षिप्य दृढं हस्तेन पेषयेत् ।<br>
संस्थाप्य नवमृद्भाण्डे ह्यन्येद्युर्वस्त्रशोधितम् ॥ १,१९.११६ ॥<br>
पञ्चसार इति ख्यातो हृद्यो वातकफापहः ।<br>
[रागषाडवौ]<br>
सिताक्षौद्रादिमधुरद्रव्ययुक्तं फलं च यत् ॥ १,१९.११७ ॥<br>
स्वच्छं राग इति ज्ञेयः सर्वसन्तापनाशनः ।<br>
अयमेव तु सान्द्रश्चेल्लेह्यं षाडव ईरितः ॥ १,१९.११८ ॥<br>
स च वस्त्रेण संशुद्धः पेयषाडव उच्यते ।<br>
एतत्पञ्चविधं पानं पाटलीचम्पकादिभिः ॥ १,१९.११९ ॥<br>
एलया वासितं शुद्धं मृद्भाण्डे स्थापिते नवे ।<br>
उशीरतालवृन्तस्य वायुना शीतलीकृतम् ॥ १,१९.१२० ॥<br>
मोचचोचदलोपेतमेषा सामान्यसंस्कृतिः ।<br>
अथ नूतनभाण्डान्तः पूरितं स्वादु निर्मलम् ॥ १,१९.१२१ ॥<br>
पाटलीकेतकीपुष्पकर्पूरसुरभीकृतम् ।<br>
सान्द्रांबरेण संवीतं तालवृन्तैः सुशीतलम् ॥ १,१९.१२२ ॥<br>
पिबेज्जलं तालसालपूगखर्जूरपादपैः ।<br>
नालिकेराम्रपनसजम्बूपुन्नागचम्पकैः ॥ १,१९.१२३ ॥<br>
करप्रचेयव्यालम्बिफलपुष्पकगुच्छकैः ।<br>
द्राक्षास्तबकसंछन्नशाखान्तरितराजितैः ॥ १,१९.१२४ ॥<br>
माधवीस्तबकालीनभृङ्गगीताभिनन्दितैः ।<br>
नानासुगन्धितरुभिर्वार्यमाणार्कदीधितौ ॥ १,१९.१२५ ॥<br>
हंससारसकारण्डशोभमानसरोवरे ।<br>
परितः प्रवहत्कुल्यातरङ्गानिलशीतले ॥ १,१९.१२६ ॥<br>
नृत्यत्केकिकलाकीर्णकोकिलालापशोभिते ।<br>
शारिकाशुकसंलापमुह्यन्मानवतीजने ॥ १,१९.१२७ ॥<br>
उद्याने बालकोशीरवृतौ सलिलसेचिते ।<br>
मृणालपद्मकल्हारोत्पलपल्लवनिर्मिते ॥ १,१९.१२८ ॥<br>
सुगन्धिपुष्पमालाभिर्लम्बमाने सुशीतले ।<br>
आर्द्राम्बरैश्च रचितच्छायानवपटालिके ॥ १,१९.१२९ ॥<br>
माधवीमण्डपे रम्ये सर्वसन्तापहारिणि ।<br>
कदलीमृणालकुसुमपल्लवैः परिकल्पिताम् ॥ १,१९.१३० ॥<br>
चारूत्तमच्छदपटां हिमाम्बुपरिषेचिताम् ।<br>
शय्यामत्यन्तमृदुलां सन्तापश्रमहारिणीम् ॥ १,१९.१३१ ॥<br>
तुषारशीतलतरैश्चर्मवस्त्राभिपूरितैः ।<br>
सूक्ष्मैर्जललवैः सिक्तः सवयोभिः समन्वितः ॥ १,१९.१३२ ॥<br>
मध्याह्नं गमयेदेवं तथा धारागृहेऽथवा ।<br>
दीव्यन् पुस्तमयीकान्तास्तनहस्तमुखच्युतैः ॥ १,१९.१३३ ॥<br>
बालोशीराम्बुभिः शीते स्वच्छस्फटिकपट्टके ।<br>
कर्पूरचन्दनालिप्ते लुठंस्तापप्रशान्तये ॥ १,१९.१३४ ॥<br>
प्रत्यग्रस्नानशीताङ्ग्यो मुक्ताभरणभूषिताः ।<br>
मृणालचन्दनालेपा मृणालवलयान्विताः ॥ १,१९.१३५ ॥<br>
स्वच्छाम्बरातिरुचिराः प्रमदास्तापहारिणीः ।<br>
चुम्बनालिङ्गनस्पर्शैस्तोषयन् परिहासयन् ॥ १,१९.१३६ ॥<br>
पुष्पमालाविरचितवितानपरिशोभिते ।<br>
शीतांशुकिरणस्पर्शद्रवच्चन्द्रोपलोज्ज्वले ॥ १,१९.१३७ ॥<br>
चन्द्रिकाकान्तिलसिते मन्दानिलविराजिते ।<br>
सौधस्थले समासीनः शशाङ्ककिरणाह्वयान् ॥ १,१९.१३८ ॥<br>
भक्षानश्नीत तारेन्दुकिरणैः शीतलीकृतम् ।<br>
सशर्करं पिबेत्क्षीरं माहिषं बलकृद्धितम् ॥ १,१९.१३९ ॥<br>
निदाघहं शरीरस्य मालाचन्दनधारिणः ।<br>
स्वच्छांशुकावृताङ्गस्य समाप्तरतिकर्मणः ॥ १,१९.१४० ॥<br>
जलार्द्रांशुकवातेन तालवृन्तानिलेन च ।<br>
विस्तारिताब्जपत्रस्य वीजनैश्चाम्बुवर्षिभिः ॥ १,१९.१४१ ॥<br>
मयूरतालवृन्तैश्च तथा च हरिचन्दनैः ।<br>
कर्पूरमल्लिकामुक्तामालाभिर्मधुरैः प्रिये ॥ १,१९.१४२ ॥<br>
शारिकाशुकबालानामालापैर्बिसभूषणैः ।<br>
फुल्लकल्हारकमलनीलोत्पलविराजितैः ॥ १,१९.१४३ ॥<br>
कर्पूरचन्दनालेपैः कान्तैश्च प्रमदाजनैः ।<br>
तापः संह्रियते चास्य चादानोष्णाभितापिनः ॥ १,१९.१४४ ॥<br>
सक्तुकट्वम्ललवणरूक्षायासातपांस्त्यजेत् ।<br>
[वर्षर्तुचर्या]<br>
अथातो वार्षिकीं चर्यां शृणु वक्ष्यामि भैरवि ॥ १,१९.१४५ ॥<br>
आदानक्षीणधातूनां नराणां जठरानलः ।<br>
क्षीणोऽपि वर्षासमये दोषैः सीदति सत्वरम् ॥ १,१९.१४६ ॥<br>
सवारिवारिदव्राततिरोहितदिवाकरे ।<br>
व्योम्नि झञ्झासमीरेण शीतलेन तुषारिणा ॥ १,१९.१४७ ॥<br>
वातः स्यात्कुपितोऽत्यन्तं प्रतप्ताया निदाघतः ।<br>
भूमेर्मेघादिसिक्ताया बाष्पैः कालस्वभावतः ॥ १,१९.१४८ ॥<br>
अम्लपाकैश्च लूतादिमलिनैः सलिलैस्तथा ।<br>
पित्तं कुप्यति चात्यर्थं दुर्दिनत्वाच्च जाठरः ॥ १,१९.१४९ ॥<br>
वह्निः सीदति तेनैव श्लेष्मा कुप्यति दुस्तरः ।<br>
एवमन्योन्यदुष्टाः स्युर्दोषाः साधारणं ततः ॥ १,१९.१५० ॥<br>
मर्दनं च शिरोऽभ्यङ्गं तैलैर्नारायणैर्भजेत् ।<br>
उष्णोदकैश्च बहुभिः स्नात्वा संमार्जयेत्तनुम् ॥ १,१९.१५१ ॥<br>
रक्तं चाप्यथवा शुक्लं माञ्जिष्ठं वाथ धारयेत् ।<br>
सान्द्रेणागरुधूपेन शरीरं धूपयेच्छिवे ॥ १,१९.१५२ ॥<br>
कस्तूरीं कुङ्कुमं चारु भजेत्कालागरुद्रवम् ।<br>
कुटजं केतकीं जातिं मरुवं करवीरकम् ॥ १,१९.१५३ ॥<br>
स्निग्धजाङ्गलमांसानि संस्कृतांस्तद्रसानपि ।<br>
मुद्गाढककुलुत्थानां पिबेद्यूषं च संस्कृतम् ॥ १,१९.१५४ ॥<br>
अरिष्टाख्यं च मैरेयं पुराणमथवा पिबेत् ।<br>
सौवर्चलयुतं मस्तु पञ्चकोलरजोयुतम् ॥ १,१९.१५५ ॥<br>
भजेदुष्णकरं सर्वं शुद्धकोष्ठो भवेन्नरः ।<br>
कुर्यात्कषायबस्तिं च जीर्णधान्याशनं भजेत् ॥ १,१९.१५६ ॥<br>
दिव्यं वा कौपमुदकं शृतं पेयं सुखावहम् ।<br>
अत्यन्तवातवर्षेऽह्नि प्रायेण लवणाम्लकम् ॥ १,१९.१५७ ॥<br>
मधुरं लघु सक्षौद्रं शुष्कनिस्तालितानि च ।<br>
व्यञ्जनानि च तैलं च वटकान्पर्पटान्भजेत् ॥ १,१९.१५८ ॥<br>
यथासुखं च ताम्बूलं कस्तूरीफलसंयुतम् ।<br>
नेतेवनीस्यादगरुधूपिताम्बरमावहेत् ॥ १,१९.१५९ ॥<br>
सुगन्धावयवस्तिष्ठेत्सौधे भूबाष्पवर्जिते ।<br>
तुषारशीतरहिते सुरम्येऽगरुधूपिते ॥ १,१९.१६० ॥<br>
दिवासुप्तिं नदीतोयं सक्तुं जलघृताप्लुतम् ।<br>
व्यायाममर्ककिरणान् संगमात्यन्तिकं त्यजेत् ॥ १,१९.१६१ ॥<br>
[शरदृतुचर्या]<br>
अथातः शारदीं चर्यां वक्ष्यामि शृणु वाङ्मयि ।<br>
वर्षर्तौ शीतवृष्टिभ्यां सहसैव रवेः करैः ॥ १,१९.१६२ ॥<br>
तप्ताङ्गानां नृणां पित्तं चितं वृष्टौ तु शारदे ।<br>
सुतरां कुप्यति तदा तस्मात्पित्तापनुत्तये ॥ १,१९.१६३ ॥<br>
पित्तघ्नतैलेनाभ्यङ्गं मर्दनं मृदु कल्पयेत् ।<br>
सुखोष्णवारिणा स्नानं शुक्लकाषायमम्बरम् ॥ १,१९.१६४ ॥<br>
धृत्वा चागरुकर्पूरधूमेनाङ्गानि लेपयेत् ।<br>
भद्रश्रीहिमलिप्ताङ्गः केतकीभल्लकानि च ॥ १,१९.१६५ ॥<br>
चम्पकाम्बुजपत्राणि वहेन्मृगमदान्वितम् ।<br>
विरेचनं सिरामोक्षं तिक्ताज्यास्वादनं भजेत् ॥ १,१९.१६६ ॥<br>
शालिगोधूममुद्गं च पटोलक्षौद्रशर्कराः ।<br>
जाङ्गलं पिशितं तिक्तं कषायं मधुरान् भजेत् ॥ १,१९.१६७ ॥<br>
बुभुक्षितस्तु लघ्वन्नं धात्रीं शीथुं घृतं पयः ।<br>
पानकं यावसं चेक्षुनालिकेरोदकं नवम् ॥ १,१९.१६८ ॥<br>
अगस्त्योदयसंशुद्धनिर्विषं लघु शीतलम् ।<br>
अर्केन्दुकिरणोत्तप्तशीतं हंसोदकं पिबेत् ॥ १,१९.१६९ ॥<br>
मौद्गयूषं प्रदोषे तु हिमचन्दनचर्चितः ।<br>
सुगन्धमालानिर्धौतवसनालंकृतः सुखी ॥ १,१९.१७० ॥<br>
मुक्तामालापरिष्कारः सुगन्धोशीरलेपितः ।<br>
रम्यारामापरिवृते हर्म्ये ज्योत्स्नातिसुन्दरे ॥ १,१९.१७१ ॥<br>
समासीनश्चन्द्रपादान् सेवेत तरुणीयुतः ।<br>
स्वादन् स्वादंश्चेक्षुदण्डान् पित्तघ्नमदिरामपि ॥ १,१९.१७२ ॥<br>
पायं पायं सुखं तिष्ठन्क्रीडयन्कामिनीजनम् ।<br>
यवक्षारादिकान् क्षारान् हिममातृप्ति भोजनम् ॥ १,१९.१७३ ॥<br>
तिलतैलं रविकरान्दिवा निद्रां वसां दधि ।<br>
तीक्ष्णं मद्यं त्यजेद्वस्तु प्राचीवायुं च पित्तकृत् ॥ १,१९.१७४ ॥<br>
[सर्वर्तुसाधारणी चर्या]<br>
अथ साधारणी चर्या संक्षेपाद्वक्ष्यते शिवे ।<br>
स्वाद्वम्ललवणान्प्रायो हिमवर्षागमे भजेत् ॥ १,१९.१७५ ॥<br>
तिक्तोषणकषायांश्च वसन्ते नितरां भजेत् ।<br>
निदाघे मधुरप्रायं भजेद्वर्षात्यये पुनः ॥ १,१९.१७६ ॥<br>
तिक्तस्वादुकषायांश्च वर्षर्तौ च भजेत्क्रमात् ।<br>
मधौ रूक्षोष्णमश्नीयाद्ग्रीष्मे स्निग्धं च शीतलम् ॥ १,१९.१७७ ॥<br>
प्रावृट्शिशिरहेमन्ते स्निग्धं चोष्णतरं भजेत् ।<br>
मेघात्यये रूक्षशीतं विधिनानेन सेवयेत् ॥ १,१९.१७८ ॥<br>
तत्तदृतूक्तानधिकान् रसान् सेवेत चान्वहम् ।<br>
अन्यानपि रसान्सर्वानल्पमात्रं यथारुचि ॥ १,१९.१७९ ॥<br>
एकस्यान्त्यं च सप्ताहमन्यस्य दिनसप्तकम् ।<br>
एवं चतुर्दशदिनमृतुसंधिरिति स्मृतः ॥ १,१९.१८० ॥<br>
वर्तमानामृतोश्चर्यां मन्दं मन्दं समुत्सृजेत् ।<br>
आगामिन ऋतोश्चर्यामृतुसंधौ भजेत्क्रमात् ॥ १,१९.१८१ ॥<br>
सात्म्यद्रव्यविसर्गाच्च ह्यसात्म्यद्रव्यसेवनात् ।<br>
रोगा भवन्ति तस्मात्तच्छीलत्यागौ शनैर्व्रजेत् ॥ १,१९.१८२ ॥<br>
ऋतुचर्यामिति भजन्नायुरारोग्यमाप्नुयात् ।<br>
[अन्नपाकक्रमो धातुमलाद्युत्पत्तिक्रमश्च]<br>
अन्नपाकक्रमं वक्ष्ये समासेन सुरार्चिते ॥ १,१९.१८३ ॥<br>
भुक्तमन्नं च सकलं कोष्ठकं प्राणवायुना ।<br>
आहृतं तद्द्रवैर्भिन्नसंघातं मार्दवं पुनः ॥ १,१९.१८४ ॥<br>
स्नेहेन नीतं कोष्ठाग्निरामाशयगतं पचेत् ।<br>
समानवायुनोद्दीप्तो जाठरस्तु यथा बहिः ॥ १,१९.१८५ ॥<br>
स्थालीस्थं तण्डुलं तोयं पचेदन्नं च पावकः ।<br>
भुक्तमात्रेण तत्सर्वं षड्रसं मधुरायते ॥ १,१९.१८६ ॥<br>
पच्यमानं कफोत्पाद्यैः फेनः स्यान्मधुरादिभिः ।<br>
फेनस्तु कफतत्त्वं यात्यम्लतां च विदाहतः ॥ १,१९.१८७ ॥<br>
आमाशयाच्च्युतं तच्च पित्तं भवति निर्मलम् ।<br>
पक्वाशयमनुप्राप्तमग्निना परिशोषितम् ॥ १,१९.१८८ ॥<br>
पिण्डितं परिपक्वं स्यान्महतः पाकतः कटुः ।<br>
पार्थिवश्चाप्य आग्नेयो वायव्यश्चेति नाभसः ॥ १,१९.१८९ ॥<br>
पञ्चोष्माणः पार्थिवादीनन्नाननु पचन्ति च ।<br>
पञ्चाहारगुणान् पक्वांस्तथा भूतगुणानपि ॥ १,१९.१९० ॥<br>
पृथक्पृथक्यथास्वं च पुष्णन्त्येते यथासुखम् ।<br>
भौमो भौमांस्तथैवान्यानन्ये देहगतान्क्रमात् ॥ १,१९.१९१ ॥<br>
पक्वं तदन्नं द्विविधं किट्टसारप्रभेदतः ।<br>
किट्टं तु द्विविधं चाच्छं मूत्रं सान्द्रं शकृद्भवेत् ॥ १,१९.१९२ ॥<br>
पुनः सारं पचन्त्येव यथास्वं सप्त वह्नयः ।<br>
धातुगास्तु ततो देवि रसाद्रक्तं भवेत्ततः ॥ १,१९.१९३ ॥<br>
मांसं मांसाद्भवेन्मेदस्तस्मादस्थि प्रजायते ।<br>
अस्थ्नो मज्जा ततः शुक्रं शुक्राद्गर्भो भवेत्प्रिये ॥ १,१९.१९४ ॥<br>
प्रसादशेषजान्वक्ष्ये रसात्स्तन्यमसृक्ततः ।<br>
सिराश्च कण्डरा मांसात्षट्त्वचश्च वसा भवेत् ॥ १,१९.१९५ ॥<br>
मेदसः स्नायुसन्धी च शेषं नश्यत्यतः परम् ।<br>
रसस्य किट्टं श्लेष्मा स्यादसृजः पित्तमेव च ॥ १,१९.१९६ ॥<br>
मांसस्य किट्टं खमला मेदसो घर्मवारि च ।<br>
अस्थ्नो रोमाणि केशाः स्युर्मज्जायास्त्वक्षिविट्त्वचाम् ॥ १,१९.१९७ ॥<br>
स्नेहः शुक्लस्य चौजः स्यात्क्रमाद्धातुमलाः स्मृताः ।<br>
किट्टं प्रसादो भवति धातूनां परिपाकतः ॥ १,१९.१९८ ॥<br>
इतरेतरसंस्तम्भा धातुस्नेहपरम्परा ।<br>
आहारात्साधु जीर्णाद्यो जातः सारो रसो हि सः ॥ १,१९.१९९ ॥<br>
तस्माद्रसस्तु धातूनां रक्तादीनां च वर्धनः ।<br>
नराणां धातवः सप्त सन्ति स्त्रीणां यथा तथा ॥ १,१९.२०० ॥<br>
पुंसां शुक्लं च शिरसि नारीणां हृष्टमानसे ।<br>
पतिसङ्गे तु तच्छुक्लं स्रवन्ति स्मरमन्दिरे ॥ १,१९.२०१ ॥<br>
तच्चाम्बुसदृशं स्वच्छं सौम्यं गर्भाय नो भवेत् ।<br>
भुक्तमन्नं दिवारात्रं शुक्लवृद्धिं करोति तत् ॥ १,१९.२०२ ॥<br>
सप्ताहादच्छशुक्लं स्यान्मासाद्गर्भक्षमं हि तत् ।<br>
एवं पाकक्रमेणैव भवेत्षाण्मातुरांबिके ॥ १,१९.२०३ ॥<br>
वृष्यौषधप्रभावेण सद्यः शुक्लादि जायते ।<br>
चङ्क्रमद्भोज्यधातूनां परिवृत्तिः सदा भवेत् ॥ १,१९.२०४ ॥<br>
[पाचकाग्निस्वरूपम्]<br>
जाठरो भौतिकश्चैव धातवीयोऽग्नयः स्मृताः ।<br>
एतेषु जाठरः श्रेष्ठो येनान्नं परिपच्यते ॥ १,१९.२०५ ॥<br>
स एव मूलं सर्वेषामग्नीनां तत्क्षये क्षयः ।<br>
तद्वृद्धौ च भवेद्वृद्धिस्तन्मूलं जीवितं बलम् ॥ १,१९.२०६ ॥<br>
देवि तस्माद्धितैः सात्म्यैरन्नपानाख्यदारुभिः ।<br>
पालयेत्तं प्रयत्नेन तदायत्ता ह्यरोगता ॥ १,१९.२०७ ॥<br>
चतुर्विधः स एवाग्निस्तीक्ष्णो मन्दः समोऽसमः ।<br>
पित्ताभिमूर्छिते वायौ समाने तीक्ष्णपावकः ॥ १,१९.२०८ ॥<br>
असम्यग्बहु वा भुक्तं पचेच्छीघ्रं तु पित्तजान् ।<br>
रोगान्कुर्यात्तु मन्दाग्निः समाने कफपीडिते ॥ १,१९.२०९ ॥<br>
सम्यग्भुक्तं मितं वापि हितं चान्नं चिरात्पचेत् ।<br>
वक्त्रशोषाध्मानताश्च गौरवं चान्त्रकूजनम् ॥ १,१९.२१० ॥<br>
आटोपमसकृत्कुर्याच्छ्लेष्मजानामयानपि ।<br>
स्वस्थानस्थे समाने तु समोऽग्निरभिधीयते ॥ १,१९.२११ ॥<br>
सम्यग्भुक्तं पचेत्काले त्वारोग्यफलदो भवेत् ।<br>
असमोऽग्निरमार्गस्थे समाने स्यात्सुभोजनम् ॥ १,१९.२१२ ॥<br>
चिरात्पचेत्तु दुर्भुक्तमचिराद्वातजान् गदान् ।<br>
कुर्यात्तस्मादप्रमत्तः समाग्निं रक्षयेत्प्रिये ॥ १,१९.२१३ ॥<br>
यामद्वये पचेत्तीक्ष्णः षड्यामान्मन्दपावकः ।<br>
कृच्छ्रादन्नं समाग्निस्तु चतुर्यामात्पचेत्सुखम् ॥ १,१९.२१४ ॥<br>
असमाग्निः कदाचित्तु शीघ्रं वा मन्दमेव वा ।<br>
नाभिस्थाने स्थितो वह्निः सर्वेषां प्राणिनामपि ॥ १,१९.२१५ ॥<br>
गजोष्ट्रतुरगादीनां वह्निरङ्गुष्ठमात्रकः ।<br>
पशुमर्त्यमृगाणां च यवमात्रानलो भवेत् ॥ १,१९.२१६ ॥<br>
गृध्रोलूकबकादीनां जाठराग्निस्तिलोन्मितः ।<br>
कृमिकीटादिजन्तूनां केशमात्रो हुताशनः ॥ १,१९.२१७ ॥<br>
प्रदीप्तो जाठरो वह्निरादावन्नं पचेत्ततः ।<br>
अन्नाभावे पचेद्दोषान्दोषे क्षीणे पचेत्ततः ॥ १,१९.२१८ ॥<br>
धातून्धातुक्षये प्राणान्संहरेत्प्राणिनां परम् ॥ १,१९.२१९ ॥</p>
<p>आक्, १, २०<br>
[योगरसायनम्]<br>
श्रीभैरवी ।<br>
देवदेव कृपाम्भोधे कालकन्दर्पनाशन ।<br>
अष्टमूर्ते महामूर्ते पञ्चकृत्यपरायण ॥ १,२०.१ ॥<br>
प्रपञ्चितं जगत्सर्वं त्र्यम्बक त्रिपुरान्तक ।<br>
जटाकलितभोगीन्द्रफूत्कारक्लान्तचन्द्रमः ॥ १,२०.२ ॥<br>
सूर्येन्दुवह्निनयन स्मेरपञ्चानन प्रभो ।<br>
कुण्डलाहिफणारत्नद्योतमानकपोलभूः ॥ १,२०.३ ॥<br>
कुन्दाग्रदन्तसुभगपल्लवाधरशोभित ।<br>
हालाहलासितगल सप्तभोगीन्द्रभूषण ॥ १,२०.४ ॥<br>
महाहिवलयप्रोद्यदष्टादशभुजोज्ज्वल ।<br>
सर्वदिव्यायुधोपेत वरव्याघ्राजिनांबर ॥ १,२०.५ ॥<br>
नमत्सुरासुराधीशमकुटोत्पलरश्मिभिः ।<br>
नीराजितपदद्वन्द्व योगिजन्मजरापह ॥ १,२०.६ ॥<br>
सच्चिदानन्दविभव प्रसन्न करुणाम्बुधे ।<br>
ओङ्कारगम्य विमलातर्क्याचिन्त्याप्रमेय भोः ॥ १,२०.७ ॥<br>
स्तोता स्तुत्यः स्तुतिस्त्वं हि कर्ता कार्यं च कारकः ।<br>
सर्वोऽपि हि त्वमेवासि प्रसीद परमेश्वर ॥ १,२०.८ ॥<br>
त्वन्मायया जगत्सर्वं सृष्टं त्रातं हतं तथा ।<br>
त्वं भूस्त्वमापस्त्वं वह्निस्त्वं वायुस्त्वं नभः शशी ॥ १,२०.९ ॥<br>
रविस्त्वं परमात्मा त्वं गुणास्त्वं प्रकृतिस्तथा ।<br>
पुरुषस्त्वं मनस्त्वं च बुद्धिश्चित्तमहंकृतिः ॥ १,२०.१० ॥<br>
रसायनं च सकलमाख्यातुं च सविस्तरम् ।<br>
आज्ञापयाहं यदि ते हृद्या प्राणप्रिया विभो ॥ १,२०.११ ॥<br>
जीवन्मुक्तिः कथं नाथ योगरूपं च कीदृशम् ।<br>
अनुगृह्णीष्व देवेश सुखोपायं भवापहम् ॥ १,२०.१२ ॥<br>
श्रुत्वा स्तुतिं स्मितमुखो भैरवः परया मुदा ।<br>
उवाच देवीं कल्याणीं पर्वताधिपनन्दिनीम् ॥ १,२०.१३ ॥<br>
श्रीभैरवः ।<br>
साधु साधु महामाये सर्वं वेत्सि सनातने ।<br>
तथापि पृच्छसीशानि लोकानां हितकाम्यया ॥ १,२०.१४ ॥<br>
प्रवक्ष्यामि समासेन सावधानं शृणु प्रिये ।<br>
त्वत्तोऽन्या वल्लभा का मे रहस्यार्थविभाषणे ॥ १,२०.१५ ॥<br>
[जीवन्मुक्तलक्षणम्]<br>
शृणु वक्ष्यामि देवेशि जीवन्मुक्तस्य लक्षणम् ।<br>
कामं क्रोधं भयं लोभं मदं मोहं च मत्सरम् ॥ १,२०.१६ ॥<br>
मानं लज्जां कुलं शीलं कुत्सां दम्भं च वञ्चनाम् ।<br>
अविद्यां जडतां गर्वं शीतमुष्णं तथातपम् ॥ १,२०.१७ ॥<br>
वातं सुखं च दुःखं च पापं पुण्यं हिताहितम् ।<br>
तापत्रयं पुत्रमित्रकलत्रादीनि यस्त्यजेत् ॥ १,२०.१८ ॥<br>
न सक्तः सर्वविषये तत्त्वचिन्तापरायणः ।<br>
पद्मपत्रमिवाम्भोभिर्निर्लिप्तहृदयो भवेत् ॥ १,२०.१९ ॥<br>
मैत्रीकृतातटोपेक्षामदैतैर्मण्डिताशयः ।<br>
ऐहिकामुष्मिकसुखप्राप्तिकार्याविरक्तधीः ॥ १,२०.२० ॥<br>
नित्यानित्यविवेकज्ञो ह्यन्तःकरणनिग्रहः ।<br>
जरामरणहीनश्च शिवसामरसात्मवान् ॥ १,२०.२१ ॥<br>
जीवन्मुक्तः स विज्ञेयस्तीर्णसंसारसागरः ।<br>
देवदैत्यादिभिर्वन्द्यः स सेव्यः स गुरुः शिवः ॥ १,२०.२२ ॥<br>
यथाहं सर्वलोकेषु पूजनीयो महेश्वरि ।<br>
तथासौ सर्वलोकेषु सर्वैः सम्पूज्यते सदा ॥ १,२०.२३ ॥<br>
देहान्तेषु तु मुक्तिर्या प्राणिनां साप्रयोजना ।<br>
देहान्ते देहिनः सर्वे मुक्तिं यान्ति न संशयः ॥ १,२०.२४ ॥<br>
भगसंद्रावणान्मुक्तिर्भवेच्चेद्गर्दभादयः ।<br>
पक्षिणो वृषभा मेषाः किं मुक्तास्त्रिपुराम्बिके ॥ १,२०.२५ ॥<br>
रेतोविण्मूत्रसेवायां यदि मुक्तिर्भवेत्प्रिये ।<br>
कपिश्च सूकराद्याश्च कथं मुक्ता भवन्ति ते ॥ १,२०.२६ ॥<br>
न केवलामरत्वाच्च न शिवत्वाद्भवेत्तथा ।<br>
तद्द्वयोर्मेलनाच्च स्याज्जीवन्मुक्तिरियं स्मृता ॥ १,२०.२७ ॥<br>
सर्वस्मिन्समये शास्त्रे मुक्तिरस्त्यन्तकालजा ।<br>
न दृश्यते करान्तस्थमणिवत्सा च शाम्भवि ॥ १,२०.२८ ॥<br>
अतिगोप्यमवाच्यं यद्देवानामपि दुर्लभम् ।<br>
कथयिष्यामि देवेशि देहस्थैर्यं सदातनम् ॥ १,२०.२९ ॥<br>
[जीवन्मुक्तिसाधकशरीरस्थैर्यसंपादनोपायः; योगसिद्धिः]<br>
शिवत्वं खेचरत्वं च सर्वसिद्धिप्रदं शुभम् ।<br>
देहं विना न किंचित्स्याद्देहोऽयं सर्वसाधनम् ॥ १,२०.३० ॥<br>
तस्माद्देहं प्रयत्नेन रक्षयेत्सर्वतः सदा ।<br>
देहपाते धर्मनाशो धर्मनाशे क्रियाच्युतिः ॥ १,२०.३१ ॥<br>
क्रियाच्युतौ कुतो योगो योगभ्रंशे न चिद्भवेत् ।<br>
चिदभावे कुतो मोक्षो मोक्षे भ्रष्टे न किंचन ॥ १,२०.३२ ॥<br>
अन्योपायशतेनापि न देहो धार्यते सदा ।<br>
पारदः पवनश्च स्यात्सर्वसिद्धिद उत्तमः ॥ १,२०.३३ ॥<br>
संमूर्छितौ मृतौ बद्धावुभौ पवनपारदौ ।<br>
क्रमाद्रोगहरौ नित्यं मृत्युघ्नौ खेचरप्रदौ ॥ १,२०.३४ ॥<br>
रसः पूर्वं मया ख्यातोऽधुना वायुः प्रशस्यते ।<br>
वायोः संधारणाज्ज्ञानं ज्ञानान्मोक्षः प्रजायते ॥ १,२०.३५ ॥<br>
सर्वेषां देहमूलं स्यात्तत्स्थैर्ये पवनः प्रभुः ।<br>
परस्मादक्षरात्तस्मादाकाशं समभूत्ततः ॥ १,२०.३६ ॥<br>
वायुस्तस्माच्च दहनस्तस्मादापस्ततो मही ।<br>
एतेषां पञ्चभूतानामक्षरं कारणं परम् ॥ १,२०.३७ ॥<br>
व्योम शब्दात्मकं वायुः शब्दस्पर्शात्मको भवेत् ।<br>
वह्निः शब्दस्पर्शरूपमयः सलिलमुच्यते ॥ १,२०.३८ ॥<br>
शब्दरूपस्पर्शरसात्मकं भूमिर्विशेषतः ।<br>
शब्दरूपरसस्पर्शगन्धरूपा भवेत्प्रिये ॥ १,२०.३९ ॥<br>
भूवाय्वग्न्यनिलाकाशाधिष्ठात्र्यश्चैव देवताः ।<br>
ब्रह्मा विष्णुश्च रुद्रश्च महेश्वरसदाशिवौ ॥ १,२०.४० ॥<br>
भूमिर्नष्टाम्बुसंमग्ना ताश्च ग्रस्ता महाग्निना ।<br>
स च चण्डसमीरेण शमितः सोऽपि पार्वति ॥ १,२०.४१ ॥<br>
व्योम्नि लीनः क्रमात्तस्मादाकाशादुद्भवन्ति ते ।<br>
अन्तर्बहिः स्थितं व्याप्तं निराधारं निराश्रयम् ॥ १,२०.४२ ॥<br>
आकाशं चेतसा ध्यायन् प्रच्छिन्द्याद्भवबन्धनम् ।<br>
जगत्प्राणमयं वायुं चिदानन्दप्रदं जलम् ॥ १,२०.४३ ॥<br>
निश्चलीकुरुते युक्त्या वायुवत्स्यात्स खेचरः ।<br>
अनन्तार्काग्निसंदीप्तं दहन्तं जगतां त्रयम् ॥ १,२०.४४ ॥<br>
तेजो ध्यात्वा स्वहृदये नाग्निना स तु बाध्यते ।<br>
सुधातरङ्गनिकरप्लाव्यमानमहीतलम् ॥ १,२०.४५ ॥<br>
अप्तत्त्वं भावयन् स्वान्ते वारि तं न हि बाधते ।<br>
अभूतलचराक्रान्तं भूतलं भूतसंप्लवम् ॥ १,२०.४६ ॥<br>
हृदये भावयन्नित्यं तस्य नो पार्थिवं भयम् ।<br>
यद्यद्भावयते चित्ते तत्तद्रूपमवाप्नुयात् ॥ १,२०.४७ ॥<br>
यथाग्नित्वं व्रजेत्काष्ठः कीटो भ्रमरतां यथा ।<br>
[योगाङ्गानि]<br>
आसनं प्राणनियमः प्रत्याहारश्च धारणा ॥ १,२०.४८ ॥<br>
ध्यानं समाधिः षोढा स्युर्योगाङ्गानि क्रमेण च ।<br>
[१. आसनविधिः]<br>
चतुरशीतिलक्षाणि ह्यासनानि भवन्ति हि ॥ १,२०.४९ ॥<br>
तेषु मुख्यासने द्वे च सिद्धपद्मासने स्मृते ।<br>
[सिद्धासनम्]<br>
स्वयोनिं पादमूलेन चैकेन घटयेद्दृढम् ॥ १,२०.५० ॥<br>
अन्यच्चरणमूलं च मेहनोपरि विन्यसेत् ।<br>
अवक्राङ्गः समासीनो वशीभूतेन्द्रियः प्रिये ॥ १,२०.५१ ॥<br>
निश्चलाक्षो भ्रुवोर्मध्यं पश्यन्निश्चलमानसः ।<br>
सिद्धासनमिदं ज्ञेयं मुक्तिमार्गप्रदायकम् ॥ १,२०.५२ ॥<br>
[पद्मासनम्]<br>
दक्षिणोरौ पदं वामं वामोरौ दक्षिणं पदम् ।<br>
विन्यस्य करयुग्मेन पृष्ठभागगतेन च ॥ १,२०.५३ ॥<br>
विपरीतेन चाङ्गुष्ठं वामं वामकरेण च ।<br>
दक्षिणं दक्षिणेनैव दृढं धृत्वा निजोरसि ॥ १,२०.५४ ॥<br>
विन्यस्य चुबुकं ध्यायेन्नासाग्रं संयतेन्द्रियः ।<br>
एतत्पद्मासनं ख्यातं सर्वरोगनिबर्हणम् ॥ १,२०.५५ ॥<br>
[२. प्राणायामः; अजपामुद्रा]<br>
आधारं तु गुदस्थाने चतुर्दलसरोरुहम् ।<br>
वादिसान्ताक्षरोपेतं बालारुणसमप्रभम् ॥ १,२०.५६ ॥<br>
स्वाधिष्ठानं षड्दलाब्जं बादिलान्ताक्षरान्वितम् ।<br>
विद्युत्प्रभं ततो देवि रत्नाभं मणिपूरकम् ॥ १,२०.५७ ॥<br>
डादिफान्तार्णसंयुक्तं नाभौ दलशतात्मकम् ।<br>
अनाहतं सुवर्णाभं द्वादशच्छदपङ्कजम् ॥ १,२०.५८ ॥<br>
हृदये कादिठान्तार्णं विशुद्धिस्तु प्रशस्यते ।<br>
षोडशारं महापद्मं षोडशस्वरभूषितम् ॥ १,२०.५९ ॥<br>
आज्ञाचक्रं द्वयदलं पद्महस्तविराजितम् ।<br>
श्वेतमेवं क्रमाद्देवि षट्चक्रं समुदाहृतम् ॥ १,२०.६० ॥<br>
नाभेरधस्तान्मेढ्रस्योपरिष्टात्कन्द उच्यते ।<br>
विहंगमाण्डसङ्काशस्तत्र नाडीसमुद्भवः ॥ १,२०.६१ ॥<br>
सप्ततिद्विसहस्राः स्युस्तासु मुख्या दश स्मृताः ।<br>
इडा च प्रथमा नाडी पिङ्गला च द्वितीयका ॥ १,२०.६२ ॥<br>
सुषुम्ना च तृतीया स्याद्गान्धारी च चतुर्थिका ।<br>
पञ्चमी हस्तिजिह्वा स्यात्षष्ठी पूषा तरस्विनी ॥ १,२०.६३ ॥<br>
सप्तम्यलम्बुषा नाडी चाष्टमी च कुहूः स्मृता ।<br>
नवमी शङ्खिनी चैव दशमी च क्रमेण हि ॥ १,२०.६४ ॥<br>
एतास्तु प्राणवाहिन्यो वायवस्तु जपाः स्मृताः ।<br>
प्राणापानौ तथा व्यानोदानौ चैव समानकः ॥ १,२०.६५ ॥<br>
नागः कूर्मश्च कृकलो देवदत्तो धनञ्जयः ।<br>
सर्वेषु नाडीचक्रेषु वर्तन्ते दश वायवः ॥ १,२०.६६ ॥<br>
वामदक्षिणमार्गाभ्यामध ऊर्ध्वं च चञ्चलाः ।<br>
प्राणापानवशो जीवः प्रधावति न दृश्यते ॥ १,२०.६७ ॥<br>
हस्ताभ्यामाहतो भूमौ कन्दुको न स्थिरो यथा ।<br>
प्राणापानपरिक्षिप्तस्तथा जीवोऽपि न स्थिरः ॥ १,२०.६८ ॥<br>
प्राणापानसमाकर्षे तथा प्राणमपानतः ।<br>
बहिर्गच्छद्धकारेण सकारेणान्तराविशेत् ॥ १,२०.६९ ॥<br>
हंसः सोऽहं मनुममुं सदा जीवो जपेत्प्रिये ।<br>
एकविंशत्सहस्रं च षट्शताधिकमीश्वरि ॥ १,२०.७० ॥<br>
हंसमन्त्रस्य संख्या स्यादहोरात्रेण सर्वदा ।<br>
हंसाख्योऽयं महामन्त्रो ह्यजपेति प्रकीर्तितः ॥ १,२०.७१ ॥<br>
जपाख्येयं च गायत्री यमिकैवल्यदायिनी ।<br>
एतत्समं तपो ज्ञानं जपः पुण्यं न किंचन ॥ १,२०.७२ ॥<br>
अनुच्चार्या ह्यवर्णा च कुण्डलिन्याः समुद्भवा ।<br>
प्राणसंचारिणी ह्येषा ज्ञातव्या योगिभिः सदा ॥ १,२०.७३ ॥<br>
माता कुण्डलिनी शक्तिः कन्दादूर्ध्वं प्रतिष्ठिता ।<br>
अष्टधा परिवृत्ता च प्रसुप्तभुजगाकृतिः ॥ १,२०.७४ ॥<br>
ब्रह्मद्वारमुखं सा तु स्वमुखेन पिधाय च ।<br>
तां च प्रबोधयेदादौ वह्नियोगेन पार्वति ॥ १,२०.७५ ॥<br>
वायुना मनसा सार्धं मध्यनाड्या व्रजेच्छिवे ।<br>
हठादाकुञ्चनाद्ब्रह्मद्वारमुद्घाटयेत्तु सा ॥ १,२०.७६ ॥<br>
यथा नयेद्गुणं सूची तद्वद्ब्रह्मबिलं तु सा ।<br>
सुखं पद्मासनासीनः पाणी चोत्तानितौ प्रिये ॥ १,२०.७७ ॥<br>
अङ्कमध्ये निधायैव चुबुकं वक्षसि न्यसेत् ।<br>
दृढं गुदमुखं गाढमाकुञ्च्यापानरन्ध्रकम् ॥ १,२०.७८ ॥<br>
मुहुर्मुहुर्वायुमूर्ध्वं चालयेत्त्वरितं प्रिये ।<br>
प्राणं मुञ्चन्कुण्डलिन्याः प्रभावान्मोक्षवर्त्मजम् ॥ १,२०.७९ ॥<br>
उपैति सत्प्रबोधं च देवानामपि दुर्लभम् ।<br>
तदोद्भूतैः श्रमजलैः स्वाङ्गानि परिमार्जयेत् ॥ १,२०.८० ॥<br>
क्षीराहारी मितान्नाशी कट्वम्ललवणं त्यजेत् ।<br>
जितेन्द्रियो ब्रह्मचारी कुटीस्थः कर्मवर्जितः ॥ १,२०.८१ ॥<br>
एवमभ्यासनिरतो वत्सरात्सिद्धिमेति सः ।<br>
[प्राणायामे मुद्राः]<br>
जालन्धरं मूलबन्धमोड्डीयाणं च खेचरीम् ॥ १,२०.८२ ॥<br>
महामुद्रां च यः कुर्यात्स भवेद्देहसिद्धिभाक् ।<br>
एषां वक्ष्ये लक्षणानि गोप्यानि तव शाम्भवि ॥ १,२०.८३ ॥<br>
[जालन्धरबन्धः]<br>
जालन्धरं कण्ठसिरासमूहानां च बन्धनम् ।<br>
कृत्वाधो नमयित्वा कं तदा स्यन्दति मूर्धतः ॥ १,२०.८४ ॥<br>
नभस्तः स्यन्दमाना च सुधा दोग्धौ पतेन्न च ।<br>
न धावति मरुत्तत्र कर्णसंकोचने कृते ॥ १,२०.८५ ॥<br>
कर्णामयसमूहघ्नं मृत्युघ्नं तत्परं भवेत् ।<br>
[मूलबन्धः]<br>
मूलबन्धं पार्ष्णिभागाद्योनिस्थानं प्रपीडयेत् ॥ १,२०.८६ ॥<br>
गुदमाकुञ्चयेद्योगी नयेदूर्ध्वमपानकम् ।<br>
एवं कृते मूलबन्धे क्षीयते मलमूलकम् ॥ १,२०.८७ ॥<br>
प्राणापानौ च संयुक्तौ स्यातां वृद्धोऽपि यौवनम् ।<br>
प्राप्नुयान्मूलबन्धेन मृत्युथोपि विवस्वताम् ॥ १,२०.८८ ॥<br>
[ओड्याणबन्धः]<br>
ओड्डियाणे नाभिविवरमूर्ध्वं जठरे दृढम् ।<br>
आकृष्य पश्चिमं तानं बन्धयेत्पवनस्तदा ॥ १,२०.८९ ॥<br>
विश्रान्तः स्यान्महामाये चोड्याणोऽयं प्रकीर्तितः ।<br>
मृत्युदावानलो दीप्तो जरारोगाब्धिवाडबः ॥ १,२०.९० ॥<br>
[खेचरीमुद्रा]<br>
आस्यान्तर्विवरे जिह्वां तालुरन्ध्रे प्रवेशयेत् ।<br>
विपरीतां भ्रुवोर्मध्ये पश्येन्निश्चलया दृशा ॥ १,२०.९१ ॥<br>
एषा हि खेचरी मुद्रा गोपनीयातिदुर्लभा ।<br>
जिह्वा तु खगता यस्मान्मनश्चरति खे ततः ॥ १,२०.९२ ॥<br>
खेचरीति प्रसिद्धेयं मृत्युरोगजरापहा ।<br>
निद्रा क्षुधा तृषा नास्ति खेचर्या मुद्रितस्य च ॥ १,२०.९३ ॥<br>
मूर्च्छा भवति साध्वी च कर्मबन्धभयं न हि ।<br>
रमण्या संगतस्यापि रेतो न पतति ध्रुवम् ॥ १,२०.९४ ॥<br>
यावच्छुक्रं स्थिरं देहे तावत्कालभयं न हि ।<br>
येन बद्धा नभोमुद्रा बीजस्तस्य न गच्छति ॥ १,२०.९५ ॥<br>
यदि गच्छेत्तस्य बीजो हुताशनमुपैति हि ।<br>
स बीजश्चोर्ध्वमायाति शक्त्या प्रतिहतः स्वयम् ॥ १,२०.९६ ॥<br>
योनिमुद्रानिबद्धः सन्सा मुद्रा तेन दुर्लभा ।<br>
बीजस्तु द्विविधः प्रोक्तः शुक्रं चैव महारजः ॥ १,२०.९७ ॥<br>
शिरःस्थानगतं शुक्रं योनिस्थानगतं रजः ।<br>
शुक्रं तु श्वेतवर्णं स्यात्प्रवालाभं रजः स्मृतम् ॥ १,२०.९८ ॥<br>
शुक्रं चन्द्रगतं नित्यं रजः सूर्येण सङ्गतम् ।<br>
शुक्रं शिवो रजः शक्तिस्तया योगः सुदुर्लभः ॥ १,२०.९९ ॥<br>
मरुता शक्तिचारेण रजश्चोर्ध्वं प्रणीयते ।<br>
ऐक्यं तद्बिन्दुना याति तदा दिव्यं वपुर्भवेत् ॥ १,२०.१०० ॥<br>
[महामुद्रा]<br>
वामाङ्घ्रिमूलभागेन योनिस्थानं प्रपीडयेत् ।<br>
दक्षिणाङ्घ्रिं च विततं हस्ताभ्यामभिधारयेत् ॥ १,२०.१०१ ॥<br>
हनुं वक्षसि निक्षिप्य वायुना जठरं ततः ।<br>
आपूर्य रेचयेद्देवि स्थित्वा बद्धासनो यमी ॥ १,२०.१०२ ॥<br>
एषा ख्याता महामुद्रा मलसंशोधनी वरा ।<br>
सूर्येन्दू घटयेज्जिह्वाशोषणी पापनाशिनी ॥ १,२०.१०३ ॥<br>
तथा दक्षिणपादेन योनिस्थानं प्रपीडयेत् ।<br>
वितत्य वामपादं च कराभ्यां धारयेत्प्रिये ॥ १,२०.१०४ ॥<br>
शेषं पूर्वोक्तवत्कुर्यादेवं सव्यापसव्ययोः ।<br>
भागयोः समकालः स्यादभ्यासस्तां विवर्जयेत् ॥ १,२०.१०५ ॥<br>
तस्य पथ्यमपथ्यं च षड्रसा नीरसा अपि ।<br>
घोरं विषं वातिसुखं पीयूषमिव जीर्यते ॥ १,२०.१०६ ॥<br>
गुल्मोदावर्तकुष्ठाद्या रोगा नश्यन्त्यसंशयम् ।<br>
सिद्धिदेयं महामुद्रा कालं हन्ति जराभयम् ॥ १,२०.१०७ ॥<br>
न प्रकाश्या न देया च यस्मै कस्मैचन प्रिये ।<br>
[३. प्रत्याहारः]<br>
मुक्तासनस्थितो योगी ऋज्वङ्गग्रीवमस्तकः ॥ १,२०.१०८ ॥<br>
घोणाग्रलोचनः स्वस्थः कुटीस्थः प्रणवं जपेत् ।<br>
त्रिलोकश्च त्रिकालश्च त्रिदेवास्त्रीश्वरा अपि ॥ १,२०.१०९ ॥<br>
त्रिज्योतींषीन्दुमुख्यानि त्रिवेदाश्चाग्नयस्त्रयः ।<br>
शक्तित्रयं त्रिपदवी ब्राह्मी चैन्द्री च वैष्णवी ॥ १,२०.११० ॥<br>
वर्णत्रयं च भासन्ते यत्र तज्ज्योतिरोमिति ।<br>
तमोंकारं च मनसा वचसा कर्मणा तु यः ॥ १,२०.१११ ॥<br>
ध्यायेज्जपेदभ्यसेच्च स मुक्तो भवबन्धनात् ।<br>
गच्छंस्तिष्ठञ्जपञ्जाग्रच्छुचिर्वाप्यशुचिर्यदि ॥ १,२०.११२ ॥<br>
न कर्मणा च लिप्तः स्याज्जलेनाब्जदलं यथा ।<br>
वायौ चलति सर्वेऽपि चलन्तीन्द्रियधातवः ॥ १,२०.११३ ॥<br>
स्थिते वायौ स्थिरे सर्वं वपुःप्रभृति शाम्भवि ।<br>
तस्माद्वायुं निबध्नीयात्स्थिरे वाते स्थिरं मनः ॥ १,२०.११४ ॥<br>
स्थिरे मनसि जीवश्च स्थिरो भवति भैरवि ।<br>
यावत्संयमितो वायुर्यावच्चेतोऽपि सुस्थिरम् ॥ १,२०.११५ ॥<br>
बीजं यावद्भ्रुवोर्मध्ये तावत्कालभयं न हि ।<br>
षट्त्रिंशद्व्यङ्गुलं नित्यं ततः प्राणः प्रकीर्तितः ॥ १,२०.११६ ॥<br>
बद्धपद्मासने स्थित्वा ऋज्वङ्गः स्थिरमानसः ।<br>
वामनासापुटेनैव पूरयेत्प्राणमारुतम् ॥ १,२०.११७ ॥<br>
यावत्षोडशमात्रं च कुम्भयेद्द्वादश प्रिये ।<br>
रेचयेद्दशमात्रं च दक्षनासापुटेन च ॥ १,२०.११८ ॥<br>
पुनश्च सूर्यमार्गेण पूरयेत्पूर्ववत्प्रिये ।<br>
कुम्भयित्वा रेचयेच्च वामनासापुटेन च ॥ १,२०.११९ ॥<br>
प्राणायामविधिः प्रोक्तस्त्रिविधो योगिवन्दिते ।<br>
अधमो मध्यमो देवि ह्युत्तमोऽपि यथाक्रमम् ॥ १,२०.१२० ॥<br>
प्रोक्तोऽयमधमस्तस्माद्द्विगुणो मध्यमः स्मृतः ।<br>
उत्तमस्त्रिगुणः प्रोक्तः प्राणायामोऽयमीश्वरि ॥ १,२०.१२१ ॥<br>
यदा तु वामनासायां पूरयेच्चन्द्रमक्षरम् ।<br>
ध्यायेदमृतवारीशमध्यस्थं क्षीरसन्निभम् ॥ १,२०.१२२ ॥<br>
यदा तु दक्षनासायां पूरयेत्सूर्यमक्षरम् ।<br>
ज्वलज्ज्वलनसङ्काशं नाभिस्थं चिन्तयेत्सदा ॥ १,२०.१२३ ॥<br>
एवं बीजद्वयं ध्यात्वा नासारन्ध्रद्वयेन च ।<br>
पूरयेद्यस्तु मतिमान्नाडीशुद्धिरतो भवेत् ॥ १,२०.१२४ ॥<br>
एवं मासत्रयाभ्यासाद्यथेष्टं वायुधारणम् ।<br>
प्रदीप्तो जाठरो वह्निर्नादव्यक्तिश्च जायते ॥ १,२०.१२५ ॥<br>
आरोग्यं प्राप्नुयाद्देवि नित्यमभ्यासयोगतः ।<br>
प्रथमेयं न धर्मः स्याद्द्वितीये कम्पते वपुः ॥ १,२०.१२६ ॥<br>
उत्तिष्ठति तृतीये तु बद्धपद्मासनस्थितेः ।<br>
प्राणायामादिषट्केन प्रत्याहारो भवेच्छिवे ॥ १,२०.१२७ ॥<br>
तद्द्विषट्केन विधिना धारणा तु प्रशस्यते ।<br>
धारणाद्वादशेन स्याद्ध्यानं तद्द्वादशात्मकः ॥ १,२०.१२८ ॥<br>
समाधिः कथ्यते देवि तेन दृश्यं परात्परम् ।<br>
तस्मिन्परापरे धाम्नि क्षीयते कर्मसंचयः ॥ १,२०.१२९ ॥<br>
जन्ममृत्यू न भवतो जरारोगश्च नश्यति ।<br>
युक्तियुक्तेन योगेन चिरायुश्च सुखी भवेत् ॥ १,२०.१३० ॥<br>
अयुक्त्याभ्यासनाद्धिक्काकर्णरोगशिरोव्यथा ।<br>
श्वासकासादयो रोगा दोषाः स्युर्बहवस्तथा ॥ १,२०.१३१ ॥<br>
[विपरीतकरणीमुद्रा]<br>
सौम्यस्थानात्समायाता द्वाभ्यां चैका तु भुज्यते ।<br>
ततस्तृतीयो यः कश्चित्स स्याज्जन्मजरोज्झितः ॥ १,२०.१३२ ॥<br>
प्रज्वलज्ज्वलनाकारो नाभिमध्ये स्थितो रविः ।<br>
तालुमध्ये शशी भाति सुधां वर्षत्यधोमुखः ॥ १,२०.१३३ ॥<br>
तां ग्रसत्यूर्ध्ववदनो भास्करः किरणत्विषा ।<br>
एतस्य विपरीतं यत्करणं विपरीतकम् ॥ १,२०.१३४ ॥<br>
काकचञ्चुवदास्यं च कृत्वा वायुं ससूत्कृतम् ।<br>
आदाय नासारन्ध्रेण पुनस्तं श्वसनं त्यजेत् ॥ १,२०.१३५ ॥<br>
शीतलीकरणाख्योऽयं योगस्तु ज्वरपित्तहृत् ।<br>
अमृतं शीतलं तस्य पिबतश्च जरा न हि ॥ १,२०.१३६ ॥<br>
जिह्वया तालुमूलेन प्राणं यः पिबति प्रिये ।<br>
तस्य षण्मासतः सर्वे रोगा नश्यन्ति योगिनः ॥ १,२०.१३७ ॥<br>
रसनामूर्ध्वतः कृत्वा सोमं पिबति यः प्रिये ।<br>
सिद्धिर्मासार्ध आयाति रोगास्तस्य न सन्ति हि ॥ १,२०.१३८ ॥<br>
जिह्वाग्रेण च संपीड्य रसनान्तर्बिलं महत् ।<br>
ध्यात्वामृतझरीमम्बामर्धाब्देन भवेत्कविः ॥ १,२०.१३९ ॥<br>
अमृताप्लाविततनोर्योगिनो वत्सरत्रयात् ।<br>
रेतश्चोर्ध्वं प्रयात्येव सिध्यन्ति ह्यणिमादयः ॥ १,२०.१४० ॥<br>
त्रिविधं गरलं तस्य शरीरे च न संक्रमेत् ।<br>
जरा च मरणं नास्ति दुष्टसत्त्वभयं तथा ॥ १,२०.१४१ ॥<br>
[४. धारणम्]<br>
उक्तासनसमारूढः प्राणायामरतः सदा ।<br>
प्रत्याहारप्रसन्नः सन्नभ्यसेद्धारणं ततः ॥ १,२०.१४२ ॥<br>
चेतसो निश्चलत्वं यद्धारणा सा स्मृता शिवे ।<br>
पृथ्व्यादिपञ्चभूतानां या पृथग्धारणा हृदि ॥ १,२०.१४३ ॥<br>
चतुरश्रा सुवर्णा सलकारा च हृदि स्थिता ।<br>
ब्रह्मणा सहिता भूमिर्ध्यातव्या पञ्च नाडिकाः ॥ १,२०.१४४ ॥<br>
प्राणं तत्रैव मनसा धारयेत्सह शांभवि ।<br>
एषा स्तम्भकरी विद्या पृथ्वीजयमवाप्नुयात् ॥ १,२०.१४५ ॥<br>
अर्धचन्द्रप्रतीकाशं कर्पूरहिमनिर्मलम् ।<br>
कण्ठस्थानगतं नित्यं सुधाप्लुतवकारयुक् ॥ १,२०.१४६ ॥<br>
जलतत्त्वं च संयुक्तं विष्णुना तत्र धारयेत् ।<br>
प्राणं चित्तेन सहितं ध्यातव्यं पञ्चनाडिकाः ॥ १,२०.१४७ ॥<br>
एषा हि वारुणी विद्या विषपित्तज्वरापहा ।<br>
ग्रसने कालकूटस्य मयैव परिकल्पिता ॥ १,२०.१४८ ॥<br>
त्रिकोणं तप्तहेमाभं सरेफं रुद्रदैवतम् ।<br>
तालुस्थानगतं ध्यायेद्वह्नितत्त्वं ज्वलत्प्रभम् ॥ १,२०.१४९ ॥<br>
तत्रैव पञ्चघटिकाः प्राणं च मनसा सह ।<br>
धारयेन्निहितं योगी ह्येषा वैश्वानरी परा ॥ १,२०.१५० ॥<br>
विषाग्निभीतिसंहर्त्री वातश्लेष्मादिरोगहृत् ।<br>
वर्तुलं नीलमेघाभं भ्रुवोर्मध्ये प्रतिष्ठितम् ॥ १,२०.१५१ ॥<br>
सयकारं वायुतत्त्वं नित्यमीश्वरदैवतम् ।<br>
तत्रैव नाडिकाः पञ्च प्राणं च मनसा सह ॥ १,२०.१५२ ॥<br>
धारयेद्वायवीयैषा विद्या खगतिदायिनी ।<br>
मृगतृष्णाम्बुसङ्काशं हकारेण समन्वितम् ॥ १,२०.१५३ ॥<br>
सदाशिवादिदैवं च ब्रह्मरन्ध्रगतं सदा ।<br>
व्योमतत्त्वं निराकाशं शान्तं सर्वगतं प्रिये ॥ १,२०.१५४ ॥<br>
तत्र प्राणं च संयम्य मनसा सह धारयेत् ।<br>
यावत्स्युः पञ्च घटिका नभोविद्येयमीश्वरि ॥ १,२०.१५५ ॥<br>
कथिता मोक्षदा देवि योगिनां दुःखहारिणी ।<br>
स्तम्भनी पार्थिवी विद्या प्लावनी वारुणी मता ॥ १,२०.१५६ ॥<br>
ततो वैश्वानरी विद्या दाहिनीति प्रकीर्तिता ।<br>
वायवी भ्रामणी प्रोक्ता शमनी व्योमरूपिणी ॥ १,२०.१५७ ॥<br>
क्रमशः पञ्चविद्याश्च धारणीयाः पृथक्पृथक् ।<br>
स्वनामकर्मसदृशं फलं ददति योगिनाम् ॥ १,२०.१५८ ॥<br>
एषा पञ्चविधा देवि धारणा भुवि दुर्लभा ।<br>
[५. ध्यानम्]<br>
तत्त्वेषु निश्चला चिन्ता या तद्ध्यानं प्रकीर्त्यते ॥ १,२०.१५९ ॥<br>
ध्यानं द्विधेति विख्यातं सगुणं निर्गुणं प्रिये ।<br>
सगुणं वर्णसहितं निर्गुणं वर्णवर्जितम् ॥ १,२०.१६० ॥<br>
लक्षं च वाजपेयानामश्वमेधसहस्रकम् ।<br>
सकृद्ध्यानस्य योगस्य कलां नार्हन्ति षोडशीम् ॥ १,२०.१६१ ॥<br>
प्रत्यङ्मना बहिर्दृष्टिरृजुः पद्मासनस्थितः ।<br>
ध्यानयोगः स विज्ञेयः सद्यः सिद्धिप्रदः शुभः ॥ १,२०.१६२ ॥<br>
मूलाधारे सुवर्णाभे चक्रेऽस्मिन्प्रथमे प्रिये ।<br>
ध्यात्वात्मानं च नासाग्रे लक्षयेद्धन्ति किल्बिषम् ॥ १,२०.१६३ ॥<br>
स्वाधिष्ठाने च रत्नाभे ह्यात्मानं परिचिन्तयेत् ।<br>
नासाग्रलक्षो दुःखेभ्यो मुच्यते योगिसत्तमः ॥ १,२०.१६४ ॥<br>
बालारुणाभे चात्मानं चक्रेऽस्मिन्मणिपूरके ।<br>
स्मृत्वा नासाग्रदृष्टिः संस्त्रिजगत्क्षोभयेद्यमी ॥ १,२०.१६५ ॥<br>
विद्युन्मालानिभे चक्रेऽनाहते हृदयस्थले ।<br>
प्राणायामेन बहुधा साधिते परमेश्वरि ॥ १,२०.१६६ ॥<br>
आत्मानं चिन्तयेद्यस्तु नासाग्रगतलोचनः ।<br>
भवेद्ब्रह्मसमो योगी वशीकृतमनाः प्रिये ॥ १,२०.१६७ ॥<br>
घण्टिकायां विशुद्धाख्ये स्वर्णचम्पकसन्निभे ।<br>
घ्राणाग्रदृष्टिरात्मानं ध्यात्वानन्दमयो भवेत् ॥ १,२०.१६८ ॥<br>
लम्बिकायां सुधापूर्णे चन्द्रमण्डलमण्डिते ।<br>
नासाग्रदृष्टिरात्मानं ध्यात्वानन्दमयो भवेत् ॥ १,२०.१६९ ॥<br>
भ्रुवोर्मध्येऽञ्जनाकारे ध्यायेदात्मानमीश्वरि ।<br>
जितप्राणो भवेद्योगी योगानन्दमयो भवेत् ॥ १,२०.१७० ॥<br>
निर्गुणं निरपायं च शिवं शान्तं परात्परम् ।<br>
विश्वतैजसमात्मानं ध्यायेद्भ्रूमध्यलोचनः ॥ १,२०.१७१ ॥<br>
ब्रह्मानन्दमयो योगी भवत्येव न संशयः ।<br>
आज्ञाचक्रमिति ख्यातं परे व्योम्नि निरामये ॥ १,२०.१७२ ॥<br>
शिवमात्मानमाचिन्त्य भवेज्ज्ञानमयो वशी ।<br>
गगनाकारममलं मृगतृष्णाम्बुसन्निभम् ॥ १,२०.१७३ ॥<br>
ध्यात्वात्मानं सर्वगतं मोक्षं व्रजति संयमी ।<br>
अपानमेढ्रौ नाभिश्च हृदयं घण्टिका तथा ॥ १,२०.१७४ ॥<br>
लम्बिका च भ्रुवोर्मध्यं नभश्च ब्रह्मरन्ध्रकम् ।<br>
तव चक्रमिति ख्यातं देयं स्थानं च योगिनाम् ॥ १,२०.१७५ ॥<br>
धारणा पञ्चघटिका षण्णाडी ध्यानमुच्यते ।<br>
समाधिर्द्वादशाहं स्यात्प्राणसंयमनात्प्रिये ॥ १,२०.१७६ ॥<br>
[६. समाधिः]<br>
जलसैन्धवयोर्योगादेकत्वं च यथा भवेत् ।<br>
चित्तात्मनोः सामरस्यं समाधिः स तु कथ्यते ॥ १,२०.१७७ ॥<br>
मनः प्रलीयते चान्ते यदा प्राणक्षयो भवेत् ।<br>
सामरस्यं तदा स्याच्च समाधिः स तु कथ्यते ॥ १,२०.१७८ ॥<br>
प्रणष्टाखिलसङ्कल्पो जीवात्मा परमात्मना ।<br>
यदेकत्वं भजेद्देवि समाधिः स तु कथ्यते ॥ १,२०.१७९ ॥<br>
परापेक्षोज्झितं चित्तमिन्द्रियेषु प्रवर्तते ।<br>
यदा जीवो गतश्चैक्यं तदा नैवेन्द्रियं मनः ॥ १,२०.१८० ॥<br>
शब्दं स्पर्शं च रूपं च रसं गन्धं परं तथा ।<br>
आत्मानं च सुखं दुःखं मानामानं प्रियाप्रिये ॥ १,२०.१८१ ॥<br>
शीताशीतं तथा वातमातपं यो न वेत्ति च ।<br>
न बाध्यते स्वकर्मौघैर्न कैश्चिदपि बाध्यते ॥ १,२०.१८२ ॥<br>
न शस्त्रैर्बाध्यते मन्त्रैर्यन्त्रैस्तन्त्रैर्न गृह्यते ।<br>
नाग्निना न जलेनापि वायुना न च पीड्यते ॥ १,२०.१८३ ॥<br>
अवध्यो देहिभिः सर्वैर्माननीयः सुरैरपि ।<br>
आहारे च विहारे च निद्रायामवबोधने ॥ १,२०.१८४ ॥<br>
सर्वकर्मसु युक्तः सन्स तत्त्वं वेत्ति योगिनि ।<br>
निरालम्बं निराकारमनाद्यन्तं निराश्रयम् ॥ १,२०.१८५ ॥<br>
अनालयं निष्प्रपञ्चं निष्क्रियं निर्मलं महत् ।<br>
निश्चलं निर्मलं नित्यं निर्गुणं व्योम चिन्मयम् ॥ १,२०.१८६ ॥<br>
सदानन्दमनन्तं च सर्वगं विभु संततम् ।<br>
एतद्ब्रह्मपदं तत्त्वं विद्धि त्वं विन्ध्यवासिनि ॥ १,२०.१८७ ॥<br>
अनामये निरालम्बे निरातङ्के महाद्युतौ ।<br>
निराभासे परे तत्त्वे योगयुक्तः प्रलीयते ॥ १,२०.१८८ ॥<br>
दुग्धे दुग्धं घृते चाज्यमग्नावग्निर्जले जलम् ।<br>
क्षिप्तं व्रजेत्तन्मयत्वं तथा ब्रह्मणि लीयते ॥ १,२०.१८९ ॥<br>
[योगाभ्यासफलम्]<br>
मयोदितमिदं सर्वं दिव्यवायुरसायनम् ।<br>
यः सेवेत स पुण्यात्मा कृतकृत्यो जगत्त्रये ॥ १,२०.१९० ॥<br>
सर्वयज्ञफलोपेतः स स्नातः सर्वतीर्थके ।<br>
स यशस्वी स योगीन्द्रः स एवामरवन्दितः ॥ १,२०.१९१ ॥<br>
स एव सिद्धः शुद्धश्च मम तुल्यो वरानने ।<br>
तस्मिन्स्निह्यति मे चेतस्तच्चित्तं मे निवासभूः ॥ १,२०.१९२ ॥<br>
सफलं जीवितं तस्य पूतं तदुभयं कुलम् ।<br>
तत्पदन्यासमात्रेण धरित्री पावनीकृता ॥ १,२०.१९३ ॥<br>
यत्रोषितं क्षणं तेन पुण्यक्षेत्रं हि सा मही ।<br>
धन्या तज्जनयित्री च पुण्यस्तज्जनकः प्रिये ॥ १,२०.१९४ ॥<br>
तद्दर्शनात्सजीवाः स्युः शूलप्रोतादयः शवाः ।<br>
तद्वाक्येनैव सर्वेऽपि लभन्तेऽपि शुभाशुभम् ॥ १,२०.१९५ ॥<br>
तन्मूत्रमलसंस्पर्शाल्लोहा यान्ति सुवर्णताम् ।<br>
किं पुनः कथ्यते देवि मम तुल्यपराक्रमः ॥ १,२०.१९६ ॥</p>
<p>आक्, १, २१<br>
[योगसिद्धिदकुटीनिर्माणविधिः]<br>
श्रीभैरवी ।<br>
कुटी प्रोक्ता त्वया पूर्वं कथं कार्या च कीदृशी ।<br>
तत्र कालं कियच्छंभो वस्तव्यं ब्रूहि मे प्रभो ॥ १,२१.१ ॥<br>
श्रीभैरवः ।<br>
वक्ष्यामि तां कुटीं सम्यक्शृणु त्रिपुरसुन्दरि ।<br>
मेदिनीमुन्नतीकृत्य पुनस्तां सुहृदं प्रिये ॥ १,२१.२ ॥<br>
स्तंभांश्च क्रमशः षट्षट्पङ्क्तिशः स्थापयेदृजून् ।<br>
तुला उपरि चारोप्य दारूणि सुदृढानि च ॥ १,२१.३ ॥<br>
स्थापयेदिष्टकाः पश्चात्सुधया सान्द्रमालिपेत् ।<br>
परितो वलभिं कृत्वा भित्तिं त्रिवलयां शुभाम् ॥ १,२१.४ ॥<br>
कुर्यात्कुटीं च तन्मध्ये तृतीयावरणैः पुनः ।<br>
निखनेच्चतुरश्रं च दशप्रादेशमात्रकम् ॥ १,२१.५ ॥<br>
पञ्चप्रादेशमात्रे च त्वधोनिम्नं तथोर्ध्वतः ।<br>
एवं दशवितस्त्याभिरचिन्त्यां तां मनोहराम् ॥ १,२१.६ ॥<br>
प्राग्द्वारं बाह्यवलये द्वितीये वलये शिवे ।<br>
याम्यद्वारं तृतीये तु प्रत्यग्द्वारं विधीयते ॥ १,२१.७ ॥<br>
द्वाराणां च प्रमाणं हि वितस्तिद्वयमुच्यते ।<br>
सकवाटं प्रतिद्वारमच्छिद्रं चार्गलान्वितम् ॥ १,२१.८ ॥<br>
सुधाप्रलेपितं कुर्याद्भित्तिं श्लक्ष्णतरं स्थलम् ।<br>
दक्षिणे चोत्तरे चैव कुट्यन्तर्वेदिकाद्वयम् ॥ १,२१.९ ॥<br>
सार्धत्रयं वितस्तीनां विशालं चायतं दश ।<br>
प्रादेशमात्रमुत्सेधं मध्यं प्रादेशिकत्रयम् ॥ १,२१.१० ॥<br>
तत्र गोमयसम्भूतं भस्म वस्त्रेण गालितम् ।<br>
पूरयेच्च कुटीभित्तौ चित्रं बहु सुविस्तरम् ॥ १,२१.११ ॥<br>
भैरवं कालमेघाभं ज्वलदूर्ध्वशिरोरुहम् ।<br>
फालाक्षं वक्रदंष्ट्रं च नागकुण्डलमण्डितम् ॥ १,२१.१२ ॥<br>
नागयज्ञोपवीतं च किङ्किणीमुण्डमालिनम् ।<br>
दिगम्बरं तु काकोटीभूषिताङ्घ्रिशिरोरुहम् ॥ १,२१.१३ ॥<br>
हारकेयूरकटकमुद्रिकादिविभूषितम् ।<br>
दशहस्तं च डमरुमङ्कुशं खड्गशूलकम् ॥ १,२१.१४ ॥<br>
वरदं सव्यहस्ताब्जैर्नागं पाशं च घण्टिकाम् ।<br>
मधुपत्रं भयहरं बिभ्राणं वामबाहुभिः ॥ १,२१.१५ ॥<br>
कृष्णाङ्गरागमालाढ्यं सर्वव्याधिविनाशनम् ।<br>
व्याधिभूताहिशत्रुघ्नं क्ष्वेलादिभयनाशनम् ॥ १,२१.१६ ॥<br>
ततो मृत्युञ्जयं शान्तं वटुकं विलिखेत्प्रिये ।<br>
पारदेन्दुहिमश्वेतं बालं द्विभुजशोभितम् ॥ १,२१.१७ ॥<br>
किङ्किणीमालया बद्धकर्णनूपुरशोभितम् ।<br>
बालं कुण्डलसच्छोभं त्रिनेत्रं नग्नरूपिणम् ॥ १,२१.१८ ॥<br>
श्वेतमाल्यानुलेपं च पूर्णपात्रं च वामतः ।<br>
दण्डं दक्षिणहस्तेन दधानं मृत्युनाशनम् ॥ १,२१.१९ ॥<br>
मायाबीजं च वटुकं ह्येनं प्रथममुच्चरेत् ।<br>
आपदुद्धारणायेति लिखेत्पञ्चाक्षरद्वयम् ॥ १,२१.२० ॥<br>
वटुकायेति मायां च वटुकस्य मनुः स्मृतः ।<br>
मूर्तिद्वयोरयं मन्त्रः कथितः सुरवन्दिते ॥ १,२१.२१ ॥<br>
मन्त्रस्यास्य च यद्यन्त्रं तद्यन्त्रं तत्र संलिखेत् ।<br>
रमां च भुवनेशीं च कामं चिन्तामणिं क्रमात् ॥ १,२१.२२ ॥<br>
कर्णिकायां लिखेत्पूर्वं वटुकायेति वीप्सितम् ।<br>
अष्टपत्रे लिखेच्छेषाण्यक्षराण्यष्टपत्रके ॥ १,२१.२३ ॥<br>
बहिः षोडशपत्रेषु विलिखेत्षोडश स्वरान् ।<br>
द्वात्रिंशद्दलके कादिसान्तद्वात्रिंशदक्षरान् ॥ १,२१.२४ ॥<br>
अन्ये दले हलक्षांश्च विलिखेद्भूपुरं बहिः ।<br>
आपदुद्धारणं यन्त्रमपमृत्युनिवारणम् ॥ १,२१.२५ ॥<br>
रक्षाकरं ग्रहार्तानां सर्वेषां प्राणिनामपि ।<br>
स्त्रीवश्यं राजवश्यं च पुंवश्यं पशुवश्यकम् ॥ १,२१.२६ ॥<br>
नानासिद्धिप्रदं नित्यं सर्वरोगविषापहम् ।<br>
हारकेयूररुचिरं कान्त्या विश्वविमोहनम् ॥ १,२१.२७ ॥<br>
महामृत्युञ्जयं देवं भावयेन्मृत्युजिद्भवेत् ।<br>
एवं द्वितीयवर्गस्य तृतीयं पञ्चमेन च ॥ १,२१.२८ ॥<br>
स्वरेण बिन्दुना युक्तं सोन्तं साध्यपदं ततः ।<br>
रक्षशब्दयुगं पश्चात्पूर्वं बीजत्रयं पुनः ॥ १,२१.२९ ॥<br>
प्रतिलोमं समुच्चार्य मन्त्रं मृत्युञ्जयं जपेत् ।<br>
तारं मध्ये ससाध्याख्यं दिग्दले भं समालिखेत् ॥ १,२१.३० ॥<br>
आग्नेयादिदलेष्वन्त्यमक्षरं क्रमशो लिखेत् ।<br>
बाह्ये भूपुरमालिख्य दिक्षु सान्द्रं समालिखेत् ॥ १,२१.३१ ॥<br>
चतुष्कोणे ठकारं च यन्त्रं मृत्युञ्जयात्मकम् ।<br>
अपमृत्युज्वरव्याधिक्ष्वेलमोहविनाशनम् ॥ १,२१.३२ ॥<br>
तत्र चिन्तामणिं देवं चिन्तितार्थप्रदं लिखेत् ।<br>
नीलप्रवालरुचिरं त्रिणेत्रं रुचिराननम् ॥ १,२१.३३ ॥<br>
पाशारुणोत्पलं वामे दक्षे शूलकपालकौ ।<br>
दधानमिन्दुमकुटं ध्यायेदर्धाम्बिकेश्वरम् ॥ १,२१.३४ ॥<br>
वह्निप्रथमवर्गादिषमरेफाः क्रमात्ततः ।<br>
प्राणसद्यान्तसहितः षष्ठस्वरसबिन्दुकः ॥ १,२१.३५ ॥<br>
इदं चिन्तामणेर्मन्त्रं चिन्तितार्थप्रदं शुभम् ।<br>
षोडशस्वरसंवीतं चिन्तामणिमभीष्टदम् ॥ १,२१.३६ ॥<br>
ठकारावेष्टितं कुर्याज्ज्वरापस्मृतिमृत्युहम् ।<br>
ततश्च शारदादेवीमालिखेत्सिद्धिदायिनीम् ॥ १,२१.३७ ॥<br>
शङ्खकुन्देन्दुधवलां मकुटेन्दुकलाधराम् ।<br>
सुधाकुम्भं वराक्षस्रक्संविन्मुद्रां करांबुजैः ॥ १,२१.३८ ॥<br>
बिभ्राणां श्वेतवसनां मौक्तिकाभरणोज्ज्वलाम् ।<br>
वाग्बीजं भुवनेशीं च वदवाक्यद्वयं ततः ॥ १,२१.३९ ॥<br>
वाग्वादिनीं ससम्बुद्धिमग्निपत्नीं समुच्चरेत् ।<br>
एष श्रीमातृकामन्त्रः प्रोक्तः सारस्वतप्रदः ॥ १,२१.४० ॥<br>
आदिबीजद्वयं हित्वा शेषं पूर्ववदुच्चरेत् ।<br>
दशार्णशारदामन्त्रो वाग्विलासप्रदायकः ॥ १,२१.४१ ॥<br>
वियद्वर्णसुकारं च सद्यान्तं सविसर्गकम् ।<br>
कर्णिकायां लिखेत्पूर्वं किञ्जल्केषु स्वरानपि ॥ १,२१.४२ ॥<br>
अष्टच्छदेष्वष्टवर्गान्यशहाद्यैः परैस्त्रिभिः ।<br>
काद्यैश्च पञ्चभिर्वर्णैरष्टवर्गाः समीरिताः ॥ १,२१.४३ ॥<br>
लिखेद्भूपुरकोणेषु ठकारान्दिक्षु विन्यसेत् ।<br>
इदं हि मातृकायन्त्रं विषमृत्युगदापहम् ॥ १,२१.४४ ॥<br>
अघोरं विलिखेद्देवि नीलजीमूतसन्निभम् ।<br>
क्रूरदंष्ट्रं त्रिणेत्रं च नागेन्द्राष्टविभूषितम् ॥ १,२१.४५ ॥<br>
रक्ताङ्गरागवसनं रक्तमालाविराजितम् ।<br>
परश्वथुं च डमरुं खड्गं खेटमिषुं धनुः ॥ १,२१.४६ ॥<br>
त्रिशूलं पूर्णपात्रं च बिभ्राणं चाष्टबाहुभिः ।<br>
भुवनेशीं स्फुरद्वन्द्वं ततः प्रस्फुरवीप्सितम् ॥ १,२१.४७ ॥<br>
घोरं ततोऽघोरतरं तनुरूपं चटद्वयम् ।<br>
प्रकटद्विगुणं चैव कहशब्दयुगं ततः ॥ १,२१.४८ ॥<br>
वमशब्दद्वयं देवि बन्धशब्दं च वीप्सितम् ।<br>
घातयद्वितयं देवि कवचं च फडन्तकम् ॥ १,२१.४९ ॥<br>
एकोत्तरोऽयं पञ्चाशदर्णोऽघोरः स्मृतो मनुः ।<br>
वश्यार्थं तप्तहेमाभं पूर्वोक्ताकृतिसंयुतम् ॥ १,२१.५० ॥<br>
मुक्तौ मृत्युञ्जयार्थे तु श्वेतं पूर्वोक्तविग्रहम् ।<br>
सर्वार्थसिद्धिदं शान्तमघोरास्त्रं लिखेत्प्रिये ॥ १,२१.५१ ॥<br>
मायाबीजं ससाध्यं स्यान्मध्ये च स्वरसंयुतम् ।<br>
तद्बहिःकेसरेष्वेवं विलिखेदष्टवर्गकम् ॥ १,२१.५२ ॥<br>
ततस्त्वष्टदले मन्त्रवर्णान्गुणमितान् लिखेत् ।<br>
अग्रशेषेषु तद्वत्तत्षट्कोणे कवचास्त्रकौ ॥ १,२१.५३ ॥<br>
तद्बहिर्भूपुरं लेख्यमेनदाघोरयन्त्रकम् ।<br>
स्फुरद्वयावृतं मध्ये शक्तिबीजं लिखेत्ततः ॥ १,२१.५४ ॥<br>
षट्कोणे प्रस्फुरयुगं ततश्चाष्टदले क्रमात् ।<br>
षड्भिश्चतुर्भिर्वेदैश्च रसैर्वस्त्रैश्च गोपदैः ॥ १,२१.५५ ॥<br>
ऋतुभिः शिष्टमन्त्रार्णैरमीभिर्विलिखेत्ततः ।<br>
षट्कोणे वह्निचास्त्राभ्यामुद्धृतं वीतकोणकम् ॥ १,२१.५६ ॥<br>
भूपुरेणावृतं यन्त्रमघोरं विलिखेत्प्रिये ।<br>
व्यालारिचोरक्षुद्रापस्मारभूतग्रहापहम् ॥ १,२१.५७ ॥<br>
अथो महागणपतिं लिखेद्विद्रुमसन्निभम् ।<br>
कोटीरचन्द्रशकलं गजास्यं लोचनत्रयम् ॥ १,२१.५८ ॥<br>
तुन्दिलं रक्तवसनं रक्तमालानुलेपनम् ।<br>
दशदोर्दण्डसुभगं वामोरुस्थितयोषितम् ॥ १,२१.५९ ॥<br>
हारकेयूरकटकमुद्रिकाकुण्डलोज्ज्वलम् ।<br>
फलपूरं गदामिक्षुकोदण्डं च त्रिशूलकम् ॥ १,२१.६० ॥<br>
चक्रं सरसिजं पाशमुत्पलं शालिमञ्जरीम् ।<br>
स्वदन्ततुण्डया रत्नकलशं दशभिः करैः ॥ १,२१.६१ ॥<br>
बिभ्राणं पद्मकरया वामोरुस्थितया श्रिया ।<br>
आलिङ्गितं भक्तलोकचिन्तितार्थसुरद्रुमम् ॥ १,२१.६२ ॥<br>
प्रणवं कमलां मायां कामराजं वसुंधराम् ।<br>
क्रमाद्गणपतेर्बीजं महागणपतिं ततः ॥ १,२१.६३ ॥<br>
चतुर्थ्यन्तं ससंबुद्धिं वरं च वरदं तथा ।<br>
ततः सर्वजनं मे च वशमानय शब्दकम् ॥ १,२१.६४ ॥<br>
अग्निपत्नीं समालिख्य चाष्टाविंशतिवर्णकम् ।<br>
मन्त्रं महागणपतेर्मृत्युदारिद्र्यनाशनम् ॥ १,२१.६५ ॥<br>
त्रिकोणे बीजमालिख्य सतारे च गणेशितुः ।<br>
दिक्षु श्रीशक्तिमदनभूबीजानि बहिर्लिखेत् ॥ १,२१.६६ ॥<br>
षट्कोणे बीजषट्कं च तत्संधिष्वङ्गमन्त्रकम् ।<br>
ततोऽष्टदलमध्येषु मन्त्राणि गणशो लिखेत् ॥ १,२१.६७ ॥<br>
अन्त्याक्षरे चान्त्यदले मातृकामनुलोमतः ।<br>
लेखे च प्रतिलोमेनाङ्कुशपाशावृतं ततः ॥ १,२१.६८ ॥<br>
भूमन्दिरेण सुभगं यन्त्रं गणपतेः शुभम् ।<br>
गजान्तं श्रीपदं दिव्यमायुष्यारोग्यवर्धनम् ॥ १,२१.६९ ॥<br>
एतानि यन्त्रजालानि कुट्यन्तर्देवता लिखेत् ।<br>
कुटीभित्तिबहिर्भागे भैरवं वर्णमालिखेत् ॥ १,२१.७० ॥<br>
असिताङ्गं रुरुं चण्डं क्रोधमुन्मत्तभैरवम् ।<br>
कपालिनं भीषणं च संहारं भैरवं क्रमात् ॥ १,२१.७१ ॥<br>
द्वितीयावरणस्यान्तर्भित्तावेकादश क्रमात् ।<br>
रुद्रांस्त्रिलोचनांश्चन्द्रकलाजूटजटान् लिखेत् ॥ १,२१.७२ ॥<br>
तद्बाह्ये नव नाथांश्च नव सिद्धांश्च षोडश ।<br>
सनत्कुमारसनकसनन्दादीन् लिखेत्ततः ॥ १,२१.७३ ॥<br>
तृतीयावरणस्यान्तर्भित्तौ ब्राह्म्यादिमातरः ।<br>
चतुःषष्टिश्च योगिन्यो लेखनीया यथाविधि ॥ १,२१.७४ ॥<br>
तद्भित्तिबाह्ये देवेन्द्रमुखा दिक्पतयः क्रमात् ।<br>
ग्रहाश्च चन्द्रसूर्याद्या अश्विन्याद्याश्च तारकाः ॥ १,२१.७५ ॥<br>
मेषाद्या राशयो लेख्याः सालङ्काराश्च सायुधाः ।<br>
कुटीद्वारविपार्श्वे च गणेशं भैरवं लिखेत् ॥ १,२१.७६ ॥<br>
द्वितीयावरणद्वारपार्श्वे द्वौ शङ्खपद्मकौ ।<br>
गरुत्मन्तं हनूमन्तं तृतीयावरणस्य च ॥ १,२१.७७ ॥<br>
द्वारस्य पार्श्वयोर्देवि विलिखेद्भयभञ्जनौ ।<br>
यस्मिन्देशे कुटी दिव्या कल्पिता योगिसत्तमैः ॥ १,२१.७८ ॥<br>
देशो धन्यतरः श्लाघ्यः पुण्यक्षेत्रं च पावनम् ।<br>
तत्रत्याश्च प्रजा धन्याः स्फीतार्थाः पुण्यकर्मिणः ॥ १,२१.७९ ॥<br>
राष्ट्रं सुभिक्षमारोग्यमनामयसुखावहम् ।<br>
ईतिहीनं कालवृष्टिसहितं धान्यसङ्कुलम् ॥ १,२१.८० ॥<br>
तस्करोपद्रवव्याघ्रसर्पादिभयवर्जितम् ।<br>
तत्र तीर्थानि सर्वाणि गङ्गादीनि वसन्ति च ॥ १,२१.८१ ॥<br>
इन्द्रादयोऽपि विबुधाः सूर्यचन्द्रादयो ग्रहाः ।<br>
योगिन्यो भैरवाः सिद्धा गणेशगुहमातरः ॥ १,२१.८२ ॥<br>
तत्रस्थस्य महीपस्य जयार्थावाप्तिरायुषः ।<br>
सम्भवेच्चक्रवर्तित्वं पुनर्नित्योत्सवोज्ज्वलम् ॥ १,२१.८३ ॥<br>
वन्ध्यानां पुत्रसम्पत्तिः कुटीसंदर्शनाद्भवेत् ।<br>
कुष्ठापस्मारभूतादिमहाव्याधिविनाशनम् ॥ १,२१.८४ ॥<br>
कुटीगता भवेयुस्ते ये सेवन्ते रसायनम् ।<br>
सिद्धिं यान्ति सुखेनैव देवानामपि दुर्लभाम् ॥ १,२१.८५ ॥<br>
[अमरीकल्पः]<br>
देवि चित्रं प्रवक्ष्यामि दिव्यं गुह्यतमं शिवम् ।<br>
अमरीकल्पमनघं सुलभं निजदेहजम् ॥ १,२१.८६ ॥<br>
अणिमाद्यष्टकैश्वर्यदेहलोहादिसिद्धिदम् ।<br>
वमनादिविशुद्धाङ्गो लवणाम्लविवर्जितः ॥ १,२१.८७ ॥<br>
कुटीगतस्तु देवेशि शिवतोयमुदारधीः ।<br>
स्थूलस्य कतकस्यैव दारुणा पानपात्रकम् ॥ १,२१.८८ ॥<br>
कुर्याच्च त्रिफलां पिष्ट्वा लेपयेच्चषकान्तरे ।<br>
कर्षं शिवाम्बुना रात्रौ पात्रं चाधोमुखं प्रिये ॥ १,२१.८९ ॥<br>
स्थापयित्वा पुनः प्रातराद्यन्तं प्रस्रवं त्यजेत् ।<br>
मध्यधाराश्च तत्पात्रे क्षिपेत्तत्त्रिफलां ततः ॥ १,२१.९० ॥<br>
लोडयेदमरीयुक्तं पिबेत्प्रागाननः सदा ।<br>
इष्टदेवान्गुरून्वृद्धान्नत्वार्चितगणेश्वरः ॥ १,२१.९१ ॥<br>
मिताहारो युक्तचेष्टो वातातपविवर्जितः ।<br>
एकमण्डलमात्रेण बाह्यान्तः शुचिभाग्भवेत् ॥ १,२१.९२ ॥<br>
मण्डलेन द्वितीयेन सर्वकुष्ठविनाशनम् ।<br>
मण्डलेन तृतीयेन चतुर्विधविषापहम् ॥ १,२१.९३ ॥<br>
मण्डलेन चतुर्थेन नालिकेराम्बुवद्भवेत् ।<br>
आत्मतोयं पञ्चमेन मलदौर्गन्ध्यनाशनम् ॥ १,२१.९४ ॥<br>
षष्ठमण्डलयोगेन देहदौर्गन्ध्यनाशनम् ।<br>
सप्तमण्डलयोगेन भवेदिन्द्रियपाटवम् ॥ १,२१.९५ ॥<br>
ततोऽष्टमे मण्डले तु रजनीचूर्णकर्षयुक् ।<br>
सेवेत शिवतोयं च यावद्द्विः सप्तमण्डलम् ॥ १,२१.९६ ॥<br>
वलीपलितहीनः स्यान्महाविषभयोज्झितः ।<br>
मण्डले पञ्चदशके कर्षांशौ शृङ्गगन्धकौ ॥ १,२१.९७ ॥<br>
शिवतोयेन सम्मिश्रं प्रपिबेदेकविंशतिम् ।<br>
मण्डलं च तदन्ते स्यात्सिद्धिभाग्देहलोहयोः ॥ १,२१.९८ ॥<br>
द्वाविंशन्मण्डले देवि चाभ्रकं वरया युतम् ।<br>
एवं भजेद्यमी यावदष्टाविंशतिमण्डलम् ॥ १,२१.९९ ॥<br>
मत्तहस्तिबलोपेतो गृध्रदृष्टिरनामयः ।<br>
एकोनत्रिंशति प्राप्ते मण्डले वरया युताम् ॥ १,२१.१०० ॥<br>
सकान्तचूर्णविमलां गोधामपि पिबेत्प्रिये ।<br>
पञ्चत्रिंशन्मण्डलान्तं वज्रकायो भवेन्नरः ॥ १,२१.१०१ ॥<br>
षट्त्रिंशन्मण्डलादि स्वर्णधात्रीरजोऽन्वितम् ।<br>
आत्मगोधान्वितं पेयं तत्तु यावद्द्व्यधिकम् ॥ १,२१.१०२ ॥<br>
चत्वारिंशन्मण्डलान्तं सशरीरः खगो भवेत् ।<br>
त्रिचत्वारिंशन्मण्डले तु प्राप्ते पारदसंयुतम् ॥ १,२१.१०३ ॥<br>
वरायुतं पिबेदूनपञ्चाशन्मण्डलावधिः ।<br>
अणिमादिगुणोपेतो वज्रकायश्च खेचरः ॥ १,२१.१०४ ॥<br>
सिद्धैर्युक्तो निरातङ्को निरपायो निरञ्जनः ।<br>
यदृच्छया सर्वलोके विहरत्येव सर्वदा ॥ १,२१.१०५ ॥<br>
आरभ्य प्रथमं देवि मण्डलान्नित्यमाचरेत् ।<br>
आत्मतोयेन धुत्तूररसेन परिलोडयेत् ॥ १,२१.१०६ ॥<br>
भस्म तेनैव सर्वाङ्गमसकृत्परिमर्दयेत् ।<br>
अन्यकालसमायातमात्मतोयं विशेषतः ॥ १,२१.१०७ ॥<br>
मूर्ध्नि नासापुटे कर्णे दृशि पादकरद्वये ।<br>
शीलयेत्सततं देवि शुद्धदेहो भवेन्नरः ॥ १,२१.१०८ ॥<br>
कदाचिदप्यात्मगोधां भूमौ न विसृजेत्प्रिये ।<br>
अमरीसेविनः पुंसः शिवतोयेन जायते ॥ १,२१.१०९ ॥<br>
सर्वलोहं च कनकं दिव्यं मनुजदुर्लभम् ।<br>
विजयासहितां गोधां प्रतिवासरमापिबेत् ॥ १,२१.११० ॥</p>
<p>आक्, १, २२<br>
[वन्दाककल्पः]<br>
वन्दाको द्विविधः प्रोक्तः पुरुषस्त्रीविभेदतः ।<br>
खर्जूरीपत्रवत्पत्रः पुरुषः सर्वसिद्धिदः ॥ १,२२.१ ॥<br>
स्त्रीसंज्ञस्तु गुणैरल्पो वृत्तपत्रः प्रतापवान् ।<br>
वन्दाकः पादपरुहः शिखरी तरुरोहिणी ॥ १,२२.२ ॥<br>
वृक्षादनी कामिनी च वृक्षरुग्बन्धबन्धकम् ।<br>
वन्दाकस्तिक्ततुवरः कफपित्तश्रमापहः ॥ १,२२.३ ॥<br>
वश्यादिसिद्धिदो वृष्यो विषघ्नश्च रसायनम् ।<br>
[वन्दाकाहरणविधिः]<br>
कृतोपवासः सुस्नातो रक्तमाल्यानुलेपनः ॥ १,२२.४ ॥<br>
मुक्तकेशाम्बरो भूत्वा रात्रौ संयतमानसः ।<br>
वृक्षं प्रदक्षिणं कृत्वा गन्धपुष्पाक्षतादिभिः ॥ १,२२.५ ॥<br>
पूजाद्रव्यैः समभ्यर्च्य बलिं दध्योदनैः किरेत् ।<br>
चिन्तामणिं नृसिंहं च मनुमष्टोत्तरं शतम् ॥ १,२२.६ ॥<br>
जप्त्वा खड्गेन संछिद्य वन्दाकं विधिनाहरेत् ।<br>
वन्दाकानां तु सर्वेषां विधिरेष उदाहृतः ॥ १,२२.७ ॥<br>
अश्विन्यां शुचिरश्वत्थवन्दाकं विधिनाहृतम् ।<br>
क्षीरेण पिष्टमालोड्य पिबेदश्वबलो भवेत् ॥ १,२२.८ ॥<br>
तथैवाश्वत्थवन्दाकमुपरागेऽर्कचन्द्रयोः ।<br>
नृसिंहमन्त्रं प्रजपन् खड्गेनाच्छिद्य चाहरेत् ॥ १,२२.९ ॥<br>
घृष्ट्वांभसा प्रकोष्ठेण लिप्त्वा गोरोचनान्वितम् ।<br>
विधाय तिलकं पश्येत्सर्ववश्यो भवेद्ध्रुवम् ॥ १,२२.१० ॥<br>
न्यग्रोधस्य तु वन्दाकमश्विन्यां विधिनाहरेत् ।<br>
सूत्रेण बन्धयेद्धस्ते ह्यदृश्यो जायते नरः ॥ १,२२.११ ॥<br>
सर्ववश्यं भवेत्क्षीरैः पिष्ट्वा पाने गदाञ्जयेत् ।<br>
अश्विन्यां तु शिरीषस्य वन्दाकं विधिनाहरेत् ॥ १,२२.१२ ॥<br>
सूत्रेण बन्धयेद्धस्ते वीर्यस्तम्भो भवेद्ध्रुवम् ।<br>
अश्विन्यामाहरेद्धीमान् पलाशस्य तु बन्धकम् ॥ १,२२.१३ ॥<br>
हस्ते बद्ध्वा स्पृशेद्यस्तु सा नारी वशगा भवेत् ।<br>
अङ्कोलबन्धमश्विन्यां करे बद्ध्वा जगत्प्रियः ॥ १,२२.१४ ॥<br>
भरण्यां कुशवन्दाकं गृहीत्वा शुभयोगतः ।<br>
बध्नीयाद्दक्षिणे हस्ते तेनादृश्यो भवेन्नरः ॥ १,२२.१५ ॥<br>
भरण्यां फल्गुवन्दाकं धान्यराशौ विनिक्षिपेत् ।<br>
तेन वै धान्यवृद्धिः स्यान्नात्र कार्या विचारणा ॥ १,२२.१६ ॥<br>
भरण्यां बदरीणां च वन्दाकं विधिनाहरेत् ।<br>
बन्धयेद्दक्षिणे हस्ते संलभेदीप्सितं फलम् ॥ १,२२.१७ ॥<br>
कृत्तिकायां तु कतकवन्दाकं विधिनाहरेत् ।<br>
वर्तिमध्ये क्षिपेत्तं च तेन संगृह्य कज्जलम् ॥ १,२२.१८ ॥<br>
स्त्रीणामञ्जनमात्रेण पतिर्वश्यो भवेद्ध्रुवम् ।<br>
कृत्तिकायां शुचिर्भूत्वा जम्बूवन्दाकमाहरेत् ॥ १,२२.१९ ॥<br>
क्षीरेण पिष्टं तत्कल्कं पीत्वा रोगैर्विमुच्यते ।<br>
रोहिण्यां तिन्त्रिणीकस्य वन्दाकं विधिनाहरेत् ॥ १,२२.२० ॥<br>
बद्ध्वा हस्ते स्पृशेद्यं यं सर्ववश्यो भवेन्नरः ।<br>
तिमिरादिषु शस्तं तदसाध्यं घृतमञ्जनात् ॥ १,२२.२१ ॥<br>
क्षौद्रघृष्टेन तेनैव कृतं चक्षुष्यमञ्जनम् ।<br>
बन्धकमुदुम्बरभवं रोहिण्यां गृह्य वलयकं कुर्यात् ।<br>
तद्वलयोपरि विनिहितभाण्डस्थितमोदकं क्षयं नैति ॥ १,२२.२२ ॥<br>
अश्वत्थस्य तु वन्दाकं रोहिण्यां विधिनाहरेत् ॥ १,२२.२३ ॥<br>
गृहे स्थिते च वन्दाके नित्यैश्वर्यं प्रजायते ।<br>
कतकस्य तु वन्दाकं रोहिण्यां विधिनाहरेत् ॥ १,२२.२४ ॥<br>
अञ्जने नेत्रयुगले निधिं पश्यति निश्चितम् ।<br>
तदेव बन्धयेद्धस्ते सर्ववश्यो भवेद्ध्रुवम् ॥ १,२२.२५ ॥<br>
उदुम्बरस्य वन्दाकं रोहिण्यां विधिनाहरेत् ।<br>
हस्ते बद्ध्वा निहन्त्याशु ज्वरं चातुर्थिकं प्रिये ॥ १,२२.२६ ॥<br>
रोहिण्यां मातुलुङ्गस्य बन्धकं तु समाहरेत् ।<br>
धारयेद्दक्षिणे कर्णे जगद्वश्यकरं परम् ॥ १,२२.२७ ॥<br>
रोहिण्यां बिल्ववन्दाकं करे बद्ध्वा जगत्प्रियः ।<br>
मृगशीर्षे शिरीषस्य वन्दाकं सम्यगाहृतम् ॥ १,२२.२८ ॥<br>
हस्ते बद्ध्वा स्पृशेन्नारीं नरं वा वशयेद्ध्रुवम् ।<br>
मृगशीर्षे तु वन्दाकं तिन्त्रिणीवृक्षसम्भवम् ॥ १,२२.२९ ॥<br>
क्षीरेण पिष्ट्वा प्रपिबेददृश्यो जायते नरः ।<br>
तद्दध्ना यः पिबेत्प्रातः सर्वव्याधिहरो भवेत् ॥ १,२२.३० ॥<br>
महिषीतक्रपिष्टेन तेन सर्वाङ्गलेपनम् ।<br>
कृत्वा वह्निगतो यस्तु वह्निना च न दह्यते ॥ १,२२.३१ ॥<br>
तिन्त्रिणीकस्य वन्दाकं गृहे यस्य प्रतिष्ठितम् ।<br>
तस्य चोरभयं नास्ति करे द्यूतजयो भवेत् ॥ १,२२.३२ ॥<br>
उदुम्बरस्य वन्दाकं मृगशीर्षे समाहरेत् ।<br>
हस्ते बद्ध्वा स्पृशेन्नारीं सा नारी वशगा भवेत् ॥ १,२२.३३ ॥<br>
स्त्रीणां हस्ते तु बध्नीयादन्नमध्ये विनिक्षिपेत् ।<br>
जायते चान्नवृद्धिस्तु नात्र कार्या विचारणा ॥ १,२२.३४ ॥<br>
न्यग्रोधस्य तु वन्दाकं मृगशीर्षे समाहरेत् ।<br>
बध्नीयाद्दक्षिणे हस्ते जनवश्यो भवेद्ध्रुवम् ॥ १,२२.३५ ॥<br>
आदाय माटरूषस्य वन्दाकं समुदाहृतम् ।<br>
बद्ध्वा हस्ते जनैर्दीव्यन् स्याद्द्यूतेष्वपराजितः ॥ १,२२.३६ ॥<br>
आर्द्रायां तौम्बुरं ग्राह्यं वन्दाकं विधिना हरेत् ।<br>
क्षीरेण प्रपिबेद्यस्तु तस्य स्याल्लोहमोटनम् ॥ १,२२.३७ ॥<br>
आर्द्रार्के वा पुष्यरवौ वन्दाकं तुम्बुरोर्हरेत् ।<br>
बध्नीयाद्दक्षिणे हस्ते बाणस्तम्भः प्रजायते ॥ १,२२.३८ ॥<br>
पुनर्वसोर्हृतं वंशवन्दाकं क्षीरपेषितम् ।<br>
पीत्वा स्त्रीपुरुषौ वन्ध्यौ प्रसुवाते सुतान्बहून् ॥ १,२२.३९ ॥<br>
नक्तमालस्य वन्दाकमाहरेच्च पुनर्वसौ ।<br>
क्षीरेण पिष्ट्वा प्रपिबेदखिलामयनाशनम् ॥ १,२२.४० ॥<br>
तच्चूर्णस्य मात्रेण नश्यन्ति ग्रहराक्षसाः ।<br>
पुष्ये बन्धूकवन्दाकं गृहीत्वा तं निधापयेत् ॥ १,२२.४१ ॥<br>
क्षेत्रमध्ये रिपोस्तत्र सस्यनाशश्च जायते ।<br>
आश्लेषायां कर्णिकारवन्दाकं सम्यगाहृतम् ॥ १,२२.४२ ॥<br>
बद्ध्वा हस्ते दृढं तेन स्पृशन् वशति तेजनात् ।<br>
मधूकस्य च वन्दाकमाश्लेषायां समाहरेत् ॥ १,२२.४३ ॥<br>
बन्धयेद्दक्षिणे हस्ते व्याघ्रादिभयनाशनम् ।<br>
मघासु मुचुकुन्दस्य वन्दाकं विधिनाहृतम् ॥ १,२२.४४ ॥<br>
निधापयेद्धान्यमध्ये तद्धान्यं त्वक्षयं भवेत् ।<br>
विभीतकस्य वन्दाकं फल्गुन्योः पूर्वयोर्हृतम् ॥ १,२२.४५ ॥<br>
स्थापयेद्धान्यमध्येन तदक्षय्यं क्षणाद्भवेत् ।<br>
फल्गुन्योरन्ययोर्हस्तेऽप्ययमेव विधिः स्मृतः ॥ १,२२.४६ ॥<br>
शाकवृक्षस्य वन्दाकं मघायां विधिनाहरेत् ।<br>
धान्यसंचयकृद्द्वारे धान्यवृद्धिश्च जायते ॥ १,२२.४७ ॥<br>
मौञ्जीवृक्षस्य वन्दाकं मघार्के विधिनाहरेत् ।<br>
शिरसा धारयेन्नित्यं तस्य श्रीर्वशमाप्नुयात् ॥ १,२२.४८ ॥<br>
पलाशस्य तु वन्दाकं हस्तर्क्षे विधिनाहरेत् ।<br>
करे शिरसि बध्नीयाद्व्याघ्रादिग्रहहृद्भवेत् ॥ १,२२.४९ ॥<br>
तिन्दुकस्य च वन्दाकं चित्रायामाहृतं तथा ।<br>
बद्ध्वा हस्ते समस्तानां सध्वधो भवति द्विषाम् ॥ १,२२.५० ॥<br>
कुटजस्य तु वन्दाकं चित्रायां विधिनाहरेत् ।<br>
बध्नीयाद्दक्षिणे हस्ते दुर्लभं चेप्सितं लभेत् ॥ १,२२.५१ ॥<br>
स्वात्यां लिकुचवन्दाकं गृहीत्वा यत्र वस्तुनि ।<br>
निधापयति तत्सर्वमक्षयं नात्र संशयः ॥ १,२२.५२ ॥<br>
बब्बूलबन्धकं स्वात्यां बदर्यास्त्वनुराधके ।<br>
बध्नन्यो धारयेद्धस्ते तत्स्पृष्टा स्त्री वशा भवेत् ॥ १,२२.५३ ॥<br>
आहृत्य धात्रीवन्दाकं विशाखायां यथाविधि ।<br>
शुक्तकारस्य भवने विरुद्धस्य निधापयेत् ॥ १,२२.५४ ॥<br>
सर्वं मद्यमपेयं स्यान्मोक्षस्तस्मिन्समुद्धृते ।<br>
अनुराधासु विधिना ऐन्द्रीवन्दाकमाहृतम् ॥ १,२२.५५ ॥<br>
धान्यमध्ये विनिक्षिप्तं धान्यमक्षयतां नयेत् ।<br>
ज्येष्ठायामाम्रवन्दाकं हृत्वा वेश्यागृहे खनेत् ॥ १,२२.५६ ॥<br>
सा दुर्भगा भवेत्सत्यमुद्धृते मोक्ष उच्यते ।<br>
मूले खदिरवन्दाकं गृहीत्वा विधिपूर्वकम् ॥ १,२२.५७ ॥<br>
बद्ध्वा हस्ते नरः क्षिप्रं दुर्भगः सुभगो भवेत् ।<br>
तदेव पिष्टं क्षीरेण पीतं कुष्ठादिनाशनम् ॥ १,२२.५८ ॥<br>
मूलार्के गोट्टिकायाश्च वन्दाकं विधिनाहरेत् ।<br>
दक्षिणे बन्धयेद्धस्ते स्त्रीवश्यं भवति ध्रुवम् ॥ १,२२.५९ ॥<br>
तदेव शिरसा धार्यं सर्वसिद्धिर्भवेद्ध्रुवम् ।<br>
करवीरस्य वन्दाकं पूर्वाषाढासु साधितम् ॥ १,२२.६० ॥<br>
धारयेच्छिरसा युद्धे स भवेदपराजितः ।<br>
पूर्वाषाढासु वन्दाकं बदरीवृक्षसम्भवम् ॥ १,२२.६१ ॥<br>
पिबेत्क्षीरेण या वन्ध्या सा बहूंश्च सुतांल्लभेत् ।<br>
कुरवस्य तु वन्दाकं पूर्वाषाढार्कवारके ॥ १,२२.६२ ॥<br>
बन्धयेद्दक्षिणे हस्ते ह्यदृश्यो जायते नरः ।<br>
उत्तराषाढनक्षत्रे ग्राह्यं मन्दारबन्धकम् ॥ १,२२.६३ ॥<br>
पलाशबन्धकं वाथ करे बद्ध्वा वशंकरम् ।<br>
श्रवणे चित्रकोद्भूतं वन्दाकं प्राप्यते न तु ॥ १,२२.६४ ॥<br>
कङ्कुणीतैलघृष्टेन ताम्रपत्रं च लेपयेत् ।<br>
पुटपाकविधानेन तत्स्वर्णं भवति ध्रुवम् ॥ १,२२.६५ ॥<br>
एरण्डस्य तु वन्दाकं श्रवणार्के समाहरेत् ।<br>
बन्धयेद्दक्षिणे हस्ते सदा द्यूतजयो भवेत् ॥ १,२२.६६ ॥<br>
धनिष्ठायां तु बदरीवन्दाकं विधिनाहृतम् ।<br>
बद्ध्वा करे स्पृशेद्यं यं स स दासो भवेद्ध्रुवम् ॥ १,२२.६७ ॥<br>
हृतं पुन्नागवन्दाकं वारुणेषु यथाविधि ।<br>
क्षीरेण पिष्ट्वा प्रपिबन्महानागबलो भवेत् ॥ १,२२.६८ ॥<br>
नक्तमालस्य वन्दाकं मघार्के विधिनाहरेत् ।<br>
विधिना धारयेद्बाहौ पिशाचानां च दर्शनम् ॥ १,२२.६९ ॥<br>
तिन्त्रिणीकस्य वन्दाकं पुन्नर्क्षे विधिनाहरेत् ।<br>
बन्धयेद्दक्षिणे हस्ते नित्यं द्यूतजयो भवेत् ॥ १,२२.७० ॥<br>
पुन्नर्क्षे वंशवन्दाकमदृश्यो जायते करे ।<br>
शिरीषस्य तु वन्दाकमुत्तरे विधिनाहरेत् ॥ १,२२.७१ ॥<br>
करे शिरसि बध्नीयाद्व्याघ्रादिग्रहहृद्भवेत् ।<br>
मघायां स्थापयेत्क्षेत्रे वन्दाकं मधुकोद्भवम् ॥ १,२२.७२ ॥<br>
पक्षिणां मूषिकानां च जायते तुण्डबन्धनम् ।<br>
पलाशस्य तु वन्दाकं हस्तर्क्षे विधिनाहरेत् ॥ १,२२.७३ ॥<br>
लिङ्गलेपं प्रकुर्वीत वीर्यस्तम्भो भवेद्ध्रुवम् ।<br>
क्षीरेणालोड्य वल्लीकं क्षौद्रं पिष्ट्वा निषेचयेत् ॥ १,२२.७४ ॥<br>
वङ्गं तु सप्तधा देवि तद्वङ्गं रजतं भवेत् ।<br>
पलाशस्य तु वन्दाकं हस्तर्क्षे विधिनाहरेत् ॥ १,२२.७५ ॥<br>
क्षीरेण प्रपिबेद्यस्तु ह्यदृश्यो जायते नरः ।<br>
तिन्दुकस्य च वन्दाकं चित्रायामाहृतं तथा ॥ १,२२.७६ ॥<br>
बद्ध्वा हस्ते समस्तानामवध्यो भवति द्विषाम् ।<br>
हरीतक्यास्तु वन्दाकं पूर्वभाद्रपदाहृतम् ॥ १,२२.७७ ॥<br>
क्षीरेण कल्कितं पीत्वा चरेद्वररुचेः समः ।<br>
उत्तरास्वर्कवन्दाकं हृतं भाद्रपदासु तत् ॥ १,२२.७८ ॥<br>
प्रलेपाद्यैः परं हन्याद्विषं स्थावरजङ्गमम् ।<br>
रेवत्यां बोधिवन्दाकलतया कृतकौतुका ॥ १,२२.७९ ॥<br>
वन्ध्यापि लभते गर्भं पीत्वा गोपयसा च तत् ।<br>
रेवत्यां वटवन्दाकं वल्मीकमधुघर्षितम् ॥ १,२२.८० ॥<br>
अक्षिदोषेष्वतिश्रेष्ठमक्षरावरणादिषु ।<br>
रेवत्यां वटवन्दाकं गृहीत्वा धारयेद्भुजे ॥ १,२२.८१ ॥<br>
महानागबलोपेतो महागणश्च जायते ।<br>
समुद्धृतं विशाखायां वन्दाकं राजवृक्षकम् ॥ १,२२.८२ ॥<br>
निवारयति गेहस्थं वैश्वानरभयं गृहे ।<br>
रोहिण्यां वटवन्दाकं कटिस्थं वीर्यवर्धनम् ॥ १,२२.८३ ॥<br>
अश्वत्थभववन्दाकं रेवत्यां गर्भदं स्मृतम् ।<br>
विषवृक्षोत्थवन्दाकं पूर्वाषाढोद्धृतं यदि ॥ १,२२.८४ ॥<br>
प्रलिप्तं तनुते भूतपिशाचादिप्रभाषणम् ।<br>
चुल्लिकान्तर्गतं कुर्यात्सभक्तां पानसन्ततिम् ॥ १,२२.८५ ॥<br>
द्यूते जाम्बववन्दाकं रेवत्यां जयकारकम् ।<br>
कुर्यात्कुरववन्दाकं हस्तस्थं बाणवारणम् ॥ १,२२.८६ ॥<br>
मधूकवृक्षवन्दाकं धान्यस्थं धान्यवृद्धिदम् ।<br>
पलाशतरुवन्दाकं वाक्प्रदं क्षीरसेवितम् ॥ १,२२.८७ ॥<br>
वेश्यायां निम्बवन्दाकं गृहान्तर्निहितं यदि ।<br>
वश्यं करोति साश्चर्यमा जन्ममरणान्तिकम् ॥ १,२२.८८ ॥</p>
<p>आक्, १, २३<br>
[विशिष्टा रससंस्काराः]<br>
श्रीभैरवी ।<br>
श्रुतं सर्वं मया देव दिव्यं सर्वरसायनम् ।<br>
शंभो तव प्रसादेन कृपांभोधे सुरेश्वर ॥ १,२३.१ ॥<br>
विज्ञापयिष्याम्यपरं सर्वलोकहितङ्करम् ।<br>
वृद्धस्त्रीबालषण्ढानामन्येषां रोगिणामपि ॥ १,२३.२ ॥<br>
रसायनेष्वशक्तानां कथं सौख्यं भवेत्प्रभो ।<br>
सर्वानुग्राहक श्रीमन् तदाज्ञापय भैरव ॥ १,२३.३ ॥<br>
श्रुत्वा देव्याः स्तुतिपरं सर्वलोकहितप्रदम् ।<br>
श्रुत्वा मन्दस्मितं देवो जगादेत्थं परं वचः ॥ १,२३.४ ॥<br>
श्रीभैरवः ।<br>
साधु साधु महाभागे लोकानां जननी यतः ।<br>
तस्माल्लोकहितं पृष्टं तद्वक्ष्याम्यहमीश्वरि ॥ १,२३.५ ॥<br>
रसादिसंस्कारविधिं सर्वरोगनिबर्हणम् ।<br>
यथाक्रमं प्रवक्ष्यामि श्रूयतामवधानतः ॥ १,२३.६ ॥<br>
रसेन्द्रो रसराजश्च रसः सूतश्च पारदः ।<br>
शिवबीजं शिवो जैत्रो रसलोहो महारसः ॥ १,२३.७ ॥<br>
रसोत्तमो महातेजाः सूतराट्चपलोऽमृतः ।<br>
धुत्तुरो लोकनाथश्च प्रभुरिन्द्रो भवस्तथा ॥ १,२३.८ ॥<br>
रुद्रतेजाः खेचरश्च रसधातुरचिन्त्यजः ।<br>
अमरो देहदः स्कन्दः स्कन्देशो मृत्युनाशनः ॥ १,२३.९ ॥<br>
देवो रसायनः श्रेष्ठो यशोदः पावनः स्मृतः ।<br>
प्रोक्ता दिव्यरसाश्चैव त्रयस्त्रिंशच्च नाम च ॥ १,२३.१० ॥<br>
दोषयुक्तः सूतराजो विषमेव वरानने ।<br>
दोषहीनो रसः साक्षादमृतं नात्र संशयः ॥ १,२३.११ ॥<br>
तस्मात्पारदसंस्कारं दोषघ्नं शृणु पार्वति ।<br>
रसाचार्यो भिषक्श्रेष्ठो यतात्माघोरमन्त्रवित् ॥ १,२३.१२ ॥<br>
[रसशोधनसंस्काराः; प्रथमः प्रकारः]<br>
शुभर्क्षे शुभलग्नेषु सुमुहूर्ते सुवासरे ।<br>
पूर्वोक्तवत्सूतपूजां कुर्यादादौ शुचिस्थले ॥ १,२३.१३ ॥<br>
शतं पलानां पञ्चाशत्पञ्चविंशति वा पुनः ।<br>
दश वा पञ्च वा देवि नैतस्मादूनमिष्यते ॥ १,२३.१४ ॥<br>
लोहजे वा शिलोत्थे वा खल्वे सूतं विनिक्षिपेत् ।<br>
कलांशं सूतराजस्य चूर्णेष्टकनिशारजः ॥ १,२३.१५ ॥<br>
जम्बीराम्लेन संमर्द्य तप्तखल्वे दिनं प्रिये ।<br>
क्षालयेदुष्णसौवीरैर्नागदोषो विनश्यति ॥ १,२३.१६ ॥<br>
अङ्कोलेनेन्द्रवारुण्या वङ्गदोषो विनश्यति ।<br>
आरग्वधेन च मलं चित्रके नागदूषणम् ॥ १,२३.१७ ॥<br>
कृष्णधूर्तेन चाञ्चल्यं त्रिफलाभिर्विषं हरेत् ।<br>
गिरिदोषं त्रिकटुकैरसह्याग्निस्तु गोक्षुरैः ॥ १,२३.१८ ॥<br>
वङ्गादिसप्तदोषाणां नाशार्थं सप्तवासरम् ।<br>
तत्तच्चूर्णैः कलांशैश्च कुमार्या रससंयुतैः ॥ १,२३.१९ ॥<br>
मर्दयित्वा रसं पश्चात्क्षालयेदुष्णकांजिकैः ।<br>
पारदः सकलैर्दोषैर्मुच्यते सप्तकञ्चुकैः ॥ १,२३.२० ॥<br>
वैद्यकर्मणि योज्यश्चेद्रसः स्यात्सर्वरोगहा ।<br>
[द्वितीयः प्रकारः]<br>
देवदारुमलयजजयावायसतुण्डिका ॥ १,२३.२१ ॥<br>
कुमारीमुसलीवन्ध्याकर्कोटीरससंयुतम् ।<br>
सूतं दिनं मर्दयेच्च पुनः पातनयन्त्रके ॥ १,२३.२२ ॥<br>
पातयेद्योजयेत्सूतं शुद्धं वैद्यस्य कर्मणि ।<br>
[तृतीयः प्रकारः]<br>
दग्धं पाषाणचूर्णं च निशाकन्यारसै रसम् ॥ १,२३.२३ ॥<br>
मर्दयेद्दिनमेकं च पूर्वयन्त्रे च पातयेत् ।<br>
एवं संस्कारसंशुद्धं योजयेद्वैद्यकर्मणि ॥ १,२३.२४ ॥<br>
[चतुर्थः प्रकारः]<br>
दरदं याममात्रं तु पारिभद्रद्रवैः प्रिये ।<br>
अथवा जम्बीररसैर्मर्दयित्वा तु पाचयेत् ॥ १,२३.२५ ॥<br>
यन्त्रे पातनके देवि दोषकञ्चुकवर्जितः ।<br>
[पञ्चमः प्रकारः]<br>
पुनर्नवारसैः पेष्यं धान्याभ्रं पारदं समम् ॥ १,२३.२६ ॥<br>
तप्तखल्वे दिनं कृत्वा वज्रमूषागतं रसम् ।<br>
पचेद्भूधरयन्त्रे च पुनः संमर्दयेच्च तम् ॥ १,२३.२७ ॥<br>
पूर्वद्रवैर्यथापूर्वं मर्दनं पाचनं पुनः ।<br>
कृत्वैतं दशवारं तं पात्यं पातनयन्त्रके ॥ १,२३.२८ ॥<br>
शुद्धः स्यात्पारदो देवि योज्यो योगे रसायने ।<br>
[षष्ठः प्रकारः]<br>
दशमांशं रसाद्गन्धं तप्तखल्वे विनिक्षिपेत् ॥ १,२३.२९ ॥<br>
वराजम्बीरकन्याग्निद्रवैर्यामं विमर्दयेत् ।<br>
पातयेत्पातनायन्त्रे कुर्यादेवं तु सप्तधा ॥ १,२३.३० ॥<br>
सगन्धकं मर्दनं च पातनं भवति प्रिये ।<br>
शुद्धः स्यात्पारदो देवि योज्यः पारदकर्मणि ॥ १,२३.३१ ॥<br>
[सप्तमः प्रकारः]<br>
तिलतैलैर्माहिषिकैर्मूत्रैर्मद्याम्लकेन च ।<br>
गोमांसैर्हिङ्गुलं पाच्यं लोहपात्रे क्रमाग्निना ॥ १,२३.३२ ॥<br>
सप्ताहं लोहदण्डेन चालयेत्तद्द्रवं मुहुः ।<br>
सार्द्रं मयूरपित्तेन भावयेदातपे दिनम् ॥ १,२३.३३ ॥<br>
पातयेत्पातनायन्त्रे दरदं खरवह्निना ।<br>
शुद्धो भवेच्चतुर्यामात्पारदो योगवाहकः ॥ १,२३.३४ ॥<br>
[जारणार्हो वडबानलविडः]<br>
शृणु देवि प्रवक्ष्यामि जारणार्हं बिडं प्रिये ।<br>
चूर्णं कृत्वा दग्धशङ्खं घर्मेऽर्कक्षीरभावितम् ॥ १,२३.३५ ॥<br>
कुर्याद्दिनं ततो देवि धूमसारं च भावयेत् ।<br>
दिनं जम्बीरकरसैरातपे चातितीव्रके ॥ १,२३.३६ ॥<br>
चतुर्याममजामूत्रैः षोडशांशं सुवर्चलम् ।<br>
यथा सान्द्रत्वमाप्नोति तावत्क्वाथ्यं वरानने ॥ १,२३.३७ ॥<br>
नरमूत्रे षोडशांशे कण्टकारीं समूलकाम् ।<br>
यावद्घनीभवेत्तावत्क्वाथनीया प्रयत्नतः ॥ १,२३.३८ ॥<br>
तिन्त्रिणीक्षारकासीससर्जक्षाराः शिलाजतु ।<br>
जम्बीरस्य रसैः सर्वं चतुर्यामं पृथक्पृथक् ॥ १,२३.३९ ॥<br>
जेपालं तत्त्वचाहीनं मूलकक्षारसैन्धवम् ।<br>
गुञ्जां च टङ्कणं शिग्रुद्रवैर्भाव्यं पृथक्पृथक् ॥ १,२३.४० ॥<br>
जम्बीराणां द्रवैर्भाव्यं शङ्खाद्यं तत्त्रयोदश ।<br>
सर्वं समांशं च दिनमेकीकृत्य तु गालितम् ॥ १,२३.४१ ॥<br>
रक्षयेत्सर्वदा ज्ञेयो नाम्ना च वडबानलः ।<br>
सुवर्णादिमलोहानां रत्नानां जारणे तथा ॥ १,२३.४२ ॥<br>
अभ्राद्युपरसानां च योजनीयं प्रयत्नतः ।<br>
[पारदभस्मविधिः; प्रथमः प्रकारः]<br>
शुद्धसूतं शुद्धगन्धं मर्दयेद्गोघृतैः समम् ॥ १,२३.४३ ॥<br>
पिण्डीभूतं कुमार्याश्च दलगर्भे निवेशयेत् ।<br>
सम्यक्सूत्रेण संवेष्ट्य तमयस्कान्तसंपुटे ॥ १,२३.४४ ॥<br>
निरुध्य तं मृदुपुटे त्रिधा पाच्यं पुनः प्रिये ।<br>
आदाय दृढमूषायामन्धयित्वा धमेत्सुधीः ॥ १,२३.४५ ॥<br>
भस्मीभवेत्सूतराजो योज्यो योगे रसायने ।<br>
[द्वितीयः प्रकारः]<br>
छायाशुष्काणि कुर्वीत शाकपक्वफलानि च ॥ १,२३.४६ ॥<br>
मर्दयेदर्कपयसा तेन मूषोदरं लिपेत् ।<br>
अग्रप्रसूतगोजातजरायोः शिषितं रजः ॥ १,२३.४७ ॥<br>
मूषामध्ये क्षिपेत्पश्चात्सूतं गन्धश्च तद्रजः ।<br>
क्षिप्त्वा निरुध्य च धमेद्भस्मीभवति पारदः ॥ १,२३.४८ ॥<br>
[तृतीयः प्रकारः]<br>
वन्ध्या कार्कोटकी काकतुण्डी च कटुतुम्बिका ।<br>
कञ्चुकी नलिका काकमाची वै कालमञ्जरी ॥ १,२३.४९ ॥<br>
काकजङ्घास्त्विमाः सर्वाः पिष्ट्वा मूषान्तरे क्षिपेत् ।<br>
पूर्वोक्तवन्ध्यामुख्याभिरष्टाभिर्मर्दयेद्रसम् ॥ १,२३.५० ॥<br>
तद्रसं लिप्तमूषायां क्षिप्त्वा रुद्ध्वा च भूधरे ।<br>
पचेदेवं चाष्टवारमेवं मूषाप्रलेपनम् ॥ १,२३.५१ ॥<br>
मर्दनं धमनं कुर्याद्भूयो भूयः सुरेश्वरि ।<br>
मृतो भवति सूतेन्द्रो योग्यो रोगे रसायने ॥ १,२३.५२ ॥<br>
[चतुर्थः प्रकारः]<br>
नियामकौषधैर्मर्द्यं चतुर्यामं रसं दृढम् ।<br>
द्विगुणे गन्धतैले च शनैर्मन्दाग्निना पचेत् ॥ १,२३.५३ ॥<br>
यावत्खोटत्वमाप्नोति तावदेवं पचेद्रसम् ।<br>
तत्खोटं संपुटे लौहे क्षिप्त्वा रुन्ध्याद्दृढं सुधीः ॥ १,२३.५४ ॥<br>
पथ्याजलैर्लोहकिट्टं पिष्ट्वा सम्पुटमालिखेत् ।<br>
तस्योर्ध्वं श्रावके काचं कृत्वा नागं विनिक्षिपेत् ॥ १,२३.५५ ॥<br>
स नागो द्रवते यावत्तावदेवं धमेत्प्रिये ।<br>
यावन्न याति काठिन्यं तावन्नैव धमेत्सुधीः ॥ १,२३.५६ ॥<br>
पुनः कठिनतां प्राप्ते धमेत्पूर्वोक्तवन्मुहुः ।<br>
त्रियामधमनादेवं भस्मीभवति पारदः ॥ १,२३.५७ ॥<br>
भस्मीकृते मूलिकाभिर्जारणारहितो रसः ।<br>
देहे लोहे न योज्यः स्याद्योज्यो भेषजकर्मणि ॥ १,२३.५८ ॥<br>
[पञ्चमः प्रकारः]<br>
द्विगुणे गन्धतैले च शुद्धं सूतं विमर्दयेत् ।<br>
एकाहं तं पुनर्मर्द्यं सर्पाक्षीभृङ्गराडपि ॥ १,२३.५९ ॥<br>
विष्णुक्रान्ता त्र्यहं चैषां रसैः श्लक्ष्णं विमर्दयेत् ।<br>
पचेद्यन्त्रे त्रिसंघट्टे ह्यष्टवारमिति प्रिये ॥ १,२३.६० ॥<br>
कुर्याद्भस्मति सूतेन्द्रो रोगसंघातनाशनः ।<br>
[षष्ठः प्रकारः]<br>
श्वेताङ्कोलस्य मूलोत्थरसैर्मर्द्यस्त्र्यहं रसः ॥ १,२३.६१ ॥<br>
मूषायां निक्षिपेद्रुद्ध्वा पचेद्भूधरयन्त्रके ।<br>
पारदो भस्मतां याति सर्वरोगहरः परः ॥ १,२३.६२ ॥<br>
[सप्तमः प्रकारः]<br>
विष्णुक्रान्तां वेदिकां च काञ्जिकेन विमर्दयेत् ।<br>
तत्कल्केन रसो मर्द्यः सप्तधा मूर्छितोत्थितः ॥ १,२३.६३ ॥<br>
तं रसं श्रावके क्षिप्त्वा सिञ्चयेत्तद्रसैर्मुहुः ।<br>
दीपाग्निना दिनं पच्याद्भस्म स्याल्लवणाकृतिः ॥ १,२३.६४ ॥<br>
[अष्टमः प्रकारः]<br>
काकोदुंबरिकाक्षीरैर्भावयेत्सोमरामठम् ।<br>
पुनः पुनः सप्तधैवं शोषयेन्मर्दयेत्सुधीः ॥ १,२३.६५ ॥<br>
काकोदुम्बरपञ्चाङ्गं षोडशांशे जले क्षिपेत् ।<br>
यथैकांशोऽवशिष्टः स्यात्तेन तद्धिङ्गु मर्दयेत् ॥ १,२३.६६ ॥<br>
तद्गोलके रसं क्षिप्त्वा मूषायां तं च रोधयेत् ।<br>
भूधरे च पुटेदेवमष्टवारं पुनः पुनः ॥ १,२३.६७ ॥<br>
पुटे पुटे च तद्धिङ्गु दद्यात्सूतो मृतो भवेत् ।<br>
[नवमः प्रकारः]<br>
उरुबूकस्य बीजानि तथापामार्गजानि च ॥ १,२३.६८ ॥<br>
पूर्णयेत्तच्च मूषायां क्षिप्त्वा सूतं ततः क्षिपेत् ।<br>
तदूर्ध्वं पूर्वचूर्णं च सम्यङ्मूषां निरोधयेत् ॥ १,२३.६९ ॥<br>
पचेल्लघुपुटैरेवं चतुर्भिर्भस्मतां व्रजेत् ।<br>
[दशमः प्रकारः]<br>
कुडुहुञ्च्याः कन्दमध्ये कान्तास्तन्यपरिप्लुते ॥ १,२३.७० ॥<br>
रसं क्षिप्त्वा मुखं रुद्ध्वा तन्मज्जकल्कतः सुधीः ।<br>
तं गोमयैः समालिप्य स्वेदयेद्गोमयाग्निना ॥ १,२३.७१ ॥<br>
एवं कृते सप्तवारं रसो भस्मत्वमाप्नुयात् ।<br>
[एकादशः प्रकारः]<br>
अङ्कोलस्य शिफानीरैः सूतं गन्धं समं समम् ॥ १,२३.७२ ॥<br>
दिनमेकं मर्दयेच्च मूषागर्भं निरोधयेत् ।<br>
पुटेद्भूधरयन्त्रे च दिनान्ते भस्म जायते ॥ १,२३.७३ ॥<br>
[द्वादशः प्रकारः]<br>
सूतं धान्याभ्रकं तुल्यं मारकौषधिजै रसैः ।<br>
मर्दयेद्दिनमेकं तु तत्कल्कैर्वस्त्रलेपनम् ॥ १,२३.७४ ॥<br>
तद्वस्त्रं वर्तिकां कृत्वा धृत्वा दंशेन दीपयेत् ।<br>
तद्द्रुतिं पतितां कांस्ये कृष्णवर्णं च तद्भवेत् ॥ १,२३.७५ ॥<br>
तत्पुनर्मारकैर्मर्द्यं पातनायन्त्रके पचेत् ।<br>
मृतो भवेद्दिनैकेन तद्भस्माखिलरोगहृत् ॥ १,२३.७६ ॥<br>
[त्रयोदशः प्रकारः]<br>
कालधुत्तूरतैलेन मर्दनीयश्च पारदः ।<br>
ततो नियामकैर्मर्द्याद्दिनैकं कूर्मयन्त्रके ॥ १,२३.७७ ॥<br>
पाचयेद्भस्मतां याति शुभ्रः स्यात्सर्वरोगहा ।<br>
[चतुर्दशः प्रकारः]<br>
शुद्धसूतादर्धभागं शुद्धं गन्धं विमर्दयेत् ॥ १,२३.७८ ॥<br>
मारकौषधजैर्द्रावैर्दिनं मूषागतं पचेत् ।<br>
यन्त्रे भूधरसंज्ञे च दिनेनैकेन भस्मति ॥ १,२३.७९ ॥<br>
[पञ्चदशः प्रकारः]<br>
सूतमभ्रं वटक्षीरैस्त्रियामं मर्दयेत्प्रिये ।<br>
मूषागर्भे विनिक्षिप्य करीषाग्नौ दिनं पचेत् ॥ १,२३.८० ॥<br>
भस्मीभवति सूतेन्द्रः शुभ्रः सर्वार्तिनाशनः ।<br>
[षोडशः प्रकारः]<br>
मुखीकृते वासिते च पारदे समकाञ्चनम् ॥ १,२३.८१ ॥<br>
जारयेत्पूर्वयोगेन ततो गन्धं समं क्षिपेत् ।<br>
दिव्यौषधिद्रवैर्मर्द्यं दिनं मूषाधृतं रसम् ॥ १,२३.८२ ॥<br>
दिवानक्तं करीषाग्नौ पचेद्वा तुषवह्निना ।<br>
स्वेदयेत्तं समुद्धृत्य भूयो दिव्यौषधोद्भवैः ॥ १,२३.८३ ॥<br>
बीजैः समांशैः संमर्द्यं चतुर्यामं सुरेश्वरि ।<br>
वज्रमूषागतं धाम्यं भस्मीभवति पारदः ॥ १,२३.८४ ॥<br>
तद्भस्म दिव्यं युञ्जीत सदा रोगे रसायने ।<br>
[सप्तदशः प्रकारः]<br>
स्वजीर्णे पारदे स्वर्णं सममम्लेन मर्दयेत् ॥ १,२३.८५ ॥<br>
पिष्टीभूतं काञ्जिकेन प्रक्षाल्यादाय तां पुनः ।<br>
पिष्ट्यर्धं शुद्धगन्धं च तदर्धं टङ्कणं क्षिपेत् ॥ १,२३.८६ ॥<br>
सर्वतुल्यां निशां नारीपुष्परक्तद्रवैर्दिनम् ।<br>
मर्दयेत्तां दिनान्ते च कुर्यात्तद्गोलकं ततः ॥ १,२३.८७ ॥<br>
पचेद्गड्डुकयन्त्रे च दिनं मन्दाग्निना सुधीः ।<br>
समादाय विचूर्ण्यैव दत्त्वा तत्समगन्धकम् ॥ १,२३.८८ ॥<br>
गर्भयन्त्रे त्र्यहं पाच्यं लघुना तत्तुषाग्निना ।<br>
रसो भस्म भवेद्देवि निरुत्थः स्याद्रसायनम् ॥ १,२३.८९ ॥<br>
[अष्टादशः प्रकारः]<br>
कर्षत्रयं शुद्धसूतं कर्षं ताम्ररजः प्रिये ।<br>
अम्लैः संमर्दयेद्गाढं दिनं खल्वे ततो भवेत् ॥ १,२३.९० ॥<br>
पिष्टिस्तां क्षालयेत्तोयैस्तत आदाय निर्मलम् ।<br>
माक्षीकसत्वं तत्सर्वं चक्रमर्दच्छदद्रवैः ॥ १,२३.९१ ॥<br>
त्रिदिनं मर्दयेद्गाढं तां पिष्टिं गर्भयन्त्रके ।<br>
तुषाग्निना पचेद्देवि त्रिदिनं वा दिवानिशम् ॥ १,२३.९२ ॥<br>
करीषाग्नौ भवेत्सूतभस्म रोगजरापहम् ।<br>
[एकोनविंशः प्रकारः]<br>
सूतं स्वर्णं व्योमसत्वं समं स्वर्णसमं बिडम् ॥ १,२३.९३ ॥<br>
रम्भादण्डद्रवैः सर्वं तत्खल्वे मर्दयेद्दिनम् ।<br>
ततो दिव्यौषधोद्भूतैर्बीजैस्तुल्यं दिनद्वयम् ॥ १,२३.९४ ॥<br>
सह संमर्दयेद्रम्भातोयैस्तद्गर्भयन्त्रके ।<br>
पूर्वक्रमेण विपचेद्रसभस्म भवेच्छुभम् ॥ १,२३.९५ ॥<br>
जरामरणरोगघ्नं सर्वसिद्धिप्रदायकम् ।<br>
[विंशः प्रकारः]<br>
रसेन्द्रं विमलासत्वं तुल्यं मर्द्य दिनत्रयम् ॥ १,२३.९६ ॥<br>
सिन्दुवारछदरसैः पिष्टिः स्यात्तां विनिक्षिपेत् ।<br>
काचकूप्यन्तरे कूपीं सप्तमृत्कर्पटैर्लिपेत् ॥ १,२३.९७ ॥<br>
शोषयेद्वालुकायन्त्रे दिनं मन्दाग्निना पचेत् ।<br>
रसभस्म भवेद्दिव्यं रुग्जरामरणापहम् ॥ १,२३.९८ ॥<br>
[एकविंशः प्रकारः]<br>
कर्षद्वयं रसेन्द्रं च तदर्धं शुद्धगन्धकम् ।<br>
माक्षीकसत्वं गन्धांशं तत्सर्वं मर्दयेद्दिनम् ॥ १,२३.९९ ॥<br>
निर्गुण्डीपत्रसारैश्च तं गोलं निक्षिपेत्प्रिये ।<br>
मूषामध्ये ततो मूषावक्त्रं रुद्ध्वा विनिक्षिपेत् ॥ १,२३.१०० ॥<br>
तां मूषां गड्डुकायन्त्रे पचेन्मन्दाग्निना दिनम् ।<br>
रसभस्म भवेद्दिव्यं सिन्दूरारुणसन्निभम् ॥ १,२३.१०१ ॥<br>
जरामरणरोगघ्नं सर्वसिद्धिप्रदं शुभम् ।<br>
[द्वाविंशः प्रकारः]<br>
पक्वमूषोदरे तुल्यगन्धकान्तरितं रसम् ॥ १,२३.१०२ ॥<br>
तयोश्चतुर्गुणं दत्त्वा काकमाचीरसं पुनः ।<br>
आच्छाद्य गड्डुकायन्त्रे तां निधाय पचेत्क्रमात् ॥ १,२३.१०३ ॥<br>
मृदुमध्यमचण्डाख्यवह्नौ यामचतुष्टयम् ।<br>
ततश्च सर्वरोगघ्नं रसभस्म भवेच्छुभम् ॥ १,२३.१०४ ॥<br>
[त्रयोविंशः प्रकारः]<br>
स्नुहीक्षीरैर्दिनं सूतं मर्दयेत्तदभावतः ।<br>
अम्लवल्ल्या रसैरेव तं रसं गन्धकैः समम् ॥ १,२३.१०५ ॥<br>
गर्भयन्त्रे विनिक्षिप्य पूर्ववद्विपचेद्बुधः ।<br>
मृतो भवेद्रसः सोऽयं सर्वरोगहरो भवेत् ॥ १,२३.१०६ ॥<br>
[चतुर्विंशः प्रकारः]<br>
गुञ्जाफलं रससमं मधुटङ्कणयावकैः ।<br>
भृङ्गपत्ररसैर्युक्तं दिनमेकं विमर्दयेत् ॥ १,२३.१०७ ॥<br>
छादितं वज्रमूषायां धमयेन्मृदुवह्निना ।<br>
अयं रसायनो वृष्यो रसः स्याच्छशिसन्निभः ॥ १,२३.१०८ ॥<br>
[पञ्चविंशः प्रकारः]<br>
समं गन्धरसं शुद्धं कीटमारिणिकाद्रवैः ।<br>
अजमार्यहिमार्योर्वा श्वेताङ्कोलरसेन वा ॥ १,२३.१०९ ॥<br>
मर्दयेत्त्रिदिनं क्षिप्त्वा मृण्मये संपुटे ततः ।<br>
दिनमेकं करीषाग्नौ तुषाग्नौ वा दिनत्रयम् ॥ १,२३.११० ॥<br>
पचेत्ततः सूतभस्म जायते रुग्जरापहम् ।<br>
[षड्विंशः प्रकारः]<br>
ताम्राभ्रपातनायोगाच्छोधितं पारदं प्रिये ॥ १,२३.१११ ॥<br>
वज्रभस्म समं हंसपादीद्रावैर्विमर्दयेत् ।<br>
दिव्यौषधिभवैर्बीजैर्वज्रमूषान्तरं लिपेत् ॥ १,२३.११२ ॥<br>
तस्मिन्पूर्वरसं क्षिप्त्वा रुद्ध्वाथ त्रिदिनं पचेत् ।<br>
तुषाग्निना तत उद्धृत्य तत्तुल्यं द्रुतपारदम् ॥ १,२३.११३ ॥<br>
हंसपादीरसैः सर्वं मर्दयेत्त्रिदिनं ततः ।<br>
पूर्ववत्तं पचेत्सोऽयं रसो भस्मति निश्चयः ॥ १,२३.११४ ॥<br>
जरामरणरोगघ्नः सर्वसिद्धिप्रदः शुभः ।<br>
[सप्तविंशः प्रकारः]<br>
वासितं पारदं कर्षमष्टगुञ्जं सुवर्णकम् ॥ १,२३.११५ ॥<br>
मृतवज्रं चतुर्गुञ्जं मर्द्यं हंसपदीरसैः ।<br>
तप्तखल्वे वज्रमूषागतं कृत्वा निरोधयेत् ॥ १,२३.११६ ॥<br>
पचेद्भूधरयन्त्रे च पुनरादाय तं रसम् ।<br>
हंसपादीद्रवैर्मर्द्यं तप्तखल्वे दिनत्रयम् ॥ १,२३.११७ ॥<br>
पूर्ववद्भूधरे यन्त्रे पचेत्तं च पुनः पुनः ।<br>
एवं शतपुटं कृत्वा भस्म स्याद्रक्तवर्णकम् ॥ १,२३.११८ ॥<br>
जरामरणदारिद्र्यनाशनं भवनाशनम् ।<br>
[अष्टाविंशः प्रकारः]<br>
युगांशः शुद्धसूतः स्यादेकांशं ताम्रचूर्णकम् ॥ १,२३.११९ ॥<br>
अम्ले दिनं मर्दयेत्तं प्रक्षाल्यादाय पिष्टिकाम् ।<br>
ताप्यसत्वं पिष्टिसमं चक्रमर्ददलद्रवैः ॥ १,२३.१२० ॥<br>
मर्दयेत्त्रिदिनं सर्वं गोलकं गर्भयन्त्रके ।<br>
निक्षिप्य त्रिदिनं पाच्यं तुषाग्नौ वा सुरेश्वरि ॥ १,२३.१२१ ॥<br>
दिवारात्रं करीषाग्नौ पचेद्भस्म भवेद्रसः ।<br>
[एकोनत्रिंशः प्रकारः]<br>
मुखीकृतरसं चाभ्रसत्वं स्वर्णं त्रयं समम् ॥ १,२३.१२२ ॥<br>
रंभाद्रवेण संमर्द्यं दिनं सर्वसमं बिडम् ।<br>
ततो दिव्यौषधीनां च बीजैर्मर्द्यं दिनत्रयम् ॥ १,२३.१२३ ॥<br>
गर्भयन्त्रे पचेत्पश्चात्करीषाग्नौ मृतो भवेत् ।<br>
[त्रिंशः प्रकारः]<br>
खजीर्णसूतं विमलां समं निर्गुण्डिकारसैः ॥ १,२३.१२४ ॥<br>
मर्दयित्वा त्र्यहं काचकूपिकायां विनिक्षिपेत् ।<br>
सिकतायन्त्रके पच्याच्चतुर्यामेन भस्मितः ॥ १,२३.१२५ ॥<br>
[एकत्रिंशः प्रकारः]<br>
ताप्यसत्वं समं गन्धं द्वाभ्यां तुल्यं च जारितम् ।<br>
सूतं निर्गुण्डिकां मर्द्य दिनं तद्गोलकं पुनः ॥ १,२३.१२६ ॥<br>
वज्रमूषान्धितं कृत्वा धमेद्वा गड्डुयन्त्रके ।<br>
पचेत्तद्रक्तवर्णं स्यात्स रसः सर्वरोगहा ॥ १,२३.१२७ ॥<br>
[रसभस्मलक्षणम्]<br>
अक्षयित्वं निरुत्थत्वं निर्लेपत्वं सुभस्मता ।<br>
मारकत्वं च लोहानां लक्षयेद्रसभस्मतः ॥ १,२३.१२८ ॥<br>
[१. गन्धपिष्टी; प्रथमः प्रकारः]<br>
संचूर्ण्य शोधितं गन्धं पूर्वपत्ररसेन च ।<br>
सप्तधा भावयेद्घर्मे स्त्रीणां च रजसा तथा ॥ १,२३.१२९ ॥<br>
तथा मानवपित्तेन लोलयेद्गन्धकं पुनः ।<br>
पलमेकं शुद्धरसं कर्परे चातपे न्यसेत् ॥ १,२३.१३० ॥<br>
तदूर्ध्वं लोलितं गन्धं विन्यस्याङ्गुष्ठमर्दितम् ।<br>
कुर्यात्सूतो भवेत्पिष्टिः सर्वकर्मसु सिद्धिदः ॥ १,२३.१३१ ॥<br>
[द्वितीयः प्रकार, स्वर्णगन्धपिष्टी]<br>
गन्धकं शोधितं देवि तिलपर्णीरसेन च ।<br>
सप्तधा मर्दयेच्छोष्यं छायायां भावयेत्क्रमात् ॥ १,२३.१३२ ॥<br>
मूषायां पारदं शुद्धं पलमात्रं विनिक्षिपेत् ।<br>
सुवर्णनिष्कगुलिकां मूषायां निक्षिपेत्ततः ॥ १,२३.१३३ ॥<br>
तत्र नारीरजोमूत्रमलमात्रं विनिक्षिपेत् ।<br>
वालुकायन्त्रमध्ये च तां मूषां स्थापयेच्छिवे ॥ १,२३.१३४ ॥<br>
अल्पमल्पं पूर्वगन्धं वारं वारं विनिक्षिपेत् ।<br>
मृद्वग्निना पचेद्यावत्कर्षगन्धं च जीर्यते ॥ १,२३.१३५ ॥<br>
अवतार्य स्वाङ्गशीतमाहरेत्स्वर्णगोलकम् ।<br>
स्वर्णपिष्टिर्भवेद्दिव्या सर्ववाञ्छितदायिनी ॥ १,२३.१३६ ॥<br>
[तृतीयः प्रकारः]<br>
भावयेन्मर्कटीतोयैः शतधा शुद्धगन्धकम् ।<br>
छायायां शुद्धसूतं च घर्मे मृत्कर्परे क्षिपेत् ॥ १,२३.१३७ ॥<br>
किंचित्किंचित्पूर्वगन्धं निक्षिपेन्मर्कटीरसम् ।<br>
जीर्णे गन्धे द्रवं देयं मुहुर्गन्धं मुहुर्द्रवम् ॥ १,२३.१३८ ॥<br>
यावत्पादांशकं जीर्णं गन्धं च पिष्टिका भवेत् ।<br>
दिव्या सा सर्वकर्मार्हा देवानामपि दुर्लभा ॥ १,२३.१३९ ॥<br>
[चतुर्थः प्रकारः]<br>
शुद्धगन्धं चूर्णयित्वा त्रिवारं काञ्जिकेन च ।<br>
जम्बीराम्लैस्त्रिवारं च हंसपादीरसेन च ॥ १,२३.१४० ॥<br>
सप्तधा क्षालयेदेवं कर्पूरं भावयेत्पृथक् ।<br>
श्वेताद्रिकर्णिकातोयैरातपे च त्रिवारकम् ॥ १,२३.१४१ ॥<br>
द्विगुञ्जमात्रं कर्पूरं यन्त्रान्तः परिलेपयेत् ।<br>
तत्र गन्धं सार्धनिष्कं भावितं चूर्णितं क्षिपेत् ॥ १,२३.१४२ ॥<br>
तदूर्ध्वं च पलं सूतं निक्षिपेत्तस्य पृष्ठतः ।<br>
पूर्वमात्रं च कर्पूरं तदूर्ध्वं सार्धनिष्ककम् ॥ १,२३.१४३ ॥<br>
गन्धकं च पुनः क्षिप्त्वा ततो गोमूत्रकेन च ।<br>
श्वेताद्रिकर्णिकामूलं पिष्ट्वा तत्कल्ककेन च ॥ १,२३.१४४ ॥<br>
आच्छाद्य तच्छरावेण रोधयेत्पाचयेत्क्रमात् ।<br>
जालिकायन्त्रमध्ये च दिव्यं पश्चात्तमुद्धरेत् ॥ १,२३.१४५ ॥<br>
एवं कुर्यात्त्रिवारं च गन्धपिष्टिर्भवेद्ध्रुवम् ।<br>
[पञ्चमः प्रकारः]<br>
स्नेहलिप्ते खल्वमध्ये शुद्धसूतं पलं न्यसेत् ॥ १,२३.१४६ ॥<br>
कर्षं च शोधितं गन्धं देवदालीद्रवं क्षिपेत् ।<br>
कराङ्गुल्या खरे घर्मे मर्दयेत्पिष्टिका भवेत् ॥ १,२३.१४७ ॥<br>
[षष्ठः प्रकारः]<br>
ताम्रखल्वे पलं सूतं कर्षार्धं गन्धकं क्षिपेत् ।<br>
मृद्वग्निना पचेद्यामं कराङ्गुष्ठेन चालयेत् ॥ १,२३.१४८ ॥<br>
गन्धपिष्टिर्भवेद्दिव्या सर्वकर्मकरी शुभा ।<br>
[पिष्टीस्तम्भनम् (२)]<br>
पिष्टीनां स्तम्भनं वक्ष्ये तिक्तकोशातकीभवम् ॥ १,२३.१४९ ॥<br>
बीजं चण्डालिनीकन्दं तुल्यं कान्तास्तनोद्भवैः ।<br>
क्षीरैः पिष्ट्वा च तां पिष्टीं लेपयेदङ्गुलं दृढम् ॥ १,२३.१५० ॥<br>
वन्ध्याकन्देऽथवा क्षीरकन्दे वा सूरणोद्भवे ।<br>
कन्दे वा वज्रकन्दे वा कन्दे वा कुडुहुञ्चिजे ॥ १,२३.१५१ ॥<br>
तां पिष्टिं निक्षिपेत्तत्तन्मज्जया रोधयेन्मुखम् ।<br>
तत्कन्दं च मृदा लिप्त्वा पुटेद्भूधरयन्त्रके ॥ १,२३.१५२ ॥<br>
दिवानक्तं करीषाग्नावूर्ध्वाधः परिवर्तनम् ।<br>
यथा कन्दं तु न दहेत्तथा पाकक्रमः स्मृतः ॥ १,२३.१५३ ॥<br>
अथ पिष्टिं समानीयाद्भवेत्सा स्तम्भिता प्रिये ।<br>
[पिष्टीजारणम् (२)]<br>
पिष्टीनां स्तम्भितानां च जारणा वक्ष्यते शिवे ॥ १,२३.१५४ ॥<br>
स्तनयन्त्रे लोहकृते गन्धकं पिष्टितुल्यकम् ।<br>
क्षिपेदूर्ध्वं च देवेशि स्तम्भितां गन्धपिष्टिकाम् ॥ १,२३.१५५ ॥<br>
तदूर्ध्वं पिष्टितुल्यं च गन्धकं चूर्णितं क्षिपेत् ।<br>
निरुध्य भूधरे यन्त्रे पाचयेज्जारयेत्क्रमात् ॥ १,२३.१५६ ॥<br>
गन्धं पुनःपुनर्देयमेवं शतगुणं प्रिये ।<br>
जीर्णे शतगुणे गन्धे यन्त्रात्पिष्टिं समाहरेत् ॥ १,२३.१५७ ॥<br>
सर्वासां गन्धपिष्टीनां जारणं स्याच्च रञ्जनम् ।<br>
[पिष्टीमारणम् (२)]<br>
जारितानां च पिष्टीनां प्रवक्ष्ये मारणक्रमम् ॥ १,२३.१५८ ॥<br>
तप्तखल्वे विनिक्षिप्य जारितां गन्धपिष्टिकाम् ।<br>
दिव्यौषधिरसैः पिष्ट्वा दिनं कुर्याच्च गोलकम् ॥ १,२३.१५९ ॥<br>
दिव्यौषधीनां बीजानि पिष्ट्वा दिव्यौषधोद्भवैः ।<br>
स्वरसैर्वज्रमूषान्तर्लेपयेत्पूर्वगोलकम् ॥ १,२३.१६० ॥<br>
क्षिप्त्वा निरुध्य मूषास्यं पचेद्भूधरयन्त्रके ।<br>
प्रवर्तयंश्चोर्ध्वमधो दिनमेकं पुनः प्रिये ॥ १,२३.१६१ ॥<br>
समाहृत्य यथापूर्वं पूर्वतोयैश्च मर्दयेत् ।<br>
पुटयेत्पूर्ववद्देवि दशवारमिति क्रमात् ॥ १,२३.१६२ ॥<br>
असंशयं गन्धपिष्टिर्म्रियते सर्वकार्यकृत् ।<br>
गन्धपिष्टिक्रमाज्जातरसभस्मानि भैरवि ॥ १,२३.१६३ ॥<br>
सर्वकर्मसु मुख्यानि विशेषाद्वादकर्मणि ।<br>
[रसबन्धाः; प्रथमः प्रकारःः वैक्रान्तबन्धः]<br>
वक्ष्यामि रसबन्धानि शृणु भैरवि सम्प्रति ॥ १,२३.१६४ ॥<br>
शोधितं पारदं खल्वे दशनिष्कं विनिक्षिपेत् ।<br>
निष्कैकं शुद्धगन्धं च स्वल्पं स्वल्पं विनिक्षिपेत् ॥ १,२३.१६५ ॥<br>
कुट्टयेन्मर्दयेद्ग्राव्णा पिष्टिः स्याद्याममात्रके ।<br>
क्षीरकन्देऽथवा वन्ध्याकन्दे वा कुडुहुञ्चिजे ॥ १,२३.१६६ ॥<br>
कन्दे वा निक्षिपेत्पक्वे शुभे गन्धकपिष्टिकाम् ।<br>
निष्कार्धं भस्म वैक्रान्तमूर्ध्वाधो निक्षिपेत्सुधीः ॥ १,२३.१६७ ॥<br>
तत्कन्दमज्जया वक्त्रं निरुध्य च मृदा बहिः ।<br>
लिम्पेदङ्गुलिमात्रेण शोषयित्वाथ सर्वतः ॥ १,२३.१६८ ॥<br>
अष्टवारं पचेद्यन्त्रे भूधरे कौक्कुटे पुटे ।<br>
करीषाग्नौ पुनः कुर्यादूर्ध्वभागमधः प्रिये ॥ १,२३.१६९ ॥<br>
अधोभागं तथोर्ध्वं च भूयो भूयः प्रवर्तनम् ।<br>
एवमेकदिनं पश्चात्पचेद्युगकरीषकैः ॥ १,२३.१७० ॥<br>
पक्वदाडिमबीजाभो बद्धो भवति पारदः ।<br>
वैक्रान्तबद्धनामा स्याच्चूर्णितो योगवाहकः ॥ १,२३.१७१ ॥<br>
[द्वितीयः प्रकारःः गन्धकबन्धः]<br>
पूर्वोक्तां गन्धपिष्टीं तां वस्त्रे बद्ध्वाथ संपुटे ।<br>
लोहजे पोट्टलीं स्थाप्यचोर्ध्वाधः समगन्धकम् ॥ १,२३.१७२ ॥<br>
निरुध्य संपुटं सम्यक्पचेत्भूधरयन्त्रके ।<br>
यथा जीर्णो भवेद्गन्धो भूयो भूयस्तथापि च ॥ १,२३.१७३ ॥<br>
एव षड्गुणगन्धस्तु जारणीयो महेश्वरि ।<br>
एवं गन्धकबद्धोऽयं रसः सर्वामयापहः ॥ १,२३.१७४ ॥<br>
[तृतीयः प्रकारःः गन्धकबन्धः]<br>
षोडशाङ्गुलदीर्घा च जम्बीरफलविस्तृता ।<br>
पक्वमूषा दृढतरा वालुकायन्त्रमध्यतः ॥ १,२३.१७५ ॥<br>
त्रिभागमग्नां कुर्वीत बहिः पादांशसंस्थिताम् ।<br>
तस्यां क्षिपेद्गन्धसूतं पलमेकं सुरेश्वरि ॥ १,२३.१७६ ॥<br>
सूतादथोर्ध्वभागे तु द्विपलं शुद्धगन्धकम् ।<br>
निक्षिपेत्तन्मुखं सम्यग्रोधयेन्मन्दवह्निना ॥ १,२३.१७७ ॥<br>
पचेन्निर्धूमता यावत्तावद्धूमे गते पुनः ।<br>
काकमाचीद्रवैः पूर्या तद्द्रवे जीर्णतां गते ॥ १,२३.१७८ ॥<br>
रसेन नागवल्ल्याश्च पूरणीया पुनः प्रिये ।<br>
उन्मत्तकरसैः पूर्या शनैर्मन्दाग्निना पचेत् ॥ १,२३.१७९ ॥<br>
गन्धकं जीर्यते यावत्काकमाच्यादिकद्रवैः ।<br>
धत्तूरान्तैः पचेदेवं बद्धो भवति पारदः ॥ १,२३.१८० ॥<br>
नाम्ना गन्धकबद्धोऽयं सर्वयोगेषु योजयेत् ।<br>
[चतुर्थः प्रकारः गन्धकस्वर्णबन्धः]<br>
पूर्ववद्गन्धपिष्टिं च विधायादौ विचक्षणः ॥ १,२३.१८१ ॥<br>
सप्तार्धनिष्कसूतः स्यादध्यर्धं शुद्धहाटकम् ।<br>
याममम्लेन संमर्द्यं ख्यातोऽयं हेमपिष्टिका ॥ १,२३.१८२ ॥<br>
गन्धपिष्टिं हेमपिष्ट्या समयावेष्ट्य बाह्यतः ।<br>
स्तनाकारे लोहमये संपुटे वस्त्रबन्धिताम् ॥ १,२३.१८३ ॥<br>
कृत्वा तां पिष्टिकां क्षिप्त्वा पिष्ट्यूर्ध्वाधश्च गन्धकम् ।<br>
सर्वतुल्यं क्षिपेत्सन्धिं रुद्ध्वाम्ललवणैः सुधीः ॥ १,२३.१८४ ॥<br>
पचेद्भूधरयन्त्रे च जीर्णे जीर्णे पुनः पुनः ।<br>
षड्गुणं गन्धकं दद्यात्ततो वस्त्रं शनैर्हरेत् ॥ १,२३.१८५ ॥<br>
समांशं गन्धकं भूयो भूयो जार्यं शनैः शनैः ।<br>
निःशेषं गन्धकं नैव कुर्याच्चेत्पारदच्युतिः ॥ १,२३.१८६ ॥<br>
एवं शतगुणे जीर्णे गन्धपिष्टिं समाहरेत् ।<br>
तत्समांशसुवर्णस्य संपुटे पिष्टिकां क्षिपेत् ॥ १,२३.१८७ ॥<br>
काचं कन्याद्रवैः पिष्ट्वा लेपयेद्बाह्यतोऽङ्गुलम् ।<br>
ततष्टङ्कणकैर्लिप्त्वा पश्चान्मृल्लवणैः क्रमात् ॥ १,२३.१८८ ॥<br>
एकैकं लेपनं कार्यं वेष्ट्यमङ्गुलमानकम् ।<br>
प्रतिलेपं शोषयेच्च कोष्ठीयन्त्रगतं धमेत् ॥ १,२३.१८९ ॥<br>
वङ्कनालेन तीव्रेण वह्निना प्रहरं भवेत् ।<br>
उदयादित्यसङ्काशं खोटं दिव्यरसायनम् ॥ १,२३.१९० ॥<br>
गन्धहाटकबन्धोऽयं जराव्याधिदरिद्रहा ।<br>
[पञ्चमः प्रकारः गन्धकबन्धः]<br>
अथवा गन्धपिष्टिं तां वस्त्रे बद्ध्वाथ गन्धकम् ॥ १,२३.१९१ ॥<br>
तुल्यं दत्त्वा निरुध्याथ संपुटे लोहजे दृढम् ।<br>
पुटेत्तद्भूधरे तावद्यावज्जीर्यति गन्धकम् ॥ १,२३.१९२ ॥<br>
एवं पुनः पुनर्देयं यावद्गन्धं तु षड्गुणम् ।<br>
इत्येवं गन्धके बद्धः सूतः स्यात्सर्वरोगजित् ॥ १,२३.१९३ ॥<br>
[षष्ठः प्रकारः मूलिकाबन्धः]<br>
कार्कोटीमूलजैर्द्रावैः पारदं मर्दयेद्दिनम् ।<br>
मर्कटीमूलजे पिण्डे क्षिपेत्तं मर्दितं रसम् ॥ १,२३.१९४ ॥<br>
तं पिण्डं वज्रमूषायां रुद्ध्वा तीव्राग्निना पचेत् ।<br>
जायते खोटबद्धोऽयं सर्वकार्यकरः शुभः ॥ १,२३.१९५ ॥<br>
[सप्तमः प्रकारः मूलिकाबन्धः]<br>
अर्कमूलं रविक्षीरैः पिष्ट्वा मूषां प्रलेपयेत् ।<br>
तन्मध्ये रञ्जितं सूतं क्षिप्त्वा बद्ध्वाथ रोधयेत् ॥ १,२३.१९६ ॥<br>
मृण्मये संपुटे तं च निरुन्ध्याल्लोहसंपुटे ।<br>
पचेद्गजपुटे पश्चात्पारदो बन्धमाप्नुयात् ॥ १,२३.१९७ ॥<br>
[अष्टमः प्रकारः मूलिकाबन्धः]<br>
जलकुम्भीरसैः सूतं मर्दयेद्दिवसत्रयम् ।<br>
जलकुम्भीदलैर्मूषां कृत्वा तत्र क्षिपेद्रसम् ॥ १,२३.१९८ ॥<br>
रुद्ध्वा तां वज्रमूषायां छायाशुष्कं पुटेल्लघु ।<br>
छगणैरेकवृद्ध्या तु त्रिंशद्वारं पुटैः पचेत् ॥ १,२३.१९९ ॥<br>
ततो गजपुटे देयं सम्यग्बद्धो भवेद्रसः ।<br>
[नवमः प्रकारः मूलिकाबन्धः]<br>
एकवीराद्रवैर्मर्द्यं दिनं शुद्धं तु सूतकम् ॥ १,२३.२०० ॥<br>
एकवीराकन्दकल्कैर्वज्रमूषां प्रलेपयेत् ।<br>
तस्यां पूर्वरसं क्षिप्त्वा ध्माते बद्धो भवेद्रसः ॥ १,२३.२०१ ॥<br>
[दशमः प्रकारः मूलिकाबन्धः]<br>
आरक्तक्षीरकन्दोत्थद्रवैः स्त्रीस्तन्यसंयुतैः ।<br>
त्रिदिनं पारदं मर्द्यं वज्रकन्दद्रवैस्त्र्यहम् ॥ १,२३.२०२ ॥<br>
क्षीरकन्दस्य कल्केन वज्रमूषां प्रलेपयेत् ।<br>
तत्र पूर्वरसं बद्ध्वा ध्माते बद्धो भवेद्रसः ॥ १,२३.२०३ ॥<br>
[एकादशः प्रकारः मूलिकाबन्धः]<br>
अर्कमूलफलं पिष्ट्वा मूषां तेन प्रलेपयेत् ।<br>
तन्मध्ये निक्षिपेन्मूषां पुङ्खामूलविनिर्मिताम् ॥ १,२३.२०४ ॥<br>
तन्मध्ये सूतकं क्षिप्त्वा पुङ्खामूलसमुद्भवैः ।<br>
पूरयित्वा रसैर्मूषां निरुन्ध्यात्तन्मुखं दृढम् ॥ १,२३.२०५ ॥<br>
एवमन्धीकृतां मूषां क्षिपेत्सम्पुटमध्यतः ।<br>
ततस्तं लेपयेद्यत्नाल्लवणेन मृदा तथा ॥ १,२३.२०६ ॥<br>
ततोऽसौ पुटयोगेन सूतो बन्धमवाप्नुयात् ।<br>
राजिकाद्वयमात्रेण चित्रकद्रवसैन्धवैः ॥ १,२३.२०७ ॥<br>
चूर्णितो भक्षितः प्रातः सर्वरोगविनाशकः ।<br>
[द्वादशः प्रकारः मूलिकाबन्धः]<br>
कपित्थस्य शिफानीरैर्यामं सूतं विमर्दयेत् ॥ १,२३.२०८ ॥<br>
अन्यस्यामन्धमूषायां सूतमूषां निरोधयेत् ।<br>
तथा धमेत्ततो मूषां यथा सिन्दूरवद्भवेत् ॥ १,२३.२०९ ॥<br>
एवं कृते रसेन्द्रोऽसौ बध्यते नात्र संशयः ।<br>
मूलिकाबन्धनं ह्येतद्रसेन्द्रस्य प्रकीर्तितम् ॥ १,२३.२१० ॥<br>
इत्येते मारिताः सूता मूर्छिता बन्धमागताः ।<br>
प्रत्येकं योजितास्तत्र प्रयोगैर्योगवाहिनः ॥ १,२३.२११ ॥<br>
[रसमूर्च्छनाविधिः; प्रथमः प्रकारः]<br>
अथ शुद्धस्य सूतस्य मूर्च्छनाविधिरुच्यते ।<br>
मेघनादवचाहिङ्गुलशुनैर्मर्दयेद्रसम् ॥ १,२३.२१२ ॥<br>
दिनं पिष्टं तु तद्गोलं हिङ्गुना वेष्टयेद्बहिः ।<br>
पचेल्लवणयन्त्रस्थं दिनैकं चण्डवह्निना ॥ १,२३.२१३ ॥<br>
ऊर्ध्वलग्नं समादाय दृढं वस्त्रेण बन्धयेत् ।<br>
ऊर्ध्वाधो गन्धकं तुल्यं दत्त्वा सोमानले पचेत् ॥ १,२३.२१४ ॥<br>
जीर्णे गन्धं पुनर्देयं षड्भिर्वारैः समं समम् ।<br>
षड्गुणे गन्धके जीर्णे मूर्छितो रोगहा भवेत् ॥ १,२३.२१५ ॥<br>
[द्वितीयः प्रकारः]<br>
गन्धकं धूमसारं च शुद्धं सूतं समं समम् ।<br>
यामैकं चूर्णयेत्खल्वे काचकुप्यां निवेशयेत् ॥ १,२३.२१६ ॥<br>
रुद्ध्वा द्वादशयामान्तं वालुकायन्त्रके पचेत् ।<br>
स्फोटयेत्स्वांगशीतं तमूर्ध्वस्थं गन्धकं त्यजेत् ॥ १,२३.२१७ ॥<br>
अधःस्थं रसमादाय सर्वयोगेषु योजयेत् ।<br>
[तृतीयः प्रकारः]<br>
शुद्धसूतं तथा गन्धं सूतार्धं सैन्धवे क्षिपेत् ॥ १,२३.२१८ ॥<br>
द्रवैः सितजयन्त्याश्च मर्दयेद्दिवसत्रयम् ।<br>
कृत्वा गोलं तु संशोष्य मूषायां तं निरोधयेत् ॥ १,२३.२१९ ॥<br>
शोषयित्वा धमेत्किंचित्सुतप्तेऽथ जले क्षिपेत् ।<br>
तस्माद्रसं समुद्धृत्य त्रिकन्दरसभावितम् ॥ १,२३.२२० ॥<br>
योजयेत्सर्वरोगेषु धमेद्वा भूधरे पचेत् ।<br>
[चतुर्थः प्रकारः]<br>
रसार्धं गन्धकं मर्द्यं घृतैर्युक्तं तु गोलकम् ॥ १,२३.२२१ ॥<br>
कृत्वा तद्बन्धयेद्वस्त्रे डोलायन्त्रगतं पचेत् ।<br>
गोमूत्रे तद्गतं यामं नरमूत्रैर्दिनत्रयम् ॥ १,२३.२२२ ॥<br>
शोषयेत्तत्पुनर्वस्त्रैर्बद्ध्वा वेष्ट्यं मृदा दृढम् ।<br>
शुष्कं निरुध्य मूषायां पचेदथ तुषाग्निना ॥ १,२३.२२३ ॥<br>
ऊर्ध्वभागमधः कृत्वा त्वधोभागमथोर्ध्वगम् ।<br>
इत्यादिपरिवर्तेन स्वेदयेद्दिवसत्रयम् ॥ १,२३.२२४ ॥<br>
पश्चादुद्धृत्य तं सूतं योगवाहं रुजापहम् ।<br>
सद्योजातस्य बालस्य विष्ठां पालाशबीजकम् ॥ १,२३.२२५ ॥<br>
चण्डालीरुधिरं सूतं सूतपादं च टङ्कणम् ।<br>
जयन्त्या मर्दयेद्द्रावैर्दिनमेकं तु गोलकम् ॥ १,२३.२२६ ॥<br>
पिष्टया सहदेव्याथ लेपयेत्ताम्रसम्पुटम् ।<br>
तन्मध्ये गोलकं क्षिप्त्वा द्वियामं स्वेदयेल्लघु ॥ १,२३.२२७ ॥<br>
वालुकायन्त्रमध्ये तु समुद्धृत्य ततः पुनः ।<br>
चित्रकैः सहदेव्या च गन्धकं लेपयेद्बहिः ॥ १,२३.२२८ ॥<br>
सम्पुटं बन्धयेद्वस्त्रे मृदा लेप्यं च शोषयेत् ।<br>
तं रुद्ध्वा चान्यमूषायां ध्माते सम्पुटमाहरेत् ॥ १,२३.२२९ ॥<br>
सूक्ष्मचूर्णं हरेद्रोगान्योगवाहो महारसः ।<br>
सम्पुटं सूततुल्यं स्याच्छास्त्रदृष्टेन कर्मणा ॥ १,२३.२३० ॥<br>
[पञ्चमः प्रकारः]<br>
धुत्तूरकद्रवैर्मर्द्यं दिनं गन्धांशसूतकम् ।<br>
अन्धमूषागतं स्वेद्यं भूधरे मूर्छितो दिनात् ॥ १,२३.२३१ ॥<br>
[षष्ठः प्रकारः]<br>
कृत्वा षडङ्गुलां मूषां सुपक्वां मृण्मयीं दृढाम् ।<br>
मूषागर्भे विलिप्याथ मूलैर्वर्तुलपत्त्रजैः ॥ १,२३.२३२ ॥<br>
तन्मध्ये सूतकं क्षिप्त्वा मूषां पूर्यात्तु तद्द्रवैः ।<br>
रुद्ध्वा तां वालुकायन्त्रे चुल्ल्यां दीपाग्निना पचेत् ॥ १,२३.२३३ ॥<br>
सप्ताहान्ते समुद्धृत्य योजयेत्तं जरापहम् ।<br>
[सप्तमः प्रकारः]<br>
कुरण्डकरसैः सान्द्रमातपे मर्दयेद्रसम् ॥ १,२३.२३४ ॥<br>
लताकरञ्जपत्रोत्थैः पादांगुष्ठेन मर्दयेत् ।<br>
दिनैकं मूर्छितं सम्यक्सर्वयोगेषु योजयेत् ॥ १,२३.२३५ ॥<br>
[अष्टमः प्रकारः]<br>
कासीसं सैन्धवं सूतं तुल्यं तुल्यं विमर्दयेत् ।<br>
कासीसस्याप्यभावे तु दातव्या फुल्लतूरिका ॥ १,२३.२३६ ॥<br>
स्तोकं स्तोकं क्षिपेत्खल्वे त्रयमेकत्र मूर्छयेत् ।<br>
प्रत्येकं शतनिष्कं स्यादूनं नैवाधिकं क्वचित् ॥ १,२३.२३७ ॥<br>
स्थालीसम्पुटयन्त्रेण दिनं चण्डाग्निना पचेत् ।<br>
ऊर्ध्वलग्नं ततः शुभ्रं मूर्छितं चाहरेच्छुभम् ॥ १,२३.२३८ ॥<br>
[नवमः प्रकारः]<br>
अथ शुद्धस्य सूतस्य मूर्छितस्यापरो विधिः ।<br>
सूततुल्यं मृतं स्वर्णं द्वाभ्यां तुल्यं च गन्धकम् ॥ १,२३.२३९ ॥<br>
रविक्षीरैर्दिनं मर्द्यमन्धयेद्भूधरे पुटे ।<br>
दिनैकेन भवेत्सिद्धो रसो हैरण्यगर्भकः ॥ १,२३.२४० ॥<br>
शुभ्रः शोणोऽथवा कृष्णवर्णो गुरुतरो रसः ।<br>
पुनरुत्थानवान्यस्तु मूर्छितः स उदाहृतः ॥ १,२३.२४१ ॥<br>
[मूलिकाबन्धाः]<br>
श्रीभैरवी ।<br>
कीदृशी ओषधी नाथ रसमूर्च्छाकरी शुभा ।<br>
केन वा भस्म सूतश्च केन वा खोटबन्धनम् ॥ १,२३.२४२ ॥<br>
श्रीभैरवः ।<br>
शृणु भैरवि तत्त्वेन रहस्यं रसबन्धनम् ।<br>
ब्रह्मविष्णुसुरेन्द्राद्यैर्न ज्ञातं सुरवन्दिते ॥ १,२३.२४३ ॥<br>
[निशाचरमूलिकाकल्पः]<br>
गङ्गायमुनयोर्मध्ये प्रयागो नाम राक्षसः ।<br>
तस्यासने वरारोहे क्षणाद्बध्येत सूतकः ॥ १,२३.२४४ ॥<br>
निशाचरस्य पत्राणि गृह्णीयात्साधकोत्तमः ।<br>
ततो निपीड्यते देवि रसो भवति चोत्तमः ॥ १,२३.२४५ ॥<br>
रसं संमर्द्य तेनैव दिनानि त्रीणि वार्तिकः ।<br>
आरोटं बन्धयेत्क्षिप्रं गगनं तत्र जारयेत् ॥ १,२३.२४६ ॥<br>
तेन पत्ररसेनैव साधयेद्गन्धकं पुनः ।<br>
सप्तधा भावितं तेन त्र्यूषणेन सहैकतः ॥ १,२३.२४७ ॥<br>
यन्त्रे विद्याधरे देवि गगनं तत्र जारयेत् ।<br>
मासमात्रेण देवेशि जीर्यते तु समं समम् ॥ १,२३.२४८ ॥<br>
समजीर्णे तु गगने शतवेधी भवेद्रसः ।<br>
निशाचररसे देवि गन्धकं भावयेत्ततः ॥ १,२३.२४९ ॥<br>
भावयेत्सप्तवारं तु द्विपद्याश्च रसेन तु ।<br>
तारस्य पत्रलेपेन अर्धार्धे काञ्चनोत्तमम् ॥ १,२३.२५० ॥<br>
गन्धके समजीर्णेऽस्मिन् शतवेधी भवेद्रसः ।<br>
निशाचररसैर्भाव्यं सप्तवारं तु तालकम् ॥ १,२३.२५१ ॥<br>
तेनैव घातयेद्वङ्गं नागं तारे तु निर्वहेत् ।<br>
तत्तारं जारयेत्सूते तत्सूतं बन्धितं भवेत् ॥ १,२३.२५२ ॥<br>
चतुः षष्टितमे भागे शुल्बवेधं तु दापयेत् ।<br>
तदंशं जायते श्रेष्ठं धर्मकामार्थमोक्षदम् ॥ १,२३.२५३ ॥<br>
निशाचरस्य पुष्पाणि सूक्ष्मचूर्णानि कारयेत् ।<br>
पलानि दशचूर्णस्य रसैर्धात्र्यास्तु भावयेत् ॥ १,२३.२५४ ॥<br>
घृतेन मधुनालोड्यं नवभाण्डे विनिक्षिपेत् ।<br>
धान्यराशौ निधातव्यं त्रिः सप्ताहं सुरेश्वरि ॥ १,२३.२५५ ॥<br>
तेन भक्षितमात्रेण वलीपलितवर्जितः ।<br>
वल्कलं सूक्ष्मचूर्णं तु मधुना सहितं लिहेत् ॥ १,२३.२५६ ॥<br>
अर्धमासप्रयोगेण प्रत्ययोगं भवेत्प्रिये ।<br>
तस्य मूत्रपुरीषेण शुल्बं भवति काञ्चनम् ॥ १,२३.२५७ ॥<br>
मासमात्रप्रयोगेण पन्नगः काञ्चनं भवेत् ।<br>
[मेर्चुर्य्ःः पट्टबन्ध]<br>
ग्राह्यं तत्फलतैलं तु यन्त्रे पातालसंज्ञके ॥ १,२३.२५८ ॥<br>
तेन तैलेन देवेशि रसं संकोचयेद्बुधः ।<br>
तत्क्षणाज्जायते देवि पाटबन्धो महारसः ॥ १,२३.२५९ ॥<br>
कटकं कङ्कणं कार्यं रसलिङ्गं वरानने ।<br>
संकोचमरणं तेन कर्तव्यं परमाद्भुतम् ॥ १,२३.२६० ॥<br>
[अङ्गनायिकाकल्पः]<br>
पुनरन्यं प्रवक्ष्यामि रसबन्धं सुदुर्लभम् ।<br>
त्रैलोक्यजननी या सा ओषधी अङ्गनायिका ॥ १,२३.२६१ ॥<br>
तया संपर्कमात्रेण बद्धस्तिष्ठति पारदः ।<br>
सप्ताहं मर्दितस्यास्य महौषध्या रसै रसः ॥ १,२३.२६२ ॥<br>
शतांशेनैव वेधेन कुरुते दिव्यकाञ्चनम् ।<br>
त्रिः सप्ताहं रसे तस्या मर्दनाद्वरवर्णिनि ॥ १,२३.२६३ ॥<br>
लक्षवेधी रसः साक्षादष्टौ लोहानि विध्यति ।<br>
त्रिसप्ताहेन देवेशि दशलक्षाणि विध्यति ॥ १,२३.२६४ ॥<br>
चतुर्थे चैव सप्ताहे कोटिवेधी भवेद्रसः ।<br>
स्वेदतापनिघर्षेण महौषध्या रसेन तु ॥ १,२३.२६५ ॥<br>
ददाति खेचरीं सिद्धिमनिवारितगोचरः ।<br>
कामयेत्कामिनीनां तु सहस्रं दिवसान्तरे ॥ १,२३.२६६ ॥<br>
नष्टच्छायो ह्यदृश्यश्च त्रैलोक्यं च भ्रमेदसौ ।<br>
महौषध्या रसेनैव मृतसंजीवनं भवेत् ॥ १,२३.२६७ ॥<br>
अनेन घातयेत्सूतं पञ्चावस्थं कुरु प्रिये ।<br>
मृतस्य दापयेन्नस्यं हस्तौ पादौ तु मर्दयेत् ॥ १,२३.२६८ ॥<br>
तस्य तु प्रविशेज्जीवो मृतस्यापि वरानने ।<br>
[नरसारकल्पः]<br>
पुनरन्यं प्रवक्ष्यामि रसबन्धं सुदुर्लभम् ॥ १,२३.२६९ ॥<br>
नरसारस्पर्शनेन क्षणाद्बध्येत सूतकः ।<br>
नरसाररसं दत्त्वा द्विपदीरजसा रसे ॥ १,२३.२७० ॥<br>
दिनान्ते बन्धमायाति सर्वलोहानि रञ्जति ।<br>
नरसाररसेनैव भावयेत्तु मनःशिलाम् ॥ १,२३.२७१ ॥<br>
निर्गन्धा जायते सा तु घातयेत्तेन पन्नगम् ।<br>
द्विपदीरजसा सार्धं निरुद्धः पन्नगो भवेत् ॥ १,२३.२७२ ॥<br>
नरसाररसेनैव जीर्णे षड्गुणपन्नगे ।<br>
तारे ताम्रेऽपि वा देवि कोटिवेधी भवेद्रसः ॥ १,२३.२७३ ॥<br>
नरसाररसे स्तन्ये भावितं सप्तधा पृथक् ।<br>
रसस्य दापयेद्ग्रासं यन्त्रे विद्याधराह्वये ॥ १,२३.२७४ ॥<br>
जीर्यते गगनं देवि निर्मुखे च वरानने ।<br>
नरसाररसेनेशि कीटनारीरसेन च ॥ १,२३.२७५ ॥<br>
द्रावयेद्गगनं देवि तीक्ष्णलोहं च पन्नगम् ।<br>
नरसाररसेनेशि हनुमत्या रसेन च ॥ १,२३.२७६ ॥<br>
जायते काञ्चनं दिव्यं निषेकाद्भास्करः प्रिये ।<br>
नरसाररसे दत्त्वा मञ्जिष्ठां रक्तचन्दनम् ॥ १,२३.२७७ ॥<br>
स्वरसैर्मदयन्त्याश्च पन्नगं देवि सेचयेत् ।<br>
तत्क्षणात्काञ्चनं दिव्यं सप्तवारा निषेचितम् ॥ १,२३.२७८ ॥<br>
अष्टमांशयुतं हेम हेमकर्मणि चौषधम् ।<br>
नरसाररसे भाव्यं सप्तवारं तु हिङ्गुलम् ॥ १,२३.२७९ ॥<br>
तेनैव घातयेत्तीक्ष्णं भस्मीभूतत्वमाप्नुयात् ।<br>
तद्भस्म ताम्रपिष्टे तु त्रिगुणं तेन निर्वहेत् ॥ १,२३.२८० ॥<br>
तच्छुल्बं हेमसङ्काशं तारे वाष्टांशयोजितम् ।<br>
तारं हेमसमांशं तु द्विवर्णं पतितं भवेत् ॥ १,२३.२८१ ॥<br>
नरसाररसे भाव्यं रसकं सप्तवारतः ।<br>
नरसाररसेनैव रसेन्द्रं सप्तवारतः ॥ १,२३.२८२ ॥<br>
तं रसं रसकं चैव तीक्ष्णलोहं च पन्नगम् ।<br>
नरसाररसेनैव तेनैकत्र विमर्दयेत् ॥ १,२३.२८३ ॥<br>
तत्क्षणाज्जायते बद्धो रसस्य रसकस्य च ।<br>
तीक्ष्णनागं तथा शुल्बं रसकेन तु रञ्जयेत् ॥ १,२३.२८४ ॥<br>
हठात्तज्जायते हेम कूष्माण्डकुसुमप्रभम् ।<br>
[कङ्कालखेचरीकल्पः]<br>
पुनरन्यं प्रवक्ष्यामि रसबन्धं सुदुर्लभम् ॥ १,२३.२८५ ॥<br>
कङ्कालखेचरी नाम्ना ओषधी परमेश्वरि ।<br>
तस्य तैलं तु संग्राह्यमाद्यखेचरिसंयुतम् ॥ १,२३.२८६ ॥<br>
स्थापयेद्दिनमेकं तु पात्रे भास्करनिर्मिते ।<br>
द्वितीये वासरे प्राप्ते वज्ररत्नं तु घातयेत् ॥ १,२३.२८७ ॥<br>
अनले धामयेत्तं तु सुतप्तं प्रज्वलत्प्रभम् ।<br>
[मन्त्रसिह्मासनीकल्पः]<br>
सबीजा चौषधी ग्राह्या काचिद्गुल्मलता प्रिये ॥ १,२३.२८८ ॥<br>
मन्त्रसिंहासनी नाम तृतीया देवि खेचरी ।<br>
पातालयन्त्रे तत्तैलं गृह्णीयात्ताम्रभाजने ॥ १,२३.२८९ ॥<br>
तस्य तैलस्य मध्ये तु प्रक्षिपेत्खेचरीरसम् ।<br>
मेदिनीयन्त्रमध्ये तु स्थापयेच्च वरानने ॥ १,२३.२९० ॥<br>
पूर्वौषध्यां तु तद्देवि गगनं मेदिनीजले ।<br>
रसे मासं ततो दत्त्वा मर्दनाद्गोलकं कुरु ॥ १,२३.२९१ ॥<br>
बद्ध्वा पोट्टलिकां तेन गगनं जारयेत्प्रिये ।<br>
समे तु गगने जीर्णे बद्धस्तिष्ठति पारदः ॥ १,२३.२९२ ॥<br>
भस्त्राफूत्कारयुक्तेन धाम्यमानो न नश्यति ।<br>
काकविष्ठासमं रूपं समजीर्णस्य जायते ॥ १,२३.२९३ ॥<br>
द्विगुणे गगने जीर्णे ह्यष्टलोहानि संहरेत् ।<br>
[इरिन्दिरीकल्पः]<br>
पुनरन्यं प्रवक्ष्यामि रसबन्धं सुदुर्लभम् ॥ १,२३.२९४ ॥<br>
शिवदेहात्समुत्पन्ना ओषधी तु इरिन्दिरी ।<br>
जारयेद्गन्धकं सा तु जारयेत्सापि तालकम् ॥ १,२३.२९५ ॥<br>
काञ्चनं जारयेत्सा तु रसेन्द्रं सा च बन्धयेत् ।<br>
प्रवालं द्रावयेत्सा तु द्रावयेद्गगनं तथा ॥ १,२३.२९६ ॥<br>
वज्रं च घातयेत्सा तु सर्वसत्वं च घातयेत् ।<br>
जारयेत्सर्वलोहानि सत्वान्यपि च जारयेत् ॥ १,२३.२९७ ॥<br>
इरिन्दिरीरसे न्यस्य गोशृङ्गे तु वरानने ।<br>
धान्यराशौ निधातव्यं द्रुतस्तिष्ठति पारदः ॥ १,२३.२९८ ॥<br>
दिव्यौषध्या रसेनैव रसेन्द्रः सुरवन्दिते ।<br>
समे तु कनके जीर्णे दशकोटिं तु वेधयेत् ॥ १,२३.२९९ ॥<br>
पञ्चमे लक्षकोटिं तु षड्गुणे स्पर्शवेधकः ।<br>
सप्तमे धूपवेधी स्यादष्टमे त्ववलोकतः ॥ १,२३.३०० ॥<br>
नवमे शब्दवेधी स्यादत ऊर्ध्वं न विद्यते ।<br>
भ्रमन्ति पशवो मूढाः कुलौषधिविवर्जिताः ॥ १,२३.३०१ ॥<br>
तृणौषधिरसानां च नैव सिद्धिः प्रजायते ।<br>
तस्मात्सर्वप्रयत्नेन ज्ञातव्या तु कुलौषधिः ॥ १,२३.३०२ ॥<br>
दिव्यौषध्यश्चतुः षष्टिः कुलमध्ये व्यवस्थिताः ।<br>
नैव जानाति मूढास्ताः शिवमोहेन मोहिताः ॥ १,२३.३०३ ॥<br>
अदिव्यास्तु तृणौषध्यो जायन्ते गिरिगह्वरे ।<br>
तृणौषध्या रसे सूतो नैव बद्धः कदाचन ॥ १,२३.३०४ ॥<br>
अक्षयो नैव तिष्ठेत कुलौषधिविवर्जितः ।<br>
कुलौषध्या विहीनास्तु गगनं चारयन्ति ये ॥ १,२३.३०५ ॥<br>
स रसस्तु वरारोहे वह्निमध्ये न तिष्ठति ।<br>
न खोटं न च वा भस्म नैव द्रव्यं करोति सः ॥ १,२३.३०६ ॥<br>
किंचिद्द्रव्यं प्रकुर्वन्ति धाम्यमानं न तिष्ठति ।<br>
पत्रे पाके कषे छेदे नैव तिष्ठति काञ्चनम् ॥ १,२३.३०७ ॥<br>
न वेधं च शतादूर्ध्वं करोति स रसः प्रिये ।<br>
यावन्न चाब्दमेकं तु विक्रान्तं त्रपु तत्तु काञ्चनम् ॥ १,२३.३०८ ॥<br>
धर्मार्थकाममोक्षेषु नैव दद्यात्ततः प्रिये ।<br>
श्रीभैरवी ।<br>
निर्जीवत्वं गतः सूतः कथं जीवं ददाति सः ॥ १,२३.३०९ ॥<br>
निर्जीवेन तु निर्जीवं कथं जीवति शंकरः ।<br>
श्रीभैरवः ।<br>
दिव्यौषध्या यदा देवि रसेन्द्रो मर्दितो भवेत् ॥ १,२३.३१० ॥<br>
कालिकारहितः सूतस्तदा भवति पार्वति ।<br>
परस्य हरते कालं कालिकारहितो रसः ॥ १,२३.३११ ॥<br>
अष्टानां चैव लोहानां मलं शमयति क्षणात् ।<br>
महामूर्च्छागतं सूतं को वा विकथयेन्मृतम् ॥ १,२३.३१२ ॥<br>
दिव्यौषध्या रसेनैव जायते नष्टचेतनः ।<br>
पञ्चभूतात्मकः सूतस्तिष्ठत्येव सदाशिवः ॥ १,२३.३१३ ॥<br>
[क्ष्मापालकल्पः]<br>
पुनरन्यं प्रवक्ष्यामि रसबन्धनमीश्वरि ।<br>
क्ष्मापालेन हरेद्वज्रमनेनैव तु काञ्चनम् ॥ १,२३.३१४ ॥<br>
वज्रभस्म हेमभस्म तद्वा एकत्र बन्धयेत् ।<br>
[अन्ये कुलमूलिकाकल्पाः]<br>
निशाचररसे जार्यं नरजीवेन जारयेत् ॥ १,२३.३१५ ॥<br>
तं सूतं मारयेद्भद्रे जागरिर्दिव्य ओषधिः ।<br>
भक्षितः स रसो येन सोऽपि साक्षात्सदाशिवः ॥ १,२३.३१६ ॥<br>
भक्षिते तोलकैकेन स्पर्शवेधी भवेन्नरः ।<br>
प्रस्वेदात्तस्य गात्रस्य अष्टौ लोहानि काञ्चनम् ॥ १,२३.३१७ ॥<br>
लक्षवर्षसहस्राणि स जीवेत्साधकोत्तमः ।<br>
प्रस्वेदात्तस्य गात्रस्य रसराजश्च बध्यते ॥ १,२३.३१८ ॥<br>
अजापतिः कृष्णतेजाः क्षणाद्बध्नाति सूतकम् ।<br>
जागरीस्पर्शनाद्देवि क्ष्मापालेन च बध्यते ॥ १,२३.३१९ ॥<br>
तुरुवल्ल्या रसेनैव भावितं गगनं प्रिये ।<br>
जारयेद्वालुकायन्त्रे खोटो भवति तत्क्षणात् ॥ १,२३.३२० ॥<br>
द्रुतगोलकमाषैकं माषैकं हेमगोलकम् ।<br>
एकीकृत्य तु संमर्द्य लुङ्गाम्लेन दिनत्रयम् ॥ १,२३.३२१ ॥<br>
कर्षैकं नागपत्राणि रसकल्केन लेपयेत् ।<br>
वेष्टयेद्वृश्चिकालीं च तत्पिण्डं लेपयेत्ततः ॥ १,२३.३२२ ॥<br>
मारयेत्पन्नगं देवि शक्रगोपनिभं भवेत् ।<br>
कर्षैकं तारपर्णानि मृतनागेन लेपयेत् ॥ १,२३.३२३ ॥<br>
लेपयेद्वृश्चिकालीं च तत्पत्रं लेपयेत्ततः ।<br>
तत्तारं म्रियते देवि सिन्दूरारुणसन्निभम् ॥ १,२३.३२४ ॥<br>
सहस्रांशेन तेनैव शुल्बवेधं प्रदापयेत् ।<br>
जायते कनकं दिव्यं देवाभरभूषणम् ॥ १,२३.३२५ ॥<br>
क्षीरयुक्ता बहुफला ग्रन्थियुक्ता च पार्वति ।<br>
नाम्ना वर्तुलपत्त्राणि शस्यते रसबन्धने ॥ १,२३.३२६ ॥<br>
एकवारं कन्दकल्के मूकमूषागतं रसम् ।<br>
धमेन्मुखानिलैर्बद्धो भक्षणाय प्रशस्यते ॥ १,२३.३२७ ॥<br>
रक्तकञ्चुकिकन्दं तु स्त्रीस्तन्येन तु पेषितम् ।<br>
मूषायां पूर्वयोगेन कुरुते सूतबन्धनम् ॥ १,२३.३२८ ॥<br>
वृश्चिकापत्त्रिकाबीजं नारीक्षीरसमन्वितम् ।<br>
धमयेत्पूर्ववत्सूतं भक्षणार्थाय वार्तिकः ॥ १,२३.३२९ ॥<br>
वज्रकन्दं समादाय रसं मध्ये विनिक्षिपेत् ।<br>
गजेन्द्राख्यं पुटं दद्यात्सप्तधा बन्धतां नयेत् ॥ १,२३.३३० ॥<br>
भक्षयेत्तं रसं प्राज्ञः षण्मासादमरो भवेत् ।<br>
लाङ्गलीकन्दमादाय कर्कोटीकन्दमेव च ॥ १,२३.३३१ ॥<br>
रसं तन्मध्यगं कृत्वा स्वेदयेन्मर्दयेत्पुनः ।<br>
म्रियते नात्र सन्देहो ध्मातस्तीव्रानलेन तु ॥ १,२३.३३२ ॥<br>
शुकचञ्चुगतं सूतं पुटयेद्धामयेत्ततः ।<br>
शतांशवेधकर्तायं देहसिद्धिकरो भवेत् ॥ १,२३.३३३ ॥<br>
हंसपादीरसं सूतं शुष्ककन्दोदरे क्षिपेत् ।<br>
गजेन्द्रपुटनं दद्यान्म्रियते नात्र संशयः ॥ १,२३.३३४ ॥<br>
सहस्रवेधकर्ता च जायते नात्र संशयः ।<br>
हंसाङ्घ्रिं शुकचञ्चुं च गृहीत्वा मर्दयेद्रसम् ॥ १,२३.३३५ ॥<br>
क्रौञ्चपादोदरे क्षिप्त्वा ततो दद्यात्पुटत्रयम् ।<br>
म्रियते नात्र सन्देहो लक्षवेधी महारसः ॥ १,२३.३३६ ॥<br>
[तृणज्योतिःकल्पः]<br>
तृणज्योतिरिति ख्यातां शृणु दिव्यौषधिं प्रिये ।<br>
निशा तु प्रज्वलेन्नित्यं नाह्ना ज्वलति पार्वति ॥ १,२३.३३७ ॥<br>
तस्य मूले तु संक्षिप्ते क्षीरं रक्तं भवेत्क्षणात् ।<br>
तन्मूलरसगन्धाभ्रैर्मातुलुङ्गाम्लपेषितैः ॥ १,२३.३३८ ॥<br>
शुल्बपत्रं विलिप्तं तु भवेद्धेम पुटत्रयात् ।<br>
तन्मूलचूर्णसंयुक्तो रसराजः सुरेश्वरि ॥ १,२३.३३९ ॥<br>
मातुलुङ्गरसे घृष्टमभ्रकं चरति क्षणात् ।<br>
[उच्चाटाकल्पः]<br>
अथोच्चाटां प्रवक्ष्यामि रसबन्धकरीं प्रिये ॥ १,२३.३४० ॥<br>
एकमेव भवेन्नालं तस्या रोमप्रवेष्टनम् ।<br>
तस्याग्रे च भवेत्पुष्पं शुकतुण्डस्य सन्निभम् ॥ १,२३.३४१ ॥<br>
तत्पत्राणि च देवेशि शुकपिञ्छनिभानि च ।<br>
तत्कन्दं कूर्मसंस्थानं क्षीरं सिन्दूरसन्निभम् ॥ १,२३.३४२ ॥<br>
जलं स्रवेन्मधूच्छिष्टे तत्समादाय पार्वति ।<br>
वेधयेत्सर्वलोहानि काञ्चनानि भवन्ति च ॥ १,२३.३४३ ॥<br>
रसतालकतुत्थानि मर्दयेदुच्चटारसैः ।<br>
आतपे म्रियते तप्तो रसो दिव्यौषधीबलात् ॥ १,२३.३४४ ॥<br>
वेधयेत्सर्वलोहानि लक्षांशेन वरानने ।<br>
आवर्तितं भवेद्यावज्जायतेऽर्कसमप्रभम् ॥ १,२३.३४५ ॥<br>
[रक्तस्नुहीकल्पः]<br>
रसं रक्तस्नुहीक्षीरं कुनटीं गन्धकाभ्रकम् ।<br>
दरदं चैव लोहानि सहस्रांशेन वेधयेत् ॥ १,२३.३४६ ॥<br>
स्नुहीक्षीरं समादाय निशाचूर्णेन वेष्टयेत् ।<br>
गुटिकीकृत्य तेनैव नागं विध्यति तत्क्षणात् ॥ १,२३.३४७ ॥<br>
[स्थलपद्मिनीकल्पः]<br>
अथातः स्थलपद्मिन्या दिव्यौषध्या विधिं शृणु ।<br>
पद्मिनीसदृशा पत्रैः पुष्पैरपि च तादृशी ॥ १,२३.३४८ ॥<br>
भङ्गे चैव स्रवेत्क्षीरं रक्तवर्णा सुशोभना ।<br>
आक्रम्य वामपादेन पश्येद्गगनमण्डलम् ॥ १,२३.३४९ ॥<br>
पश्येच्च तारकायुक्तं ग्रहनक्षत्रमण्डलम् ।<br>
लक्षयोजनतो देवि सा ज्ञेया स्थलपद्मिनी ॥ १,२३.३५० ॥<br>
तस्याः पञ्चाङ्गमादाय हरगौरीसमन्वितम् ।<br>
मनःशिलातालयुक्तं माक्षिकेण समन्वितम् ॥ १,२३.३५१ ॥<br>
मर्दयेत्सप्तरात्रं तु तेन शुल्बं च वेधयेत् ।<br>
सहस्रांशेन देवेशि विद्धं भवति काञ्चनम् ॥ १,२३.३५२ ॥<br>
तस्याः पञ्चाङ्गमादाय पूर्वोक्तविधिना प्रिये ।<br>
चारयेत्सूतराजं तु मूकमूषागतं धमेत् ॥ १,२३.३५३ ॥<br>
म्रियते मूषिकामध्ये संकोचेन न संशयः ।<br>
तेनैव सर्वलोहानि सहस्रांशेन वेधयेत् ॥ १,२३.३५४ ॥<br>
[चित्रककल्पः]<br>
चित्रकस्य यथा गुह्यं कथयामि समासतः ।<br>
त्रिविधश्चित्रको ज्ञेयः कृष्णो रक्तो रसायनम् ॥ १,२३.३५५ ॥<br>
शुक्लो व्याधिप्रशमनः श्रेष्ठमध्यकनीयसाः ।<br>
कृष्णं रक्तं सितं वापि हेमन्ते नोद्धरेद्बुधः ॥ १,२३.३५६ ॥<br>
कृष्णचित्रकमुत्पाट्य गोभिर्नाघ्रातमीश्वरि ।<br>
क्षीरमध्ये क्षिपेत्क्षीरं कृष्णवर्णं भवेत्क्षणात् ॥ १,२३.३५७ ॥<br>
तस्य पञ्चाङ्गचूर्णेन पारदं सह मर्दयेत् ।<br>
धमेच्च मूकमूषायां खोटो भवति तत्क्षणात् ॥ १,२३.३५८ ॥<br>
रक्तांबरधरो भूत्वा रक्तमाल्यानुलेपनः ।<br>
कृष्णपक्षे तु पञ्चम्यां रक्तमाल्यौदनेन तु ॥ १,२३.३५९ ॥<br>
बलिं दत्त्वा महादेवि रक्तचित्रकमुद्धरेत् ।<br>
रक्तचित्रकचूर्णेन वङ्गं पायैस्त्रिभिस्त्रिभिः ॥ १,२३.३६० ॥<br>
सर्वदोषविनिर्मुक्तः स्तम्भमायाति तत्क्षणात् ।<br>
तन्मूलं सूतकं ताम्रं कुङ्कुणीतैलसेचनात् ॥ १,२३.३६१ ॥<br>
एकविंशतिवारेण शुद्धं शुल्बं भविष्यति ।<br>
रक्तचित्रकभल्लाततैललिप्तं पुटेन तु ॥ १,२३.३६२ ॥<br>
चन्द्रार्कपत्रं देवेशि जायते दिव्यकाञ्चनम् ।<br>
नागिनीकन्दसूतेन्द्ररक्तचित्रसंयुतम् ॥ १,२३.३६३ ॥<br>
पत्रलेपप्रतीवापैश्चन्द्रार्कं काञ्चनं भवेत् ।<br>
[ज्योतिष्मतीतैलकल्पः]<br>
ज्योतिष्मतीतैलविधिं वक्ष्यामि शृणु पार्वति ॥ १,२३.३६४ ॥<br>
ज्योतिष्मती नाम लता या च काञ्चनसन्निभा ।<br>
वल्लीवितानबहुला हेमवर्णफला शुभा ॥ १,२३.३६५ ॥<br>
आषाढपूर्वपक्षेऽस्या गृहीत्वा बीजमुत्तमम् ।<br>
तिलवत्क्वाथयित्वा वा हस्तपादैरथापि वा ॥ १,२३.३६६ ॥<br>
तस्यास्तैलं समादाय कुम्भे ताम्रमये क्षिपेत् ।<br>
स्थापयेद्भूगतं कुम्भं क्रमादूर्ध्वतुषाग्निना ॥ १,२३.३६७ ॥<br>
षण्मासे तु व्यतिक्रान्ते स घटः काञ्चनं भवेत् ।<br>
ताम्रं हेमसमं कृत्वा तैलमाक्षीकमिश्रितम् ॥ १,२३.३६८ ॥<br>
प्रतिवापेन सिञ्चेत्तद्धेम ताम्रसमं भवेत् ।<br>
तथा च शतवेधी स्याद्विद्यारत्नमनुत्तमम् ॥ १,२३.३६९ ॥<br>
[दग्धरुहाकल्पः]<br>
दग्धरुहां प्रवक्ष्यामि रसबन्धकरीं प्रिये ।<br>
स्पर्शौषधीति सा ज्ञेया सर्वकामार्थसाधनी ॥ १,२३.३७० ॥<br>
शश्वच्छिन्ना महादेवि दग्धा सा पावकेन तु ।<br>
प्ररोहति क्षणाद्दिव्या दग्धा सा तु महौषधी ॥ १,२३.३७१ ॥<br>
रक्तं पीतं सितं कृष्णं तस्याः पुष्पं प्रजायते ।<br>
चणकस्येव पत्राणि सुप्रसूतानि लक्षयेत् ॥ १,२३.३७२ ॥<br>
सा स्थिता गोमतीतीरे गङ्गायामर्बुदे गिरौ ।<br>
उज्जयिन्या दक्षिणतो वनान्तेषु च दृश्यते ॥ १,२३.३७३ ॥<br>
तस्याः कन्दरसं दिव्ये कृष्णराजीसमन्वितम् ।<br>
ताम्बूलेन समं कृत्वा घुटिकां कारयेद्बुधः ॥ १,२३.३७४ ॥<br>
सर्वेषामेव लोहानां द्रुतानां वह्निमध्यतः ।<br>
सहस्रं वेधयित्वा तु काञ्चनं कुरुते क्षणात् ॥ १,२३.३७५ ॥<br>
तथैव म्रियते सूतः कान्तहेमाभ्रसंयुतः ।<br>
[कटुतुम्बीकल्पः]<br>
कटुतुंबी तु विख्याता देवि दिव्यौषधिं शृणु ॥ १,२३.३७६ ॥<br>
तस्या बीजानि संगृह्य सूक्ष्मचूर्णं तु कारयेत् ।<br>
एकविंशतिवाराणि भाव्यं धात्रीरसेन च ॥ १,२३.३७७ ॥<br>
पयसा सह तेनैव विश्वभेषजसंयुतम् ।<br>
बीजं यन्त्रे विनिक्षिप्य तैलं संगृह्य पिण्डितः ॥ १,२३.३७८ ॥<br>
रसं मूर्छापयेत्तेन चक्रमर्देन मर्दयेत् ।<br>
[लोहदण्डकल्पः]<br>
गोपित्तं शिखिपित्तं च कांक्षीकासीससंयुतम् ॥ १,२३.३७९ ॥<br>
तारतुल्यानि चैतानि सर्वेषां सूतकं समम् ।<br>
मेषशृङ्गे निधातव्यं मासमेकं निरन्तरम् ॥ १,२३.३८० ॥<br>
लोहदण्डेन संसिक्तं सर्वलोहानि वेधयेत् ।<br>
गन्धकं लोहदण्डेन एकविंशतिभावितम् ॥ १,२३.३८१ ॥<br>
युक्तं लोहकुलेनैव जम्बीररससंयुतम् ।<br>
सबीजं सूतकोपेतमन्धमूषानिवेशितम् ॥ १,२३.३८२ ॥<br>
भूगतं मासमेकं तु तारं काञ्चनतां नयेत् ।<br>
दलस्य भागमेकं तु तारपञ्चांशमेव च ॥ १,२३.३८३ ॥<br>
शुल्बं च पञ्चभागं च बीजस्यैकं च योजयेत् ।<br>
एते द्वादशभागाः स्युः सर्वं तद्धारयेत्क्षितौ ॥ १,२३.३८४ ॥<br>
स्थानस्यास्य निषेकं तु सुदण्डेन तु कारयेत् ।<br>
पञ्चविंशद्दिनान्ते तु जायते कनकोत्तमम् ॥ १,२३.३८५ ॥<br>
[क्षीरकन्दकल्पः]<br>
क्षीरकन्दविधिं वक्ष्ये सर्वसिद्धिकरं तथा ।<br>
चतुर्वर्णं विषं तत्र रक्तकन्दं प्रशस्यते ॥ १,२३.३८६ ॥<br>
भग्नमेतत्स्रवेत्क्षीरं रक्तवर्णं सुशोभनम् ।<br>
मेघानां तु निनादेन संजातैरुपशोभितम् ॥ १,२३.३८७ ॥<br>
पत्रैः स्नुहीसमैः स्निग्धैः समभिर्हेमसत्प्रभैः ।<br>
बन्धनं रसराजस्य सर्वसत्ववशंकरम् ॥ १,२३.३८८ ॥<br>
तस्य क्षीरं तु संगृह्य तारं निर्वाहयेद्बुधः ।<br>
धमेद्धठाग्निना चैव जायते हेम शोभनम् ॥ १,२३.३८९ ॥<br>
तिन्त्रिणीपत्रनिर्यासमीषत्ताम्ररजोयुतम् ।<br>
मर्दयेत्पारदं प्राज्ञो रसबन्धो भविष्यति ॥ १,२३.३९० ॥<br>
तोयमध्ये विनिक्षिप्य गुलिका वज्रवद्भवेत् ।<br>
[शाकवृक्षकल्पः]<br>
शाकवृक्षस्य देवेशि निष्पीड्य रसमुत्तमम् ॥ १,२३.३९१ ॥<br>
रक्तचन्दनसंयुक्तं सर्वलोहानि जारयेत् ।<br>
मिलन्ति सर्वलोहानि द्रवन्ति सलिलं यथा ॥ १,२३.३९२ ॥<br>
गन्धकं रसकं ताप्यं पारदं रक्तचन्दनम् ।<br>
रुदन्त्या रससंयुक्तं तारमायाति काञ्चनम् ॥ १,२३.३९३ ॥<br>
शाकवृक्षस्य निर्यासं यत्नतः परिगालयेत् ।<br>
शिग्रुमूलस्य चूर्णं तु तद्रसेन तु मर्दयेत् ॥ १,२३.३९४ ॥<br>
प्रलिप्तशुल्बपत्राणि पुटेत्क्षिप्त्वा विपाचयेत् ।<br>
तद्द्रुतं काञ्चनं दिव्यं भवेल्लक्षणसंयुतम् ॥ १,२३.३९५ ॥<br>
फलानि शाकवृक्षस्य परिपक्वानि संगृहेत् ।<br>
तद्रसेन तु सम्प्राज्ञः सप्तरात्रं तु भावयेत् ॥ १,२३.३९६ ॥<br>
तद्रसेन समायुक्तं मञ्जिष्ठामिश्रितं तथा ।<br>
लेपयेत्तारपत्राणि ध्मातं भवति काञ्चनम् ॥ १,२३.३९७ ॥<br>
[देवदालीकल्पः]<br>
देवदाल्या महौषध्या विधिं वक्ष्याम्यतः परम् ।<br>
सा श्वेता व्याधिशमने कृष्णा पीता रसायने ॥ १,२३.३९८ ॥<br>
पौर्णमास्यां त्रयोदश्यां राहुग्रस्ते दिवाकरे ।<br>
अथवा कृष्णपञ्चम्यामिमां विधिवदुद्धरेत् ॥ १,२३.३९९ ॥<br>
देवदालीफलं देवि विष्णुक्रान्तां च सूतकम् ।<br>
मूर्छयेद्बन्धयेत्क्षिप्रं शुल्बं हेम करोति च ॥ १,२३.४०० ॥<br>
देवदालीफलं मूलमीश्वरीरसमेव च ।<br>
तोयेन मर्दितं कृत्वा वङ्गं स्तम्भयति क्षणात् ॥ १,२३.४०१ ॥<br>
[श्वेतगुञ्जाकल्पः]<br>
अथातः सम्प्रवक्ष्यामि श्वेतगुञ्जाविधिं प्रिये ।<br>
कृष्णपक्षे चतुर्दश्यामष्टम्यां च सुरार्चिते ॥ १,२३.४०२ ॥<br>
कपाले मृत्तिकां न्यस्य सेचयेत्सलिलेन तु ।<br>
बीजानि सितगुञ्जायाः पुष्ययोगे तु वापयेत् ॥ १,२३.४०३ ॥<br>
वक्ष्यमाणेन योगेन कुर्यात्संग्रहणं तथा ।<br>
ओं नमो भगवति श्वेतवल्लि श्वेतपर्वतवासिनि ॥ १,२३.४०४ ॥<br>
सर्वकार्याणि कुरु कुरु अप्रतिहतं नमो नमः स्वाहा ।<br>
शुद्धशुल्बं तु संगृह्य मूषामध्ये तु संस्थितम् ॥ १,२३.४०५ ॥<br>
त्रिपञ्चपलसंख्या तु कर्षार्धसितगुञ्जया ।<br>
सहैकत्र भवं तारं तस्य गन्धविवर्जितम् ॥ १,२३.४०६ ॥<br>
ब्रह्मरीतिसमायुक्तं गुञ्जाचूर्णं सहैकतः ।<br>
देवीनां भूषणं देवि जायते हेम शोभनम् ॥ १,२३.४०७ ॥<br>
[कर्तरीरसबन्धः]<br>
अथातः सम्प्रवक्ष्यामि कर्तरीरसबन्धनम् ।<br>
असुराणां समायोगे क्रोधाविष्टेन चेतसा ॥ १,२३.४०८ ॥<br>
सुदर्शनं महाचक्रं प्रेषितं मुरवैरिणा ।<br>
भालपट्टात्ततस्तस्य निपेतुः स्वेदबिन्दवः ॥ १,२३.४०९ ॥<br>
ते भूमौ पतिता दिव्याः संजाताः कर्तरीरसः ।<br>
रक्षार्थं स्थापितं तत्र विष्णुना च सुदर्शनम् ॥ १,२३.४१० ॥<br>
चक्रतुल्यं भ्रमत्येतदायुधानि निकृन्तति ।<br>
कुरुते गर्जनं नादं धूमज्वालां विमुञ्चति ॥ १,२३.४११ ॥<br>
कर्तरीदृष्टिमात्रेण तथान्या शब्दकर्तरी ।<br>
लोकानां तु हितार्थाय घोरशक्तिर्व्यवस्थिता ॥ १,२३.४१२ ॥<br>
रसरूपा महाघोरा सा सिद्धानां तु वेदिनी ।<br>
तस्य क्षेत्रं यदा गच्छेदघोरास्त्रं जपेत्तदा ॥ १,२३.४१३ ॥<br>
पुनर्घोरं न्यसेत्तत्र अथान्यं विन्यसेद्बुधः ।<br>
अनुलोमविलोमेन देहेऽधिष्ठाप्य कर्तरीम् ॥ १,२३.४१४ ॥<br>
मुद्रया मुद्रयेत्तां तु अघोरास्त्रेण योजिताम् ।<br>
दीप्तेन रोधयेत्तां तु स्तम्भयेद्दीपनेन तु ॥ १,२३.४१५ ॥<br>
निष्ठया मुद्रया तां तु स्थानयोगेन योजयेत् ।<br>
[उदकबन्धाः; चन्द्रोदकबन्धः]<br>
अथ चन्द्रोदकेनेशि वक्ष्यामि रसबन्धनम् ॥ १,२३.४१६ ॥<br>
दृष्ट्वा चन्द्रोदकं मन्त्री पौर्णमास्यां विशेषतः ।<br>
ग्रहणं तत्र कर्तव्यं पौर्णमास्यां प्रयत्नतः ॥ १,२३.४१७ ॥<br>
निर्गच्छति महीं भित्त्वा चन्द्रवृद्ध्या तु वर्धते ।<br>
क्षेत्रबन्धं पुरा कृत्वा देवमभ्यर्च्य शङ्करम् ॥ १,२३.४१८ ॥<br>
चतुर्दश्यां तु तत्क्षेत्रं पूजयित्वा विचक्षणः ।<br>
अहोरात्रोषितो भूत्वा बलिं तत्र निवेदयेत् ॥ १,२३.४१९ ॥<br>
पौर्णमास्यां च रात्रौ च गत्वा तस्य समीपतः ।<br>
चन्द्रोदकं तु संगृह्य मन्त्रयुक्तः सुमन्त्रितम् ॥ १,२३.४२० ॥<br>
आलोड्य मधुसर्पिर्भ्यां पिबेत्तत्तु समाहितः ।<br>
पीतमात्रेण तेनैव मूर्छितो भवति क्षणात् ॥ १,२३.४२१ ॥<br>
चन्द्रोदये तथोत्तिष्ठेत्क्षारं तस्य तु दापयेत् ।<br>
सप्तरात्रप्रयोगेण चन्द्रवन्निर्मलो भवेत् ॥ १,२३.४२२ ॥<br>
एकविंशतिरात्रेण जीवेद्ब्रह्मदिनत्रयम् ।<br>
एकमासप्रयोगेण ब्रह्मायुः स भवेन्नरः ॥ १,२३.४२३ ॥<br>
चन्द्रोदकेन गगनं रसं हेम च मर्दयेत् ।<br>
मूषामध्यगतं ध्मातं तत्क्षणाद्घुटिका भवेत् ॥ १,२३.४२४ ॥<br>
अयं तु स्पर्शमात्रेण लोहान्यष्टौ च वेधयेत् ।<br>
तद्रसं तु रसं चान्यं वज्रेण समजारितम् ॥ १,२३.४२५ ॥<br>
चतुःषष्ट्यंशतो विध्येद्द्विगुणेन सहस्रकम् ।<br>
दशसङ्कलिकाबद्धं गुञ्जामात्रं रसं ततः ॥ १,२३.४२६ ॥<br>
त्रिलोहवेष्टितं वक्त्रे धृत्वा चादृश्यतां व्रजेत् ।<br>
ओं नमो रुद्राय दंष्ट्रोत्कटाय विघ्नं नाशय नाशय दिशो रक्ष रक्ष रुद्रो ज्ञापयति हुं फट्स्वाहा ।<br>
इति दिग्बन्धमन्त्रः ।<br>
ओं नमो भगवते रुद्राय त्रिशूलहस्ताय अमृतोद्भव रक्ष रक्ष हुं फट्स्वाहा ।<br>
इति पानमन्त्रः ।<br>
[विषोदकबन्धः]<br>
अथातः सम्प्रवक्ष्यामि विषोदरसबन्धनम् ॥ १,२३.४२७ ॥<br>
सितपीतादिवर्णाढ्यं तत्र देवि रसोत्तमम् ।<br>
तत्र गत्वाचलोद्देशे स्मरेद्घोरं सहस्रकम् ॥ १,२३.४२८ ॥<br>
केशाः क्षिप्ताः स्फुटन्त्यस्मिन्नात्मच्छायां न दृश्यते ।<br>
तैलं च गोलकाकारं घृतं तेन विसर्पति ॥ १,२३.४२९ ॥<br>
गन्धकस्य हरेद्गन्धं पललं लवणायते ।<br>
ज्ञात्वा पलाशपत्रेण कटुकालाबुके क्षिपेत् ॥ १,२३.४३० ॥<br>
विषोदकं गन्धकं च हरबीजं च तत्समम् ।<br>
अजाक्षीरेण पिष्ट्वा तु शुल्बपात्रे तु लेपयेत् ॥ १,२३.४३१ ॥<br>
तत्पुटेन भवेद्देवि सिन्दूरारुणसन्निभम् ।<br>
शतांशेनैव तद्देवि सर्वलोहानि वेधयेत् ॥ १,२३.४३२ ॥<br>
अनेन विधिना देवि नागः सिन्दूरतां व्रजेत् ।<br>
सहस्रांशेन तस्यैव तारं भवति काञ्चनम् ॥ १,२३.४३३ ॥<br>
रक्तं पीतं तथा कृष्णमुत्तरोत्तरकार्यकृत् ।<br>
त्रिफलाकान्तपात्रे वा पात्रेऽलाबुमयेऽपि वा ॥ १,२३.४३४ ॥<br>
गृहीत्वा पूर्ववत्पत्रैः पालाशैर्वेष्टयेद्बहिः ।<br>
स्थापयेद्धान्यमध्ये तु दिवसानेकविंशतिम् ॥ १,२३.४३५ ॥<br>
महिषीक्षीरमध्ये तु बिन्दुमेकं तु साधयेत् ।<br>
पायसं भक्षयेद्यस्तु पयोमध्वाज्यसंयुतम् ॥ १,२३.४३६ ॥<br>
यावत्पूर्णं बलं देवि जीवेत्तद्बिन्दुसंख्यया ।<br>
लाङ्गली गृहधूमश्च सिन्दूरं रजनीद्वयम् ॥ १,२३.४३७ ॥<br>
मेषस्य शृङ्गं शृङ्गीं च कृष्णोन्मत्ताश्वमारकम् ।<br>
सबीजसूतकं चैव विषतोयेन मर्दयेत् ॥ १,२३.४३८ ॥<br>
विषतोयेन मेधावी सप्तवाराणि भावयेत् ।<br>
अथवा भावयेत्तं तु यावच्चूर्णं तु मर्दयेत्तद्भवेत् ॥ १,२३.४३९ ॥<br>
तेन नागं प्रतीवाप्य षोडशांशेन खं भवेत् ।<br>
मूषास्थं वेणुयन्त्रे च त्रीणि वाराणि भावयेत् ॥ १,२३.४४० ॥<br>
धूमं परिहरेत्तस्य अङ्गव्याधिकरं परम् ।<br>
स्थापयेन्नागसिन्दूरं पात्रेऽलाबुमये च तत् ॥ १,२३.४४१ ॥<br>
तच्चूर्णं तु शतांशेन तारताम्रादि वेधयेत् ।<br>
विषपानीयमादाय वङ्गमावर्तितं शुभम् ॥ १,२३.४४२ ॥<br>
निषिक्तं चैव तत्तोयैस्तारं भवति काञ्चनम् ।<br>
विषपानीयमादाय प्रक्षिपेच्च रसोत्तमे ॥ १,२३.४४३ ॥<br>
कुनटीगन्धपाषाणविषटङ्कणलाङ्गलीः ।<br>
नष्टपिष्टं कृतं खल्वे तारपत्राणि लेपयेत् ॥ १,२३.४४४ ॥<br>
अन्धमूषागतं ध्मातं निर्बीजं कनकं भवेत् ।<br>
ओं ह्रीं नीलकण्ठाय ठः ठः ।<br>
अस्य अयुतं जपेत् ।<br>
इति विषोदकग्रहणपानमन्त्रः ।<br>
[सञ्जीवनीजलकल्पः]<br>
संजीवनीजलस्याथ विधिं वक्ष्यामि पार्वति ॥ १,२३.४४५ ॥<br>
शुक्रेणाराधितो देवि प्रागहं सुरवन्दिते ।<br>
दानवानां हितार्थाय मृतानां देवसङ्गरे ॥ १,२३.४४६ ॥<br>
मया संजीवनी विद्या दत्ता चोदकरूपिणी ।<br>
तया संजीविता दैत्या ये मृता देवसङ्गरे ॥ १,२३.४४७ ॥<br>
निक्षिप्ता मर्त्यलोके सा सम्यक्ते कथयाम्यहम् ।<br>
अस्ति मर्त्या महापुण्या पवित्रा दक्षिणापथे ॥ १,२३.४४८ ॥<br>
दक्षिणे तु तटे तस्या उत्पलीनगरं परम् ।<br>
तस्य दक्षिणतः शैलः सर्वलोकेषु विश्रुतः ॥ १,२३.४४९ ॥<br>
नाम्ना कृष्णगिरिः चेति दृश्यते सर्वमङ्गले ।<br>
सुप्रसिद्धाम्बिका नाम ग्रामस्तस्यास्ति सन्निधौ ॥ १,२३.४५० ॥<br>
तत्राप्युदकमालोक्य परीक्षेत सुरार्चिते ।<br>
गृहीत्वा शुष्कवंशं तु क्षिपेत्तोयस्य मध्यतः ॥ १,२३.४५१ ॥<br>
जायते हरितं स्निग्धमहोरात्रेण निश्चितम् ।<br>
मुञ्चत्यङ्कुरपत्रानि दृश्यतेऽतिमनोहरम् ॥ १,२३.४५२ ॥<br>
बलिपुष्पोपहारेण ततो देवि समर्चयेत् ।<br>
क्षेत्राधिपं गणेशं च चन्द्रं योगिगणं तथा ॥ १,२३.४५३ ॥<br>
ओं चन्द्राय पिनाकिने शूलपाणये ओं दिशो बन्ध बन्धय दिशो बन्ध बन्धय ठः ठः ।<br>
तिलांश्च सर्षपांश्चैव मन्त्रेणानेन सर्षपान् ।<br>
सप्ताभिमन्त्रितान्कृत्वा साधको दिक्षु निक्षिपेत् ॥ १,२३.४५४ ॥<br>
कटुकालाबुके तोयं कृतरक्षः समाहितः ।<br>
गृहीत्वा तत्प्रयत्नेन निजं स्थानं समाश्रयेत् ॥ १,२३.४५५ ॥<br>
ओं नमोऽमृते अमृतरूपिणि अमृतं कुरु कुरु एवं रुद्र आज्ञापयति स्वाहा ।<br>
सप्ताभिमन्त्रितं कृत्वा मन्त्रेणानेन तज्जलम् ।<br>
दिनमेकं तथा सूतं स्वर्णमाषद्वयान्वितम् ॥ १,२३.४५६ ॥<br>
मर्दयेत्तेन तोयेन पिबेत्तत्तु विचक्षणः ।<br>
एकविंशतिरात्रं तु क्षीराहारोऽथ यत्नतः ॥ १,२३.४५७ ॥<br>
जीवेत्कल्पायुतं साग्रं कामरूपो महाबलः ।<br>
योजनानां शतं गत्वा पुनरेव निवर्तते ॥ १,२३.४५८ ॥<br>
अवध्यः सर्वभूतानां स्वेच्छाहारः स खेचरः ।<br>
कनकं पारदं व्योम सममेकत्र योजयेत् ॥ १,२३.४५९ ॥<br>
मर्दयेत्तेन तोयेन सप्ताहं स्वेदयेत्ततः ।<br>
स रसः सर्वलोहानि षष्ट्यंशेन तु वेधयेत् ॥ १,२३.४६० ॥<br>
अथवा तं रसं दिव्यं मधुना सह भक्षयेत् ।<br>
मासमात्रप्रयोगेन जीवेद्ब्रह्मदिनायुतम् ॥ १,२३.४६१ ॥<br>
तस्य मूत्रमलस्वेदैः शुल्बं भवति काञ्चनम् ।<br>
निर्वाते तोयमादाय पारदं च मनःशिलाम् ॥ १,२३.४६२ ॥<br>
मर्दयेत्खल्वपाषाणे नष्टपिष्टं भवेत्ततः ।<br>
स्वेदयेत्सप्तरात्रं तु त्रिलोहेन च वेष्टयेत् ॥ १,२३.४६३ ॥<br>
अन्तर्धानं क्षणाद्गच्छेद्विद्याधरपतिर्भवेत् ।<br>
सिद्धकन्याशतवृतो यावत्कल्पांश्चतुर्दश ॥ १,२३.४६४ ॥<br>
दिनेषु तेषु सर्वेषु दद्याच्छाल्योदनं घृतम् ।<br>
पयसा च समायुक्तं नित्यमेवं च कारयेत् ॥ १,२३.४६५ ॥<br>
[उष्णोदककल्पः]<br>
उष्णोदकविधिं वक्ष्ये समाहितमनाः शृणु ।<br>
पश्यत्युष्णोदकं यत्र वासं तत्रैव कारयेत् ॥ १,२३.४६६ ॥<br>
शर्वरीमुषितां तत्र चणकास्तु दिने दिने ।<br>
भक्षयेन्मासमात्रं तु जीवेद्वर्षशताष्टकम् ॥ १,२३.४६७ ॥<br>
तस्य मूत्रपुरीषेण शुल्बं भवति काञ्चनम् ।<br>
उष्णोदकं च कासीसं गन्धपाषाणसंयुतम् ॥ १,२३.४६८ ॥<br>
चतुर्थांशेन रसकं दशभागं विनिक्षिपेत् ।<br>
शुल्बं च मर्दयेत्सर्वं नष्टपिष्टं क्षणेन तु ॥ १,२३.४६९ ॥<br>
तेन लेपितमात्रेण शुल्वं भवति काञ्चनम् ।<br>
निषिक्तं तेन तोयेन प्रतिवापं ददेद्बुधः ॥ १,२३.४७० ॥<br>
शुल्बं च जायते हेम तरुणादित्यवर्चसम् ।<br>
तारं च तेन मार्गेण निषिक्तं हेमतां व्रजेत् ॥ १,२३.४७१ ॥<br>
उष्णोदकेन भल्लातं तिलमुष्टिं च भक्षयेत् ।<br>
मासद्वयप्रयोगेण जीवेद्वर्षशतत्रयम् ॥ १,२३.४७२ ॥<br>
रसगन्धाश्मरसकतुत्थं दरदमाक्षिकम् ।<br>
याममुष्णाम्बुना घृष्ट्वा तारपत्राणि लेपयेत् ॥ १,२३.४७३ ॥<br>
विभ्राम्य तु धमेद्देवि स्याच्चतुर्दशवर्णकम् ।<br>
क्रमेणानेन देवेशि शुल्बं षोडशवर्णकम् ॥ १,२३.४७४ ॥<br>
एकैकं हेमतारांशं द्वयं कांताभ्रयोः पृथक् ।<br>
उष्णोदकेन संमर्द्य धमनात्खोटतां नयेत् ॥ १,२३.४७५ ॥<br>
तं मुखे धारयेन्मासं वज्रकायो भवेत्ततः ।<br>
तच्चूर्णं यवमात्रं तु भक्षयेन्मधुसर्पिषा ॥ १,२३.४७६ ॥<br>
यावत्पलं तस्य मलैः शुल्बं भवति काञ्चनम् ।<br>
उष्णोदपाचितान् खादेत्कुलुत्थान्क्षीरपो भवेत् ॥ १,२३.४७७ ॥<br>
स्नानमुष्णांभसा कुर्याद्वर्षाद्वर्षाच्छतायुषः ।<br>
क्षीरमुष्णोदकं क्वाथं त्रिफलायाश्च पाचयेत् ॥ १,२३.४७८ ॥<br>
पाचयेत्पायसं कान्तपात्रे भुक्त्वा महायुषः ।<br>
[शैलोदककल्पः]<br>
अतः परं प्रवक्ष्यामि शैलोदकविधिं प्रिये ॥ १,२३.४७९ ॥<br>
कर्दमापो महीशैलशिला चेति चतुर्विधम् ।<br>
कानिचित्क्षणवेधीनि दिनवेधीनि कानि च ॥ १,२३.४८० ॥<br>
पक्षमासादिषण्मासवेधनानि महीतले ।<br>
क्षिप्तं जले यदा काष्ठं शैलीभूतं च दृश्यते ॥ १,२३.४८१ ॥<br>
बहिरन्तश्च देवेशि वेधकं तत्प्रकीर्तितम् ।<br>
हिङ्गुलं हरितालं च गन्धकं च मनःशिलाम् ॥ १,२३.४८२ ॥<br>
एषां गन्धापहारं तु कुरुते तच्च वेधकम् ।<br>
अन्यथा चेष्टकं देवि तदग्राह्यं निरर्थकम् ॥ १,२३.४८३ ॥<br>
श्रीशैले श्रीवनप्रान्ते पर्यङ्काख्ये शिलातले ।<br>
तत्रस्थं क्षणवेधि स्यान्नद्यां भगवतीतटे ॥ १,२३.४८४ ॥<br>
एकाहे वेधकं तत्र गोकर्णे तु दिनत्रयम् ।<br>
भद्राङ्गे दिनवेधि स्यात्त्रिस्थलान्ते त्रिवत्सरम् ॥ १,२३.४८५ ॥<br>
धारेश्वरे पाक्षिकं स्यात्कर्षापुर्यां दिनैकतः ।<br>
ब्रह्मेश्वरे मासिकं स्याद्व्याघ्रपुर्यां तु वासरम् ॥ १,२३.४८६ ॥<br>
अघोरेशे मासिकं स्यात्सिंहद्वीपे तथा पुनः ।<br>
दिनमेकं ब्रह्मगिरौ विन्ध्ये तु क्षणवेधकम् ॥ १,२३.४८७ ॥<br>
वासरं माल्यवन्ते तु क्षणवेधी तु तत्र च ।<br>
किष्किन्धे पर्वते रम्ये पम्पातीरे क्षणोदकम् ॥ १,२३.४८८ ॥<br>
तस्य पश्चिमतो देवि योजनद्वितये पुनः ।<br>
भूशैलमस्ति तत्रैव त्रिदिनं वेदपर्वते ॥ १,२३.४८९ ॥<br>
अन्यत्र यत्र यत्रापि ब्रह्मविष्णुशिवोद्भवम् ।<br>
अमृतं तत्र तत्रापि वज्रीकरणमुत्तमम् ॥ १,२३.४९० ॥<br>
तस्योत्पत्तिं प्रवक्ष्यामि यथा जानाति साधकः ।<br>
महीं समुद्धृतवतो वराहस्य कलेवरात् ॥ १,२३.४९१ ॥<br>
यः स्वेदः पतितस्तस्माज्जातं शैलोदकं परम् ।<br>
तं मुखे क्षणिकं जातं कर्णदेशे तु वासरम् ॥ १,२३.४९२ ॥<br>
बाहुभ्यां त्र्यहवेधी स्यान्मासवेधी तु पार्श्वयोः ।<br>
षण्मासमपराङ्गे च सर्वं समफलं च तत् ॥ १,२३.४९३ ॥<br>
अघोरास्त्रेण तत्क्षेत्रे रक्षां कृत्वा दिशां बलिम् ।<br>
दत्त्वा लक्षं जपित्वा तु गृह्णीयादमृतं परम् ॥ १,२३.४९४ ॥<br>
शरद्ग्रीष्मवसन्तेषु हेमन्ते वा सुरार्चिते ।<br>
आयसे ताम्रपात्रे वा कान्तलोहमयेऽथवा ॥ १,२३.४९५ ॥<br>
शिलाम्बुपलमष्टौ तु पलं क्षीरस्य निक्षिपेत् ।<br>
क्षीरावशेषं संक्वाथ्यं त्रिसप्ताहं पिबेन्नरः ॥ १,२३.४९६ ॥<br>
जीवेद्वर्षसहस्रं तु वलीपलितवर्जितः ।<br>
अथवाष्टपलं क्षीरं पलैकेनाम्बुमिश्रितम् ॥ १,२३.४९७ ॥<br>
क्षीरावशेषं सेवेत पूर्वोक्तं लभते फलम् ।<br>
कुलुत्थाष्टगुणं वारि पचेदष्टावशेषितम् ॥ १,२३.४९८ ॥<br>
चतुर्गुणेन तेनाज्यं पाचयेद्घृतशेषितम् ।<br>
लिह्यान्मधुसितोपेतं त्रिसप्ताहाद्बृहस्पतिः ॥ १,२३.४९९ ॥<br>
द्विरष्टवार्षिकाकारः सहस्रायुर्न संशयः ।<br>
अवशिष्टकुलुत्थं तु पादांशमधुसर्पिषा ॥ १,२३.५०० ॥<br>
भक्षयेत्कर्षमेकं तु मासेनायुतजीवितः ।<br>
तत्सिद्धतैलेनाभ्यङ्गं म्रक्षणं चैव कारयेत् ॥ १,२३.५०१ ॥<br>
पामाविचर्चिकादद्रुकुष्ठानि सहसा जयेत् ।<br>
वलीपलितनिर्मुक्तः सहस्रायुश्च जायते ॥ १,२३.५०२ ॥<br>
यः पिबेत्प्रातरुत्थाय शैलाम्बु चुलुकं पयः ।<br>
षण्मासात्स्यात्सहस्रायुर्निर्वलीपलितश्च सः ॥ १,२३.५०३ ॥<br>
अथवा सूतकं देवि वारिणा सह मर्दयेत् ।<br>
मासेनैकेन देवेशि नष्टपिष्टिर्भविष्यति ॥ १,२३.५०४ ॥<br>
मासमात्रं समश्नीयात्स भवेदजरामरः ।<br>
अथवा तं रसं हेम्ना धामयेत्खदिराग्निना ॥ १,२३.५०५ ॥<br>
गुलिका सुन्दरी नाम सर्वायुधनिवारिणी ।<br>
कर्ता हर्ता स्वयं सिद्धो जीवेच्चन्द्रार्कतारकम् ॥ १,२३.५०६ ॥<br>
अथ तेनोदकेनैव क्षीरार्धं पायसं पचेत् ।<br>
मासमात्रप्रयोगेण वलीपलितवर्जितः ॥ १,२३.५०७ ॥<br>
पक्त्वा तेनाम्भसा पथ्याः षष्टिस्त्रीणि शतानि च ।<br>
मधु संयोज्य भाण्डस्थं भूमौ सर्वं निधापयेत् ॥ १,२३.५०८ ॥<br>
दिने दिने तदेकैकं भक्षयेत्प्रातरुत्थितः ।<br>
वलीपलितनिर्मुक्तो जीवेद्वर्षसहस्रकम् ॥ १,२३.५०९ ॥<br>
शैलीभूतं कुलुत्थं वा भक्षयेन्मधुसर्पिषा ।<br>
षण्मासात्तु प्रयोगेण जीवेद्वर्षसहस्रकम् ॥ १,२३.५१० ॥<br>
कूष्माण्डमादितः कृत्वा यानि कानि फलानि च ।<br>
जले क्षिप्तानि लोहानि शैलभूतानि भक्षयेत् ॥ १,२३.५११ ॥<br>
क्षीराहारश्च जीर्णान्ते वज्रकायो भवेन्नरः ।<br>
तेनोदकेन संमर्द्यमभ्रकं क्वाथयेत्प्रिये ॥ १,२३.५१२ ॥<br>
कटुत्रययुतं खादेज्जीवेद्वर्षसहस्रकम् ।<br>
अथवा रसकर्षैकं तज्जलेन तु मर्दितम् ॥ १,२३.५१३ ॥<br>
इङ्गुदीफलमध्यस्थं तच्छैलोदकमध्यगः ।<br>
कालेन त्रिगुणेनैव काठिन्यं तस्य जायते ॥ १,२३.५१४ ॥<br>
षण्मासं तन्मुखे धार्यं वज्रकायं करोति तत् ।<br>
दशनागसमप्राणो देवैः सह स मोदते ॥ १,२३.५१५ ॥<br>
गृहीत्वा त्रिफलां तत्र शैलवारिणि निक्षिपेत् ।<br>
यदा भवति तच्छैलं गृहीत्वा चूर्णयेत्ततः ॥ १,२३.५१६ ॥<br>
कान्तजीर्णरसं तेन सार्धं घृतमधुप्लुतम् ।<br>
भक्षयेद्वर्षमेकं तु ततः क्षीराशनो भवेत् ॥ १,२३.५१७ ॥<br>
उदयादित्यसङ्काशो मेधावी प्रियदर्शनः ।<br>
नीलकुञ्चितकेशश्च जीवेच्चन्द्रार्कतारकम् ॥ १,२३.५१८ ॥<br>
पारदं हरितालं च शिलां माक्षिकमेव च ।<br>
दरदं च विषं चैव सर्वमेकत्र कारयेत् ॥ १,२३.५१९ ॥<br>
मर्दयेत्खल्वपाषाणे मातुलुङ्गरसेन तु ।<br>
गोलकं कारयित्वा तु वारिमध्ये विनिक्षिपेत् ॥ १,२३.५२० ॥<br>
तेन तारं च शुल्बं च कांचनं भवति ध्रुवम् ।<br>
उपयुञ्जीत मासैकं वलीपलितवर्जितः ॥ १,२३.५२१ ॥<br>
सहस्रं जीवितं तस्य महाबलपराक्रमः ।<br>
शैलीभूतहरिद्रां तु तच्चूर्णावापमात्रतः ॥ १,२३.५२२ ॥<br>
हेमत्वं लभते नागो बालार्कसदृशप्रभः ।<br>
शैलोदके विनिक्षिप्य भूशैले कर्दमेऽपि वा ॥ १,२३.५२३ ॥<br>
ज्ञात्वा कालप्रमाणेन बन्धयेत्पारदं ततः ।<br>
रक्तक्षारयुतं ध्मातं सुवर्णसमसारितम् ॥ १,२३.५२४ ॥<br>
शतांशेन तु लोहानां सर्वेषां हेमकारकम् ।<br>
द्वितीयसारणां प्राप्य सहस्रांशेन विध्यति ॥ १,२३.५२५ ॥<br>
तं खोटं धारयेद्वक्त्रे दिव्यत्वं लभते ध्रुवम् ।<br>
[केचन घुटिकायोगाः]<br>
निचुले ककुभे चैव किंशुके मधुकेऽपि वा ॥ १,२३.५२६ ॥<br>
इङ्गुदीफलमध्ये वा रजनीद्वयमार्द्रके ।<br>
अमृते कन्दके वाथ उक्तकन्दौषधीषु च ॥ १,२३.५२७ ॥<br>
विधाय कोटरं तत्र क्षिप्त्वा तेनैव डोलयेत् ।<br>
त्रिफलाव्योषकल्केन वेष्टयित्वा प्रयत्नतः ॥ १,२३.५२८ ॥<br>
पादेन कनकं दत्त्वा पारदं तत्र योजयेत् ।<br>
शैलोदके क्षिपेत्तत्र गुलिका वज्रवद्भवेत् ॥ १,२३.५२९ ॥<br>
पूर्ववत्सारणा कार्या पूर्ववत्सिद्धिदा भवेत् ।<br>
धार्यमाणा मुखे सा तु सहस्रायुष्करी भवेत् ॥ १,२३.५३० ॥<br>
द्वितीयसारणायोगादयुतं वेधयेत्तु सा ।<br>
धार्यमाणा मुखे सैवमयुतायुष्यदा भवेत् ॥ १,२३.५३१ ॥<br>
तृतीयसारणायोगाज्जायते लक्षवेधिनी ।<br>
तं खोटं धारयेद्वक्त्रे लक्षायुर्जायते नरः ॥ १,२३.५३२ ॥<br>
चतुर्थी सारणा देवि कोटिवेधी न संशयः ।<br>
कोट्यायुर्जीवितं तस्य खेचरत्वं च लभ्यते ॥ १,२३.५३३ ॥<br>
पञ्चभिर्दशकोटिः स्यात्षड्भिः कोटिशतं भवेत् ।<br>
यावच्चन्द्रार्कजीवित्वमनन्तबलवीर्यवान् ॥ १,२३.५३४ ॥<br>
ददाति सप्तमी चापि सारणा गुलिका परा ।<br>
खेचरी नाम विख्याता भैरवेण प्रचोदिता ॥ १,२३.५३५ ॥<br>
यस्तु तद्राजिकामात्रं मासमेकं तु भक्षयेत् ।<br>
वज्रदेहः स सिद्धः स्याद्दिव्यस्त्रीजनवल्लभः ॥ १,२३.५३६ ॥<br>
क्रीडते खेचरैर्भोगैः स्वेच्छया शिवतां व्रजेत् ।<br>
नानाविधफलाश्चास्या घुटिकां शृणु सुन्दरि ॥ १,२३.५३७ ॥<br>
शुद्धबद्धं रसेन्द्रं तु गन्धकं तत्र जारयेत् ।<br>
त्रिगुणे गन्धके जीर्णे तेन हेम तु कारयेत् ॥ १,२३.५३८ ॥<br>
कारयेद्भस्म सूतं तु काञ्चनं तेन सूतकम् ।<br>
तद्भस्म सूतके जार्यं रसेन्द्रस्य समे समम् ॥ १,२३.५३९ ॥<br>
तेन सूतकजीर्णेन वज्ररत्नं तु घातयेत् ।<br>
तद्वज्रं जायते भस्म सिन्दूरारुणसन्निभम् ॥ १,२३.५४० ॥<br>
तद्भस्म जारयेत्सूते त्रिगुणे तु सुरार्चिते ।<br>
हाटकं सारयेत्तं तु घुटिकां तेन कारयेत् ॥ १,२३.५४१ ॥<br>
त्रिलोहावेष्टितं तं तु मुखे प्रक्षिप्य साधकः ।<br>
नष्टच्छायो भवेत्सोऽयमदृश्यो देवदानवैः ॥ १,२३.५४२ ॥<br>
लक्षवर्षसहस्राणि निर्वलीपलितो भवेत् ।<br>
शूलिनं शक्तिसंयुक्तं रत्नादिगुणभूषितम् ॥ १,२३.५४३ ॥<br>
वक्त्रे करे च बिभृयात्सर्वायुधनिवारणम् ।<br>
व्योम माक्षिकसत्वं च तारं ताम्रं सुरायुधम् ॥ १,२३.५४४ ॥<br>
सारलोहं सूतकं च रत्नादिगुणभूषितम् ।<br>
घुटिका सा वरारोहे मधुरत्रयसंयुता ॥ १,२३.५४५ ॥<br>
वक्त्रस्था नाशयेत्साक्षात्पलितं नात्र संशयः ।<br>
शिवः शक्तिश्च देवेशि रत्नानि सितगोनसा ॥ १,२३.५४६ ॥<br>
हेम तारं तथा भानुः समभागानि कारयेत् ।<br>
स्त्रीरजो व्याघ्रमध्यस्थं पद्मसूत्रेण वेष्टयेत् ॥ १,२३.५४७ ॥<br>
सितयेन तथा वेष्ट्यं गुह्यस्थाने निवेशयेत् ।<br>
रणे राजकुले द्यूते दिव्ये कामे जयो भवेत् ॥ १,२३.५४८ ॥<br>
वैक्रान्ताभ्रककान्तं तु सस्यकं तु सुरायुधम् ।<br>
विभीतकादिसम्भूतकांजिकस्य समं भवेत् ॥ १,२३.५४९ ॥<br>
समावर्त्य ततः सूते योजयेत्पादयोगतः ।<br>
कुमारीरससंघृष्टा कृतैषा घुटिका शुभा ॥ १,२३.५५० ॥<br>
रोगमृत्युजरा हन्ति वक्त्रस्था नात्र संशयः ।<br>
पञ्च तारं वरारोहे सूतकद्वयमेव च ॥ १,२३.५५१ ॥<br>
त्रयो गगनभागाः स्युरेकैकं हेमकान्तयोः ।<br>
अर्धं शुल्बं विभागेन गुलिकामरसुन्दरी ॥ १,२३.५५२ ॥<br>
अक्षयो ह्यजरश्चैव भवेत्तेन महाबलः ।<br>
भस्म सूतपलैकं च मृतकान्तपलं तथा ॥ १,२३.५५३ ॥<br>
माक्षिकस्य पलं चैव शिलाजतु पलं तथा ।<br>
पलमेकं विडङ्गस्य पथ्याचूर्णपलं तथा ॥ १,२३.५५४ ॥<br>
एकीकृत्य तु तत्सर्वं मध्वाज्येन तु पेषयेत् ।<br>
गुलिकाः कारयेत्तेन षष्ट्याधिकशतत्रयम् ॥ १,२३.५५५ ॥<br>
एकैकां भक्षयेन्नित्यं वर्षमेकं निरन्तरम् ।<br>
जीवेद्वर्षशतायुः स यथा रुद्रो महाबलः ॥ १,२३.५५६ ॥<br>
[केचन रसायनकल्पाः]<br>
अतः परं प्रवक्ष्यामि रसभस्मरसायनम् ।<br>
विज्ञेयं निष्परिहारं साक्षाद्दिव्यौषधं परम् ॥ १,२३.५५७ ॥<br>
आमलक्यादि कान्तं च पारदं च मनःशिलाम् ।<br>
वाकुचीसमभागानि क्षीरिणीरसपेषितम् ॥ १,२३.५५८ ॥<br>
मेघनादरसोपेतं मूकमूषागतं पचेत् ।<br>
माषं द्विमाषं त्रिगुणं भक्षयेत्तत्क्रमेण तु ॥ १,२३.५५९ ॥<br>
वर्षत्रयं परं देवि पादनिष्कार्धकं क्रमात् ।<br>
षट्सप्ताष्टौ च वर्षाणि क्रमान्निष्कप्रमाणतः ॥ १,२३.५६० ॥<br>
भुञ्जीत स च दिव्यान्नं जरावैरूप्यवर्जितः ।<br>
किंचित्काञ्चनसंयुक्तं निष्कं निष्कार्धमेव वा ॥ १,२३.५६१ ॥<br>
यो भक्षयेत्त्रिभिर्वर्षैः सर्वव्याधीञ्जयत्ययम् ।<br>
अष्टवर्षसहस्रायुर्द्वादशे लक्षवेधकः ॥ १,२३.५६२ ॥<br>
षोडशे वत्सरे देवि दिव्यरूपः स जायते ।<br>
उत्तमो मूलबन्धस्तु मध्यमं सारबन्धनम् ॥ १,२३.५६३ ॥<br>
अधमः पाकबन्धस्तु एवं त्रिविधबन्धनम् ।<br>
शतपलमभयानामक्षधात्र्योस्तथैव क्वथितजलसमाष्टौ भागमष्टावशिष्टम् ।<br>
घृतमधुसितयाढ्यं व्योषचित्रं दशैव रसपलदशसिद्धं लोहजीर्णं मृतं च ॥ १,२३.५६४ ॥<br>
गिरियुतसममभ्रं कान्तभृङ्गं विडङ्गं रससहितविभाव्यं तण्डुलैर्बिल्वमज्जैः ।<br>
हिमकरकृतकल्कं लोहपात्रस्थमासं त्रिदिनतनुविशुद्धं कल्कमेनं वरिष्ठम् ॥ १,२३.५६५ ॥<br>
लिहति शयनकाले वामनेत्रार्धसेवी घननिबिडसमाधिर्मत्तमातङ्गदर्पः ।<br>
विगतसकलदोषः सर्वदृक्दिव्यचक्षुः मदन इव सुकान्तिः कामिनीनां प्रवीरः ॥ १,२३.५६६ ॥<br>
जलद इव वपुष्मान्कुञ्चिताग्राग्रकेशः तुरग इव विशुद्धः सत्कविश्चित्रकारी ।<br>
वृषभगतिविचेष्टो मन्दगम्भीरघोषः सुरगज इव लोके चन्द्रतारार्कजीवी ॥ १,२३.५६७ ॥<br>
कान्तहेमरविचन्द्रमभ्रकैर्गोलकं निहितमिङ्गुदीफले ।<br>
शैलवारिवरिसिद्धगोलकं सुन्दरी ह्यमरसंज्ञिका शुभा ॥ १,२३.५६८ ॥<br>
कान्तहेमरविचन्द्रमभ्रकं वज्ररत्नरसमहिराजगोलकम् ।<br>
क्षिप्तमामलककाष्ठकोदरे भूमिशैलनिहितं समुद्धृतम् ॥ १,२३.५६९ ॥<br>
शैलतां गतमथाहितं मुखे वज्रकायकरकल्पवासरैः ।<br>
तारहेमवरशुल्बसूतकैर्गोलकं वरणकाष्ठयन्त्रितम् ॥ १,२३.५७० ॥<br>
शैलवारिकृतसुन्दरीरसैः खेचरीति गुलिका निगद्यते ॥ १,२३.५७१ ॥<br>
शैलाम्बुनिक्षिप्तपलाशबीजं शैलीकृतं क्षौद्रघृतेन खादेत् ।<br>
त्रिसप्तरात्रं दिनमेकमेकं सहस्रजीवी विदितो नरः स्यात् ॥ १,२३.५७२ ॥<br>
सूतकं चाभ्रकं चैव वज्रतीक्ष्णसमन्वितम् ।<br>
हाटकेन समायुक्तं गुलिका खेचरी भवेत् ॥ १,२३.५७३ ॥<br>
करञ्जफलमध्यस्थं सूतं तत्रैव निक्षिपेत् ।<br>
धृतः शैलाम्बुमध्यस्थः सहस्रायुः प्रयच्छति ॥ १,२३.५७४ ॥<br>
तिन्दुके द्विसहस्रायुर्जम्बीरे त्रिसहस्रकम् ।<br>
मातुलुंगे च नारङ्गे चतुःपञ्चसहस्रकम् ॥ १,२३.५७५ ॥<br>
रम्भाफले षट्सहस्रं पनसे सप्तसंख्यकम् ।<br>
विभीतकफले चैव दशसाहस्रसंख्यकम् ॥ १,२३.५७६ ॥<br>
नालिकेरे महाभागे सहस्राणि चतुर्दश ।<br>
त्रिंशत्सहस्रं पथ्यायां लक्षमामलके पुनः ॥ १,२३.५७७ ॥<br>
अभ्रपत्रभवात्क्वाथादहोरात्रं शिलोदके ।<br>
बध्नाति चोद्धृतं सूतं मृत्युदारिद्र्यनाशनम् ॥ १,२३.५७८ ॥<br>
सारणाक्रमयोगेन वज्रवज्जायते वपुः ।<br>
रसे रसायने चैव लक्षवेधी न संशयः ॥ १,२३.५७९ ॥<br>
कर्दमं तु कुमार्याश्च रसेन कृतपिण्डिकम् ।<br>
धमनात्पतते सत्त्वं मुखस्थं धारयेन्नरः ॥ १,२३.५८० ॥<br>
षण्मासोपप्रयोगेण ह्यजरामरतां व्रजेत् ।<br>
स्रोतोञ्जनयुतं ध्मातं सत्त्वं पारदमिश्रितम् ॥ १,२३.५८१ ॥<br>
तत्खोटं धारयेद्वक्त्रे ह्यदृश्यो भवति ध्रुवम् ।<br>
यस्य यो विधिराम्नात उदकस्य शिवागमे ॥ १,२३.५८२ ॥<br>
शतेन बत कालेन कुर्याद्देहे रसायनम् ।<br>
[बद्धजारणविधिः]<br>
या पूर्वा निर्मिता सेयमधमा बालजारणा ॥ १,२३.५८३ ॥<br>
उत्तमा दुर्लभा चैव श्रूयतां बद्धजारणा ।<br>
अबद्धं जारयेद्यस्तु क्षीयमाणः क्षयं व्रजेत् ॥ १,२३.५८४ ॥<br>
बद्धस्य जीर्यते ग्रासो जीर्णस्य च मुखं भवेत् ।<br>
समुखो दुर्मुखं दत्ते सामान्योत्तमलक्षणम् ॥ १,२३.५८५ ॥<br>
[बन्धप्रकाराः]<br>
सामान्योऽग्निसहत्वेन महारत्नादिजारकः ।<br>
सामान्यः प्रथमः कार्यः सग्रासस्तु समन्ततः ॥ १,२३.५८६ ॥<br>
वसुदेहकरो देवि सामान्यो हि भवेदयम् ।<br>
ग्रासहीनस्तु यो बद्धो दिव्यसिद्धिकरो भवेत् ॥ १,२३.५८७ ॥<br>
उत्तमो मूलबन्धस्तु मध्यमं सारबन्धनम् ।<br>
अधमः पाकबन्धस्तु एवं त्रिविधबन्धनम् ॥ १,२३.५८८ ॥<br>
मूलबन्धस्तु यो बन्धो मूलसंकुचितं महत् ।<br>
सारबन्धस्तु यो बन्धो वासनाबन्ध उच्यते ॥ १,२३.५८९ ॥<br>
स्याच्चतुः षष्टिमूलेभ्यः किंचिन्मूलेन बन्धनम् ।<br>
प्राण्यङ्गं दैत्यादीनां मूलाङ्गं देवतामयम् ॥ १,२३.५९० ॥<br>
पाषाणं चैव सिद्धानां मानुषाणां च पूजितम् ।<br>
पीठिकाद्रुतिसंकोचैस्त्रिविधं बन्धनं भवेत् ॥ १,२३.५९१ ॥<br>
दिव्याभिरौषधीभिः प्रागुक्तं संकोचबन्धनम् ।<br>
द्रुतिभिर्बध्यते सूतः क्षणबन्ध उदाहृतः ॥ १,२३.५९२ ॥<br>
अभ्रकं हरबीजं च षोडशांशेन काञ्चनम् ।<br>
ध्मातं प्रकाशमूषायां शोधयेत्काचटङ्कणैः ॥ १,२३.५९३ ॥<br>
दक्षिणावर्तितं ध्मातं हरबीजेन मेलकम् ।<br>
मूषां त्यक्त्वा वरारोहे तिष्ठते खगबद्धवद्रसः ॥ १,२३.५९४ ॥<br>
रक्तिकार्धार्धमात्रेण पर्वतानपि वेधयेत् ।<br>
भक्षणात्तस्य देवेशि रुद्रतुल्यो भवेन्नरः ॥ १,२३.५९५ ॥<br>
क्रीडते सप्तलोकेषु शिवतुल्यपराक्रमः ।<br>
[द्रुतिमेलनविधिः]<br>
वज्रकन्दं गुडूची च उच्चटादिसमन्वितम् ॥ १,२३.५९६ ॥<br>
अभ्रकं क्रमते शीघ्रमन्यथा नास्ति सङ्गमः ।<br>
कृष्णागरुनाभिसितैः रसोनपितरामठैः ॥ १,२३.५९७ ॥<br>
नारीकुसुमपालाशबीजतैलसमन्वितैः ।<br>
सोष्णैर्मिलन्ति मृदिता द्रुतयः सकला रसे ॥ १,२३.५९८ ॥<br>
[वज्रबन्धः; दशसङ्कलिकाविधिसिद्धः]<br>
पुनरन्यं प्रवक्ष्यामि वज्रबन्धं सुरार्चिते ।<br>
गन्धकं भक्षयेन्नारी दिनानामेकविंशतिम् ॥ १,२३.५९९ ॥<br>
तद्रजो रसराजस्य बन्धने जारणे हितम् ।<br>
वज्रभस्म तु भागैकं भागाः शुद्धरसात्त्रयः ॥ १,२३.६०० ॥<br>
द्विपदीरजसा मर्द्यं यावत्तत्कल्कतां गतम् ।<br>
पादांशेन सुवर्णेन पत्त्रलेपं तु कारयेत् ॥ १,२३.६०१ ॥<br>
सोमवल्लीरसं कान्तं टङ्कणालं सुचूर्णितम् ।<br>
दद्यात्तमष्टमांशेन मर्दयेच्च प्रयत्नतः ॥ १,२३.६०२ ॥<br>
नष्टपिष्टं च शुष्कं तदन्धयित्वा पुटे ततः ।<br>
अन्धमूषागतं ध्मातं क्रामणेन समन्वितम् ॥ १,२३.६०३ ॥<br>
खोटस्तु जायते देवि शतवेधी महारसः ।<br>
सौवीरं टङ्कणं काचं दत्त्वा दत्त्वा विशोधयेत् ॥ १,२३.६०४ ॥<br>
अक्षीणो मिलते हेम्ना समावर्तश्च जायते ।<br>
एकोत्तरक्रमे वृद्ध्या संकलैः क्रामयेत्ततः ॥ १,२३.६०५ ॥<br>
एकगुणेन सूतेन एका सङ्कलिकोच्यते ।<br>
त्रिगुणेन तु सूतेन द्वितीया संकलोच्यते ॥ १,२३.६०६ ॥<br>
षड्गुणेन तु सूतेन तृतीया सङ्कली भवेत् ।<br>
दशगुणेन सूतेन चतुर्थी सङ्कली भवेत् ॥ १,२३.६०७ ॥<br>
पञ्चादशगुणेनेशि पञ्चमी सङ्कली भवेत् ।<br>
एकविंशद्गुणेनेशि षष्ठी सङ्कलिका भवेत् ॥ १,२३.६०८ ॥<br>
अष्टाविंशद्गुणेनेशि सप्तमी सङ्कली स्मृता ।<br>
षट्त्रिंशद्गुणिते बद्धा भवेत्सङ्कलिकाष्टमी ॥ १,२३.६०९ ॥<br>
पञ्चचत्वारिंशगुणे सङ्कली नवमी मता ।<br>
पञ्चाध्यधिकपञ्चाशद्दशसङ्कलिका स्मृता ॥ १,२३.६१० ॥<br>
एवं च क्रमवृद्ध्या तु संकली दशबन्धिता ।<br>
प्रथमे दशवेधी च शतवेधी द्वितीयके ॥ १,२३.६११ ॥<br>
तृतीये सहस्रवेधी स्याच्चतुर्थेऽयुतवेधिकः ।<br>
पञ्चमे लक्षवेधी स्याद्दशलक्षं तु षष्ठके ॥ १,२३.६१२ ॥<br>
सप्तमे कोटिवेधी स्याद्दशकोटिं तथाष्टमे ।<br>
धूमवेधी तु नवमे दशमे शब्दवेधकः ॥ १,२३.६१३ ॥<br>
संकलैः सकलैर्बद्धे वेधो दशगुणो भवेत् ।<br>
दशसंकलिकाबद्धः शब्दवेधी महारसः ॥ १,२३.६१४ ॥<br>
यथा लोहे तथा देहे क्रामते नात्र संशयः ।<br>
वेधयेत्तत्प्रमाणेन धातूंश्चैव शरीरकम् ॥ १,२३.६१५ ॥<br>
कारयेद्घुटिकां दिव्यां बदरास्थिप्रमाणतः ।<br>
महाकालीं पूजयित्वा धारयेत्सततं बुधः ॥ १,२३.६१६ ॥<br>
ओमैं ह्रीं श्रीं कालि कालि महाकालि मांसशोणितभोजनि ।<br>
ह्रां ह्रीं ह्रं रक्ष कृष्णमुखि देवि रससिद्धिं ददस्व मे ।<br>
श्रीं ह्रीमैम् ॥ १,२३.६१७ ॥<br>
पूजयित्वा ततो देवीं सिद्धचक्रं विशेषतः ।<br>
तां क्षिपेच्चक्रमध्ये तु घुटिकां दिव्यरूपिणीम् ॥ १,२३.६१८ ॥<br>
शतवेधेन या बद्धा रसेन घुटिका प्रिये ।<br>
मासमेकं तु वक्त्रस्था जीवेच्चैव यथा विधिः ॥ १,२३.६१९ ॥<br>
तथा सहस्रवेधेन बद्धा या घुटिका शुभा ।<br>
मासद्वयं तु वक्त्रस्था जीवेच्चन्द्रार्कतारकम् ॥ १,२३.६२० ॥<br>
दशसहस्रवेधेन बद्धा या घुटिका यदि ।<br>
शक्रतुल्यं तदायुष्यं त्रिभिर्मासैस्तु जायते ॥ १,२३.६२१ ॥<br>
लक्षवेधेन या बद्धा घुटिका दिव्यरूपिणी ।<br>
चतुर्मासं तु वक्त्रस्था ब्रह्मायुष्यं प्रयच्छति ॥ १,२३.६२२ ॥<br>
दशलक्षेण या बद्धा घुटिका दिव्यरूपिणी ।<br>
सप्तमासं तु वक्त्रस्था वैष्णवं लभते फलम् ॥ १,२३.६२३ ॥<br>
कोटिवेधेन या बद्धा घुटिका दिव्यरूपिणी ।<br>
षण्माससंस्थिता वक्त्रे साक्षाद्वै रुद्रतां नयेत् ॥ १,२३.६२४ ॥<br>
दशकोटिप्रभेदेन घुटिका दिव्यरूपिणी ।<br>
सप्तमासं तु वक्त्रस्था स भवेद्व्यापको नरः ॥ १,२३.६२५ ॥<br>
कर्ता हर्ता स्वयं भोक्ता शापानुग्रहकारकः ।<br>
सर्वज्ञः सर्वकर्ता च सूक्ष्मरूपो निरञ्जनः ॥ १,२३.६२६ ॥<br>
इच्छया कुरुते सृष्टिमिच्छया संहरेज्जगत् ।<br>
स्वच्छन्दगमनो भूत्वा शिवरूपो भवेन्नरः ॥ १,२३.६२७ ॥<br>
पूज्यते सर्वदेवैश्च ब्रह्मविष्णुमहेश्वरैः ।<br>
[अन्यो वज्रबन्धः]<br>
पुनरन्यं प्रवक्ष्यामि वज्रबन्धं सुदुर्लभम् ॥ १,२३.६२८ ॥<br>
समांशभक्षणं हेम शुद्धसूतेन कारयेत् ।<br>
मृतवज्रं कलांशेन मर्दयेद्द्विपदीरसैः ॥ १,२३.६२९ ॥<br>
प्राग्वच्छेषं क्रियाजातं पूर्ववच्च फलं भवेत् ।<br>
वज्रबन्धो भवेत्सिद्धो देवदानवदुर्जयः ॥ १,२३.६३० ॥<br>
चतुर्विंशतिसिद्धानां नायकः सर्वसिद्धिमान् ।<br>
[अन्यो वज्रबन्धः]<br>
वज्रचूर्णसमं सूतं हंसपाद्या विमर्दितम् ॥ १,२३.६३१ ॥<br>
पुटित्वा मारयेत्तत्र पुनस्तुल्यं रसं क्षिपेत् ।<br>
ध्मातः खोटो भवत्याशु शोधितः काचटङ्कणैः ॥ १,२३.६३२ ॥<br>
यावच्छुक्रोदयप्रख्यो जायते च रसः प्रिये ।<br>
[अन्यो वज्रबन्धः]<br>
वज्रसत्त्वं च गगनं रसं हेम च मेलयेत् ॥ १,२३.६३३ ॥<br>
अमरत्वमवाप्नोति वक्त्रस्थेन सुराधिपे ।<br>
जारयित्वा रसं तद्धि पुनस्तेनैव जारयेत् ॥ १,२३.६३४ ॥<br>
कोटिवेधी न सन्देहो वक्त्रस्थं खेचरं परम् ।<br>
वेधयेत्तत्प्रमाणेन धातूंश्चैव शरीरकम् ॥ १,२३.६३५ ॥<br>
कारयेद्घुटिकां दिव्यां वज्रसिद्धेन काञ्चने ।<br>
अनेन क्रमयोगेन यावच्छक्यं तु मारयेत् ॥ १,२३.६३६ ॥<br>
तद्भस्म सूतकं देवि सर्वरोगनिबर्हणम् ।<br>
हेम्ना च सारयित्वा तु चन्द्रार्कं लेपयेत्ततः ॥ १,२३.६३७ ॥<br>
द्वात्रिंशांशेन हेमार्धं मातृकार्यधिकं भवेत् ।<br>
बदरास्थिप्रमाणेन कारयेद्गुलिकां बुधः ॥ १,२३.६३८ ॥<br>
यथा लोहे तथा देहे क्रमते नान्यथा क्वचित् ।<br>
[अन्यो वज्रबन्धः]<br>
वज्रेण द्वंद्वितं हेम कान्तशुल्बकपालिना ॥ १,२३.६३९ ॥<br>
रञ्जयेत्सप्तवाराणि तं खोटं सूक्ष्मचूर्णितम् ।<br>
भावितं स्त्रीरजेनैव भूर्जपत्रे निवेशितम् ॥ १,२३.६४० ॥<br>
द्रुतसूतेन संयुक्तं बद्ध्वा वस्त्रेण पोट्टलीम् ।<br>
स्वेदयेद्देवदेवेशि यावद्भवति गोलकः ॥ १,२३.६४१ ॥<br>
लाङ्गली जीवनी चैव गन्धार्युत्तरवारुणी ।<br>
एतेषां निक्षिपेत्पिण्डे वज्रगोलं तु वेष्टयेत् ॥ १,२३.६४२ ॥<br>
मूषामध्ये विनिक्षिप्य संधयित्वा प्रयत्नतः ।<br>
भूमौ मूषां विनिक्षिप्य पुटं मूर्ध्नि प्रदापयेत् ॥ १,२३.६४३ ॥<br>
अनेनैव प्रतापेन बन्धमेति महारसः ।<br>
गोलकं धारयेद्वक्त्रे वर्षमेकं यदा प्रिये ॥ १,२३.६४४ ॥<br>
जीवेत्कल्पसहस्राणि यथा नागो महाबलः ।<br>
वर्षैर्द्वादशभिः साक्षाज्जायते रसपूरुषः ॥ १,२३.६४५ ॥<br>
गात्रस्य तस्य प्रस्वेदादष्टौ लोहास्तु काञ्चनम् ।<br>
वज्रभस्म तथा सूतं काञ्चनेन समन्वितम् ॥ १,२३.६४६ ॥<br>
वक्त्रस्थं कुरुते यस्तु अब्दात्पलितवर्जितः ।<br>
[अन्ये वेधोपयोगिनो बन्धाः]<br>
कृष्णाभ्रकस्य सत्वं च तारं ताम्रं च हाटकम् ॥ १,२३.६४७ ॥<br>
माक्षिकं कान्ततीक्ष्णं च समभागानि कारयेत् ।<br>
अन्धमूषागतं ध्मातं खोटं भवति तत्क्षणात् ॥ १,२३.६४८ ॥<br>
तं खोटं सूक्ष्मचूर्णं तु द्रुतसूतेन गोलयेत् ।<br>
मृतसत्त्वस्य भागैकं भागाश्चत्वारि गोलकम् ॥ १,२३.६४९ ॥<br>
मर्दयेत्तप्तखल्वेन भस्मीभवति सूतकः ।<br>
मारयेद्भूधरे यन्त्रे सप्तसङ्कलिकाक्रमात् ॥ १,२३.६५० ॥<br>
गुञ्जामात्रं तु तद्भस्म मध्वाज्येन तु लेहयेत् ।<br>
संवत्सरप्रयोगेण ह्ययुतायुर्भवेन्नरः ॥ १,२३.६५१ ॥<br>
वलीपलितनिर्मुक्तो महाबलपराक्रमः ।<br>
तद्भस्म पलमेकं तु पलैकं गन्धकस्य च ॥ १,२३.६५२ ॥<br>
अन्धमूषागतं ध्मातं खोटं भवति तत्क्षणात् ।<br>
जीवेत्कल्पसहस्राणि यथा नागो महाबलः ॥ १,२३.६५३ ॥<br>
तस्य मूत्रपुरीषेण लोहान्यष्टौ च काञ्चनम् ।<br>
तत्खोटं रञ्जयेत्पश्चाद्वङ्गाभ्रककपालिना ॥ १,२३.६५४ ॥<br>
रञ्जयेत्सप्तवाराणि भवेत्कुङ्कुमसन्निभः ।<br>
हेम्ना सह समावर्त्य सारणात्रयसारितम् ॥ १,२३.६५५ ॥<br>
शतांशेन तु तेनैव शुल्बमध्ये प्रदापयेत् ।<br>
जायते कनकं दिव्यं देवाभरणभूषणम् ॥ १,२३.६५६ ॥<br>
बद्धसूतस्य भागैकं भागैकं कुटिलस्य च ।<br>
अन्धमूषागतं ध्मातं यावद्वङ्गावशेषितम् ॥ १,२३.६५७ ॥<br>
अनेन क्रमयोगेन वङ्गं निर्वाह्य षड्गुणम् ।<br>
अनेन क्रमयोगेन वहन्नागं च षड्गुणम् ॥ १,२३.६५८ ॥<br>
ततस्तं रञ्जयेत्पश्चात्तीक्ष्णशुल्बकपालिना ।<br>
पक्वसूतस्य भागैकं भागैकं द्रुतसूतकम् ॥ १,२३.६५९ ॥<br>
मर्दयेन्मध्यमाम्लेन गोलकं भवति क्षणात् ।<br>
मृतवज्रस्य भागैकं भागाश्चत्वारि गोलकम् ॥ १,२३.६६० ॥<br>
मर्दयेत्तप्तखल्वेन भस्मीभवति सूतकः ।<br>
मारयेद्भूधरे यन्त्रे सप्तसंकलिकाक्रमात् ॥ १,२३.६६१ ॥<br>
तद्भस्म तु पुनः पश्चान्मध्यमाम्लेन मर्दयेत् ।<br>
पुटं दद्यात्प्रयत्नेन षष्ट्याधिकशतत्रयम् ॥ १,२३.६६२ ॥<br>
तद्भस्म जायते दिव्यं सिन्दूरारुणसन्निभम् ।<br>
तेनैव वेधयेत्तारं सहस्रांशेन काञ्चनम् ॥ १,२३.६६३ ॥<br>
मृतवज्रस्य भागैकं भागाः षोडश सूतकम् ।<br>
देवदालीशङ्खपुष्पीरसेन मृदितं क्रमात् ॥ १,२३.६६४ ॥<br>
मारयेद्भूधरे यन्त्रे भस्मीभवति तत्क्षणात् ।<br>
पूत्काराणां सहस्रेण धाम्यमानं न गच्छति ॥ १,२३.६६५ ॥<br>
ईदृशं भस्म सूतं च देहे लोहे च योजयेत् ।<br>
तद्भस्म पलमेकं तु पलमेकं च गन्धकम् ॥ १,२३.६६६ ॥<br>
अन्धमूषागतं ध्मातं खोटं भवति तत्क्षणात् ।<br>
तं खोटं रञ्जयेत्पश्चात्कपालिक्रमयोगतः ॥ १,२३.६६७ ॥<br>
सारणात्रययोगेन शुल्बवेधं प्रदापयेत् ।<br>
भस्मसूतपलैकं च पलैकं पन्नगस्य च ॥ १,२३.६६८ ॥<br>
कान्तपात्रेण तं कृत्वा मर्दयेल्लोहमुष्टिना ।<br>
मृद्वग्निना ततः पाच्यं यावन्नागेन मेलकम् ॥ १,२३.६६९ ॥<br>
पुटेन जायते भस्म सिन्दूरारुणसप्रभम् ।<br>
तद्भस्म तु पुनः पश्चाद्गोपित्तेन तु मर्दयेत् ॥ १,२३.६७० ॥<br>
तच्चतुर्दशवारांस्तु पुटयेद्भस्मयेत्ततः ।<br>
तद्भस्म भागमेकं तु भागैकं हेमगोलकम् ॥ १,२३.६७१ ॥<br>
एकीकृत्याथ संमर्द्य क्रामणेन सहैकतः ।<br>
तारपिष्टं तु तेनैव सहस्रांशेन काञ्चनम् ॥ १,२३.६७२ ॥<br>
अनेन क्रमयोगेन वङ्गभस्म प्रजायते ।<br>
सहस्रांशेन तेनैव शुल्बवेधं प्रदापयेत् ॥ १,२३.६७३ ॥<br>
तच्छुल्बं जायते तारं शङ्खकुन्देन्दुसन्निभम् ।<br>
श्वेताभ्रकं च सत्त्वं च काङ्क्षी कान्तं तथायसम् ॥ १,२३.६७४ ॥<br>
वङ्गं कान्तं तारं तथा श्वेतं वैक्रान्तं च कदम्बकम् ।<br>
अन्धमूषागतं ध्मातं खोटं कुन्देन्दुसन्निभम् ॥ १,२३.६७५ ॥<br>
तं खोटं सूक्ष्मचूर्णं तु द्रुतसूतेन गोलकम् ।<br>
मृतवज्रस्य भागैकं भागाश्चत्वारि गोलकः ॥ १,२३.६७६ ॥<br>
मर्दयेत्तप्तखल्वेन भस्मीभवति सूतकः ।<br>
मारयेद्भूधरे यन्त्रे सप्तसङ्कलिकाक्रमात् ॥ १,२३.६७७ ॥<br>
ततश्च जायते भस्म शङ्खकुन्देन्दुसन्निभम् ।<br>
तद्भस्म पलमेकं तु पलमेकं तु गन्धकम् ॥ १,२३.६७८ ॥<br>
अन्धमूषागतं ध्मातं खोटं भवति तद्रसः ।<br>
तारेण च समावर्त्य सारणात्रयसारितम् ॥ १,२३.६७९ ॥<br>
सहस्रांशेन तेनैव शुल्बवेधं प्रदापयेत् ।<br>
तीक्ष्णचूर्णपलान्यष्टौ पलाष्टौ द्रुतसूतकम् ॥ १,२३.६८० ॥<br>
मर्दयेत्तप्तखल्वेन टेटञ्चिल्वीरसेन च ।<br>
तत्क्षणाज्जायते पिण्डं तीक्ष्णेन सह गोलकम् ॥ १,२३.६८१ ॥<br>
मृतवज्रस्य भागैकं भागाश्चत्वारि गोलकम् ।<br>
मर्दयेत्तप्तखल्वेन भस्मीभवति तत्क्षणात् ॥ १,२३.६८२ ॥<br>
मारयेद्भूधरे यन्त्रे सप्तसङ्कलिकाक्रमात् ।<br>
षोडशांशेन तेनैव वङ्गवेधं प्रदापयेत् ॥ १,२३.६८३ ॥<br>
तद्भस्म पलमेकं तु पलैकं गन्धकस्य च ।<br>
अन्धमूषागतं ध्मातं खोटं भवति तत्क्षणात् ॥ १,२३.६८४ ॥<br>
तस्य खोटस्य भागं च तीक्ष्णचूर्णं च तत्समम् ।<br>
द्वौ भागौ द्रुतसूतस्य सर्वमेकत्र मर्दयेत् ॥ १,२३.६८५ ॥<br>
तप्तखल्वे तु संमर्द्य गोलकं भवति क्षणात् ।<br>
मारयेद्भूधरे यन्त्रे सप्तसङ्कलिकाक्रमात् ॥ १,२३.६८६ ॥<br>
तत्सर्वं जारयेद्भस्म शङ्खकुन्देन्दुसन्निभम् ।<br>
तद्भस्म कारयेत्खोटं तीक्ष्णेन द्वंद्वितं सह ॥ १,२३.६८७ ॥<br>
अनेन क्रमयोगेन सप्तसङ्कलिकाक्रमात् ।<br>
तं खोटं जारयेत्पश्चात्सारणात्रयसारितम् ॥ १,२३.६८८ ॥<br>
लक्षांशेन तु तेनैव वङ्गवेधं प्रदापयेत् ।<br>
भस्मसूतपलैकं तु शुद्धवङ्गं प्रदापयेत् ॥ १,२३.६८९ ॥<br>
मर्दयेदायसे पात्रे वङ्गं तु म्रियते क्षणात् ।<br>
द्विपलं मृतवङ्गस्य तारचूर्णपलद्वयम् ॥ १,२३.६९० ॥<br>
द्विपलं गन्धकं दद्यात्पलैकं टङ्कणस्य च ।<br>
अन्धमूषागतं ध्मातं खोटं भवति तत्क्षणात् ॥ १,२३.६९१ ॥<br>
पलैकं खोटचूर्णस्य पलैकं द्रुतसूतकम् ।<br>
मर्दयेन्मातुलुङ्गाम्लैर्गोलको भवति क्षणात् ॥ १,२३.६९२ ॥<br>
षोडशांशेन तेनैव तारारिष्टं तु वेधयेत् ।<br>
मृतवङ्गपलैकं तु पलैकं सूतकस्य च ॥ १,२३.६९३ ॥<br>
सर्वचूर्णं पलैकं तु त्रयमेकत्र कारयेत् ।<br>
मर्दयेन्मातुलुङ्गाम्लैर्गोलको भवति क्षणात् ॥ १,२३.६९४ ॥<br>
मृतवज्रस्य भागैकं भागश्चत्वारि गोलकम् ।<br>
एकत्र मर्दयेद्भद्रे ओषधीद्रवसंयुतम् ॥ १,२३.६९५ ॥<br>
मारयेद्भूधरे यन्त्रे पुटानां सप्तकेन तु ।<br>
तत्सर्वं जायते भस्म वज्रस्यैव प्रभावतः ॥ १,२३.६९६ ॥<br>
सामुद्रं त्रिपलं देवि भस्ममध्ये प्रदापयेत् ।<br>
एकीकृत्याथ संमर्द्य वज्रीक्षीरे दिनत्रयम् ॥ १,२३.६९७ ॥<br>
विश्वामित्रकपालस्थं पुटं दद्यात्तु भूधरे ।<br>
तत्सर्वं जायते भस्म शङ्खकुन्देन्दुसन्निभम् ॥ १,२३.६९८ ॥<br>
तेनैव यवमात्रेण वङ्गं स्तम्भयति क्षणात् ।<br>
वङ्गं तारं तथा सत्त्वं समसूतेन गोलकम् ॥ १,२३.६९९ ॥<br>
अनेन क्रमयोगेन मारयेच्च पृथक्पृथक् ।<br>
तत्सर्वं जायते भस्म वज्रस्यैव प्रभावतः ॥ १,२३.७०० ॥<br>
भस्मसूतपलैकं च वङ्गभस्म पलद्वयम् ।<br>
द्वे पले मृततारस्य सत्त्वभस्म पलद्वयम् ॥ १,२३.७०१ ॥<br>
शङ्खचूर्णं पलं पञ्च सामुद्रस्य पलाष्टकम् ।<br>
टङ्कणस्य पलान्यष्टौ सर्वमेकत्र जारयेत् ॥ १,२३.७०२ ॥<br>
वज्रीक्षीरेण संवेष्ट्य पुटं दद्याच्चतुर्दश ।<br>
एष सिद्धरसः साक्षाद्दुर्लभस्त्रिदशैरपि ॥ १,२३.७०३ ॥<br>
वङ्गं तु दापयेत्पश्चाद्भाण्डे चैव तु मृण्मये ।<br>
सिद्धं भस्म भवेल्लोहशलाकेन च चालयेत् ॥ १,२३.७०४ ॥<br>
वापयेच्च प्रयत्नेन यावत्कठिनतां व्रजेत् ।<br>
अन्धमूषागतं ध्मातं तारं भवति शोभनम् ॥ १,२३.७०५ ॥<br>
कदाचित्स्फाटिते तारे पुनर्वङ्गं प्रदापयेत् ।<br>
पत्रे दाहे कषे छेदे तत्तारं शाश्वतं भवेत् ॥ १,२३.७०६ ॥<br>
संतितं दनुगोलं च षोडशांशसमन्वितम् ।<br>
मृतवज्रस्य भगैकमेकत्रैव तु कारयेत् ॥ १,२३.७०७ ॥<br>
देवदालीशङ्खपुष्पं तद्रसेन तु मर्दयेत् ।<br>
मारयेद्भूधरे यन्त्रे पुटानां सप्तकेन तु ॥ १,२३.७०८ ॥<br>
तद्भस्म तु पुनः पश्चाद्दीपयन्त्रेण पाचयेत् ।<br>
भस्मसूतपलैकं च श्वेताभ्रकदलद्वयम् ॥ १,२३.७०९ ॥<br>
शङ्खचूर्णपलैकं तु पलैकं टङ्कणस्य तु ।<br>
एकीकृत्याथ तत्सर्वं वज्रीक्षीरेण पेषयेत् ॥ १,२३.७१० ॥<br>
अरण्योत्पलकैः पश्चात्पुटं दद्याच्चतुर्दश ।<br>
रसोऽयं यवमात्रेण वङ्गं स्तम्भयति क्षणात् ॥ १,२३.७११ ॥<br>
कृष्णाभ्रकपलैकं तु द्विपलेनैव सूतकम् ।<br>
गन्धकस्य पलैकं च एकीकृत्याथ मर्दयेत् ॥ १,२३.७१२ ॥<br>
मर्द्यमानं प्रयत्नेन गोलकं भवति क्षणात् ।<br>
मृतवज्रस्य भागैकं भागाश्चत्वारि गोलकम् ॥ १,२३.७१३ ॥<br>
मर्दयेत्प्रहरैकं तु भस्मीभवति सूतकः ।<br>
आरण्यगोमयेनैव पुटं दद्यात्तु भूधरे ॥ १,२३.७१४ ॥<br>
अनेन क्रमयोगेन सप्तसङ्कलिकां कुरु ।<br>
शतांशेन तु तेनैव नागवेधं प्रदापयेत् ॥ १,२३.७१५ ॥<br>
तं खोटं रञ्जयेत्पश्चाच्छुल्बाभ्रककपालिना ।<br>
पुनस्तां रञ्जयेत्पश्चात्तीक्ष्णशुल्बकपालिना ॥ १,२३.७१६ ॥<br>
पुनस्तं रञ्जयेत्पश्चान्नागाभ्रककपालिना ।<br>
हेम्ना सह समावर्त्य सारणात्रयसारितम् ॥ १,२३.७१७ ॥<br>
सहस्रांशेन तेनैव शुल्ववेधं प्रदापयेत् ।<br>
जायते कनकं दिव्यं देवाभरणभूषणम् ॥ १,२३.७१८ ॥<br>
वज्रवल्लीभस्मस्नुहीक्षीरे पुटितं दशभिः पुटैः ।<br>
तत्तुल्यं मर्दयेत्सूतं देवदाल्या रसैः पुटेत् ॥ १,२३.७१९ ॥<br>
तत्तुल्यं पुटयेत्तीक्ष्णं त्रिफलाया रसेन तु ।<br>
तत्तुल्यं पुटयेन्नागमहिमाराटरूषकैः ॥ १,२३.७२० ॥<br>
हेमवर्णप्रदं तद्धि विंशत्यंशेन योजितम् ।<br>
चतुःषष्ट्यंशकेनेदं शुद्धतारं च रञ्जयेत् ॥ १,२३.७२१ ॥<br>
अष्टमांशेन तेनैव नागपत्राणि लेपयेत् ।<br>
पुटयेन्मारयेन्नागं सिन्दूरारुणसन्निभम् ॥ १,२३.७२२ ॥<br>
तत्तुल्यं मारयेद्धेम काञ्चनाररसे पुटेत् ।<br>
तत्तुल्यं मारयेच्छुल्बं गृहकन्यारसेन च ॥ १,२३.७२३ ॥<br>
पश्चादम्लेन पुटयेद्यावत्सिन्दूरसन्निभम् ।<br>
चन्द्रार्कौ रञ्जयेत्तेन शतांशेन तु पाचितम् ॥ १,२३.७२४ ॥<br>
सबीजं बीजवर्जं वा वज्रेण सह सूतकः ।<br>
तद्भस्म मर्दयेत्पश्चात्स्वर्णपत्ररसेन च ॥ १,२३.७२५ ॥<br>
तेनैव वेधयेच्छुल्बं शुल्बं तारेण योजयेत् ।<br>
[वज्रहेमद्वन्द्वमेलापनम्]<br>
वज्रेण द्वंद्वयेद्धेम हेम्ना च द्वंद्वयेद्रसम् ॥ १,२३.७२६ ॥<br>
रसेन द्वंद्वयेद्देहं स देहो ह्यजरामरः ।<br>
कदलीटङ्कसौवीरं कण्टकारीरसप्लुतम् ॥ १,२३.७२७ ॥<br>
क्रामणं सर्वधातूनां सर्वद्वन्द्वेषु मेलनम् ।<br>
तिमिरस्य तु पञ्चाङ्गं पेटारीबीजसंयुतम् ॥ १,२३.७२८ ॥<br>
एकीकृत्याथ संमर्द्य वज्रं तेनैव वेष्टयेत् ।<br>
वज्रमूषागतं ध्मातं हेमद्वन्द्वं तु कारयेत् ॥ १,२३.७२९ ॥<br>
कान्तपाषाणचूर्णे तु भूलता रामठं मधु ।<br>
गुञ्जाटङ्कणकाचं च कर्कटास्थि स्नुहीपयः ॥ १,२३.७३० ॥<br>
तत्सर्वं तु समं योज्यं स्त्रीस्तन्येन तु मर्दयेत् ।<br>
मूषालेपः कृतः प्राज्ञो वज्रमेलापकः सुखम् ॥ १,२३.७३१ ॥<br>
हठाग्नौ वज्रमूषाभिर्दृढं वज्रा मिलन्ति च ।<br>
सुसूक्ष्मा रवका भूत्वा ह्येकीभावं व्रजन्ति च ॥ १,२३.७३२ ॥<br>
काचटङ्कणयोगेन ध्मातः शुद्धिमवाप्नुयात् ।<br>
बहुभिश्चैव मूषाभिस्तेजःपुञ्जोऽपि जायते ॥ १,२३.७३३ ॥<br>
मृतवज्रस्य भागैकं भागाः षोडश हाटकम् ।<br>
श्वेतकाचस्य सूतं तु भागं षोडश दापयेत् ॥ १,२३.७३४ ॥<br>
अन्धमूषागतं ध्मातं वज्रद्वन्द्वं तु कारयेत् ।<br>
अनेन क्रमयोगेन सप्तवारांश्च दापयेत् ॥ १,२३.७३५ ॥<br>
मिलते तत्क्षणाद्वज्रं हेम्ना तु सलिलं यथा ।<br>
चूर्णे नरकपालस्य मृतवज्रं च दापयेत् ॥ १,२३.७३६ ॥<br>
अन्धमूषागतं ध्मातं हेम्ना मिलति तत्क्षणात् ।<br>
भृङ्गपत्रं नृकेशं च मुखं कान्तस्य टङ्कणम् ॥ १,२३.७३७ ॥<br>
बालवत्सपुरीषं च स्त्रीस्तन्येन तु पेषयेत् ।<br>
अन्धमूषागतं ध्मातं वज्रं मिलति तत्क्षणात् ॥ १,२३.७३८ ॥<br>
क्षीरेणोत्पलसारिण्या मृतवज्रं तु भावयेत् ।<br>
हेमपिष्टिकया मध्ये वज्रं तत्रैव निक्षिपेत् ॥ १,२३.७३९ ॥<br>
वेष्टयेद्भूर्जपत्रेण बाह्ये वस्त्रेण वेष्टयेत् ।<br>
धान्यमध्ये तु संस्थाप्य पक्षमेकं निरन्तरम् ॥ १,२३.७४० ॥<br>
उद्धरेत्तत्प्रयत्नेन वज्रबन्धं तु कारयेत् ।<br>
[रत्नद्रुतिबन्धः]<br>
द्रुता वज्रास्तु सूतेन मेलनीयास्तु पार्वति ॥ १,२३.७४१ ॥<br>
द्रुतिबन्धः स विज्ञेयः शतसाहस्रवेधकः ।<br>
रत्नानां द्रुतयः सर्वा मेलयित्वा यथाविधि ॥ १,२३.७४२ ॥<br>
शतसहस्रवेधी च देहसिद्धिप्रदायकः ।<br>
मुसली चित्रकं वन्ध्या कुक्कुटीकन्दपद्मिनी ॥ १,२३.७४३ ॥<br>
कञ्चुकी नीलिसिन्दूरी पाठा नागबला यथा ।<br>
कंसपात्रे रसश्चैव रत्नानां द्रुतयस्तथा ॥ १,२३.७४४ ॥<br>
आतपे धारयित्वा वै अधः कर्षानलं यथा ।<br>
ओषधीनां रसं दत्त्वा स्वच्छं कृत्वा पुनः पुनः ॥ १,२३.७४५ ॥<br>
याममात्रं तु घर्मे च द्रुतिर्मिलति वै रसम् ।<br>
न तेषां क्रामणे शक्तिर्वक्तुं वक्त्रशतैरपि ॥ १,२३.७४६ ॥<br>
सैन्धवं निंबपत्राणि वाकुची द्वेषिणीजके ।<br>
द्रुताभ्रस्य रसेनैव मेलनं परमं मतम् ॥ १,२३.७४७ ॥<br>
वज्रद्वन्द्वानमीशानि वज्रेण रसमारणम् ।<br>
सबीजं सारणं प्रोक्तं खोटबन्धनमेव च ॥ १,२३.७४८ ॥<br>
तन्ममाचक्ष्व देवेशि किमन्यच्छ्रोतुमर्हसि ॥ १,२३.७४९ ॥</p>
<p>आक्, १, २४<br>
[महारसैरुपरसैर्लोहैश्च रसस्य वेधोपयोगिनो बन्धाः]<br>
श्रीभैरवः ।<br>
महारसैरुपरसैर्लोहैश्च परमेश्वरि ।<br>
आज्ञापय समस्तं तं रसराजस्य बन्धनम् ॥ १,२४.१ ॥<br>
[वैक्रान्तबन्धाः; प्रथमः प्रकारः]<br>
वैक्रान्तस्य तु भागैकमष्टभागं तु सूतकम् ।<br>
कनकस्य तु सप्तांशं द्विपदीरसटङ्कणम् ॥ १,२४.२ ॥<br>
नष्टपिष्टं च शुष्कं च ध्मातं खोटो भवेत्प्रिये ।<br>
सौवीरं टङ्कणं काचं दत्त्वा दत्त्वा तु शोधयेत् ॥ १,२४.३ ॥<br>
समहेम्नि समावर्त्य मूषागतं ततः ।<br>
समांशभक्षणं तत्तु शुद्धसूतेन कारयेत् ॥ १,२४.४ ॥<br>
वैक्रान्तं षोडशांशेन पूर्वयोगेन धामयेत् ।<br>
दशसङ्कलिकायोगाद्वेधो दशगुणोत्तरः ॥ १,२४.५ ॥<br>
[द्वितीयः प्रकारः]<br>
पुनरन्यं प्रवक्ष्यामि प्रयोगं भुवि दुर्लभम् ।<br>
वैक्रान्तसत्त्वं देवेशि पारदेन समन्वितम् ॥ १,२४.६ ॥<br>
जारितं समहेम्ना तु शिलाभाण्डे निधापयेत् ।<br>
मासमात्रोषितं भूमौ समुद्धृत्य प्रयत्नतः ॥ १,२४.७ ॥<br>
एष देवि रसो दिव्यो देहद्रव्यकरो भवेत् ।<br>
[तृतीयः प्रकारः]<br>
वैक्रान्तकास्तु ये केचित्त्रिफलाया रसेन च ॥ १,२४.८ ॥<br>
एकैकं देवि सप्ताहं स्वेदिता मर्दितास्तथा ।<br>
सुध्माता मूकमूषायां खोटो भवति चाक्षयः ॥ १,२४.९ ॥<br>
कान्तं रूप्यं च कनकं पारदं चैव योजयेत् ।<br>
शुल्बं तृतीयभागं तु स्रोतोञ्जनसमन्वितम् ॥ १,२४.१० ॥<br>
तद्ध्मातं खोटतां यातं देहलोहकरं भवेत् ।<br>
[चतुर्थः प्रकारः श्वेतवैक्रान्तसिद्धः]<br>
श्वेतवैक्रान्तचूर्णं तु हयमूत्रेण मर्दयेत् ॥ १,२४.११ ॥<br>
आदौ सुस्विन्नमादाय पले पलशतं क्षिपेत् ।<br>
तारस्य जायते भस्म विशुद्धस्फटिकाकृति ॥ १,२४.१२ ॥<br>
तद्भस्म मेलयेत्सूते समभागं विचक्षणः ।<br>
चारयेद्रजतं सूते हयमूत्रेण मर्दयेत् ॥ १,२४.१३ ॥<br>
पुटयेदन्धमूषायां क्रमेण मृदुवह्निना ।<br>
अहोरात्रं त्रिरात्रं वा भवेदग्निसहो रसः ॥ १,२४.१४ ॥<br>
स्पर्शनात्सर्वलोहानि रजतं च करिष्यति ।<br>
[पञ्चमः प्रकारः रक्तवैक्रान्तसिद्धः]<br>
रक्तस्य वक्ष्यते कर्म जरादारिद्र्यनाशनम् ॥ १,२४.१५ ॥<br>
सप्तधा भावयेत्तस्य व्याघ्रीकन्दांभसा रजः ।<br>
पलं तस्य पलं हेम्नः पलं शुद्धरसस्य च ॥ १,२४.१६ ॥<br>
शुद्धभस्म भवेत्सर्वं पुनर्हेम्नः शतं क्षिपेत् ।<br>
तद्भस्म जायते सर्वं शुद्धहेमसमप्रभम् ॥ १,२४.१७ ॥<br>
तद्भस्म रसराजे तु पुनर्हेम्ना तु मेलयेत् ।<br>
भवेदग्निसहो देवि ततो रसवरो भवेत् ॥ १,२४.१८ ॥<br>
सर्ववेधी भवेत्सूतः कोटिवेधी महारसः ।<br>
[षष्ठः प्रकारः]<br>
रक्तवैक्रान्तसत्त्वं तु हेम्ना तु सह मेलयेत् ॥ १,२४.१९ ॥<br>
समं तु जारयेत्सूते सारयित्वा समेन तु ।<br>
सहस्रांशेन लोहानि वेधयेन्नात्र संशयः ॥ १,२४.२० ॥<br>
[सप्तमः प्रकारः कृष्णवैक्रान्तसिद्धः]<br>
कृष्णवैक्रान्तभागैकं शुद्धसूतं शतांशकम् ।<br>
एकत्र मर्दयेत्खल्वे चूर्णं भवति तद्द्वयम् ॥ १,२४.२१ ॥<br>
अस्य चूर्णस्य भागैकं हेमभागसहस्रकम् ।<br>
एकत्र मर्दयेत्तावद्यावद्भस्म तु जायते ॥ १,२४.२२ ॥<br>
धमेत्तदन्धमूषायां यावत्खोटो भविष्यति ।<br>
समांशभक्षणं तस्य पीठिकां तस्य कारयेत् ॥ १,२४.२३ ॥<br>
वेधयेत्सर्वलोहानि स्पर्शमात्रेण हेमताम् ।<br>
तच्चूर्णमभ्रकं चैव रसेन सह मर्दयेत् ॥ १,२४.२४ ॥<br>
स्वेदयेज्जारयेच्चैव ततो वह्निसहो भवेत् ।<br>
स रसश्चारितश्चैव सर्वलोहानि विध्यति ॥ १,२४.२५ ॥<br>
[अष्टमः प्रकारः पीतवर्णवैक्रान्तसिद्धः]<br>
पीतवर्णेऽपि वैक्रान्ते रक्तकृष्णविधिः स्मृतः ।<br>
पीतवैक्रान्तचूर्णं तु हेमचूर्णसमन्वितम् ॥ १,२४.२६ ॥<br>
पीताभ्रकस्य चूर्णं तु मेलयित्वा महारसः ।<br>
स्वेदितो मर्दितश्चैव मासादग्निसहो भवेत् ॥ १,२४.२७ ॥<br>
[नीलवैक्रान्तभस्मरसायनम्]<br>
नीलवर्णं तु वैक्रान्तं म्रियते रससंयुतम् ।<br>
कृष्णाभ्रकेण सहितं मधुसर्पिर्युतं च तत् ॥ १,२४.२८ ॥<br>
भक्षयेन्मण्डलं देवि जीवेच्चन्द्रार्कतारकम् ।<br>
यस्य यस्य हि यो योगस्तस्य तस्य प्रयोगतः ॥ १,२४.२९ ॥<br>
मेलयित्वा रसं गुञ्जामानं त्रिमधुसंयुतम् ।<br>
खादेत्क्षीराज्यशाल्यन्नं भोज्यमन्यच्च वर्जयेत् ॥ १,२४.३० ॥<br>
[नवमः प्रकारः]<br>
वैक्रान्तसत्वसंयुक्तं लुङ्गाम्ले मर्दयेद्रसम् ।<br>
तापयेदुष्णतोयेन जलेन परिपूरयेत् ॥ १,२४.३१ ॥<br>
सत्त्वं सूतं च संमिश्रं धमेत्स्याद्रसबन्धनम् ।<br>
बद्धं रसं मुखे क्षिप्त्वा भूमिच्छिद्राणि पश्यति ॥ १,२४.३२ ॥<br>
[दशमः प्रकारः]<br>
निष्कमेकं रसं क्रान्तमश्वमूत्रेण मर्दयेत् ।<br>
दिनमेकमिदं देवि मर्दयित्वा मृतो भवेत् ॥ १,२४.३३ ॥<br>
चतुर्दिनमिदं कृत्वा समसूतं समं नयेत् ।<br>
मर्दनं स्वेदनं चैव पूर्ववच्छुद्धमानसः ॥ १,२४.३४ ॥<br>
सप्तद्वन्द्वजमेकैकं सप्तमेऽष्टपलं भवेत् ।<br>
शल्याविशल्यामूलस्य वारिणा मर्दयेद्दिनम् ॥ १,२४.३५ ॥<br>
भूधरीयन्त्रमध्यस्थं पुटं सप्तदिनं ददेत् ।<br>
तद्भस्म शुद्धं सेव्यं स्याद्गुञ्जामात्रं तु मण्डलम् ॥ १,२४.३६ ॥<br>
एकाद्यं पञ्चमं मध्यं पुनरेकं प्रशस्यते ।<br>
पूर्ववद्बन्धनं देवि कोटिवेधी भवेद्रसः ॥ १,२४.३७ ॥<br>
[कान्तबन्धः]<br>
रक्तवर्णमयस्कान्तं लाक्षारससमप्रभम् ।<br>
भिन्नस्त्रीरक्तसंकाशं तच्चूर्णं सूतसंयुतम् ॥ १,२४.३८ ॥<br>
मर्दयेच्छागरक्तेन ध्मातं खोटो भवेत्प्रिये ।<br>
स सूतः शतवेधी तु स तु व्याधिहरो भवेत् ॥ १,२४.३९ ॥<br>
गुलिकां धारयेद्वक्त्रे जीवेद्वर्षसहस्रकम् ।<br>
पीतवर्णमयस्कान्तं भिन्नहेमसमप्रभम् ॥ १,२४.४० ॥<br>
वेधयेत्स्पर्शमात्रेण स तु लोहानि सुन्दरि ।<br>
[चपलबन्धः; प्रथमः प्रकारः]<br>
लाङ्गलीं करवीरं च चित्रकं गिरिकर्णिकाम् ॥ १,२४.४१ ॥<br>
स्त्रीस्तन्यटङ्कसौवीरं मूषालेपं तु कारयेत् ।<br>
चपलाद्द्विगुणं सूतं सूताद्द्विगुणकाञ्चनम् ॥ १,२४.४२ ॥<br>
नष्टपिष्टं च तत्कुर्यादन्धमूषागतं धमेत् ।<br>
तत्र स्थितो रसेन्द्रोऽयं खोटो भवति शोभनः ॥ १,२४.४३ ॥<br>
शतांशं वेधयेन्नागं गुञ्जावर्णस्तु जायते ।<br>
तेन नागशतांशेन शुल्बं रक्तनिभं भवेत् ॥ १,२४.४४ ॥<br>
तेन शुल्बशतांशेन तारं विध्यति काञ्चनम् ।<br>
[द्वितीयः प्रकारः]<br>
चपलस्य तु षड्भागास्तारभागास्तु सप्त च ॥ १,२४.४५ ॥<br>
अष्टौ कनकभागास्तु नव भागा रसस्य च ।<br>
त्रिंशद्भागा मिलित्वा तु भवन्ति सुरवन्दिते ॥ १,२४.४६ ॥<br>
चित्रकं कणवीरं च लाङ्गली गृध्रविट्तथा ।<br>
मर्दितं मातुलुङ्गाम्लैर्मूषालेपं तु कारयेत् ॥ १,२४.४७ ॥<br>
अन्धयित्वा धमेद्देवि खोटो भवति शोभनः ।<br>
तेन खोटदशांशेन विद्धो नागोऽरुणो भवेत् ॥ १,२४.४८ ॥<br>
तेन नागेन विद्धं तु शुल्बं गुञ्जारुणं भवेत् ।<br>
तेन शुल्बेन तारं तु विद्धं भवति काञ्चनम् ॥ १,२४.४९ ॥<br>
[तृतीयः प्रकारः]<br>
हेमाभ्रं चपलं देवि पारदार्धेन संयुतम् ।<br>
पारदेन कनकं दत्त्वा कुनट्या मर्दयेत्क्षणम् ॥ १,२४.५० ॥<br>
लाङ्गली चित्रकं चैव स्त्रीस्तन्यं कणवीरकम् ।<br>
गृध्रविष्ठा तथा सर्वं मूषालेपं तु कारयेत् ॥ १,२४.५१ ॥<br>
तन्मध्ये तु स्थितं ध्मातं खोटो भवति शोभनः ।<br>
पूर्वोक्तं वेधयेदेतन्निर्बीजं कनकं भवेत् ॥ १,२४.५२ ॥<br>
सुतप्तलोहपात्रे च क्षिपेच्चपलचूर्णकम् ।<br>
सबीजं पारदं कृत्वा चपलस्य तु वापयेत् ॥ १,२४.५३ ॥<br>
लाक्षाभो बध्यते सूतोऽङ्कुशेनेव महागजः ।<br>
[गन्धकबन्धः; प्रथमः प्रकारः]<br>
शुद्धसूतपलैकं च पलैकं गन्धकस्य च ॥ १,२४.५४ ॥<br>
एकीकृत्याथ संमर्द्य धुत्तूरकरसेन च ।<br>
मारयेच्चक्रयोगेन भस्मीभवति सूतकः ॥ १,२४.५५ ॥<br>
अन्धमूषागतो ध्मातः खोटो भवति शोभनः ।<br>
सितं हेम च नागं च चन्द्रार्कं चापि वेधयेत् ॥ १,२४.५६ ॥<br>
[द्वितीयः प्रकारः]<br>
पलैकं शुद्धसूतस्य कर्षैकं गन्धकस्य च ।<br>
मर्दयेत्स्निग्धखल्वेन देवदालीरसप्लुतम् ॥ १,२४.५७ ॥<br>
मर्दयेत्तु कराङ्गुल्या गन्धपिष्टिस्तु जायते ।<br>
जम्बीरस्य रसेनैव दिनमेकं तु मर्दयेत् ॥ १,२४.५८ ॥<br>
पञ्चद्रावकसंयुक्तां वटिकां कारयेच्छुभाम् ।<br>
पलाशमूलकल्केन वटिकां तां प्रलेपयेत् ॥ १,२४.५९ ॥<br>
धमेत्खोटो भवेच्छ्वेतकाचटङ्कणयोगतः ।<br>
शोधयेत्तं प्रयत्नेन यावन्निर्मलतां व्रजेत् ॥ १,२४.६० ॥<br>
स खोटो जायते देवि त्रिगुणं पन्नगं ततः ।<br>
शतशो रञ्जयेत्पश्चाच्छुल्बाभ्रककपालिना ॥ १,२४.६१ ॥<br>
शुल्बे तारे च खोटोऽयं सहस्रांशेन वेधकः ।<br>
[तृतीयः प्रकारः]<br>
गन्धकेन हते सूते मृतलोहानि वाहयेत् ॥ १,२४.६२ ॥<br>
पुनर्हेम समावर्त्य समांशं भक्षणं कुरु ।<br>
सारितः शुल्बतारैर्घोषं विध्यति सूतकः ॥ १,२४.६३ ॥<br>
[चतुर्थः प्रकारः]<br>
रसं हेमसमं कृत्वा पिष्टिकार्धेन गन्धकम् ।<br>
द्विपदीरजसा युक्तं मर्दयेट्टङ्कणान्वितम् ॥ १,२४.६४ ॥<br>
नष्टपिष्टं च शुष्कं च ध्मातः खोटो भवेत्ततः ।<br>
चन्द्रार्कषोडशांशेन विद्धं भवति काञ्चनम् ॥ १,२४.६५ ॥<br>
हेमार्धमिलितं तं तु मातृकासमतां व्रजेत् ।<br>
कुर्यात्सङ्कलिकायोगाद्वेधो दशगुणोत्तरः ॥ १,२४.६६ ॥<br>
यथा हेम्नि तथा तारे व्याटिबीजेन योजितम् ।<br>
तृतीयसङ्कलाबद्धं षट्शते नागवेधकम् ॥ १,२४.६७ ॥<br>
चतुर्गुणेन तेनैव सहस्रांशेन काञ्चनम् ।<br>
अनेन क्रमयोगेन सप्त सङ्कलिका यदि ॥ १,२४.६८ ॥<br>
कुरुते काञ्चनं दिव्यमष्टलोहानि पार्वति ।<br>
तं पुनश्चूर्णयित्वा तु पुटयेद्भस्म जायते ॥ १,२४.६९ ॥<br>
सर्वव्याधिजयो देवि पलैकेन सुभक्षिते ।<br>
द्विपले ब्राह्ममायुष्यं त्रिपले वैष्णवं भवेत् ॥ १,२४.७० ॥<br>
चतुष्पले च पञ्चत्वमीशः पञ्चपले भवेत् ।<br>
षट्पले भक्षिते देवि सदाशिवतनुर्भवेत् ॥ १,२४.७१ ॥<br>
[पञ्चमः प्रकारः]<br>
सूतकं गन्धकं तारं मेषवल्लीवसा समा ।<br>
त्रिदिनं मर्दयेल्लक्षं वङ्गं पादेन लेपयेत् ॥ १,२४.७२ ॥<br>
अन्धमूषागतं ध्मातं वङ्गं स्तम्भयति क्षणात् ।<br>
[षष्ठः प्रकारः, गन्धपिष्टिविधिः]<br>
चूर्णितं गन्धकं देवि मर्कटीरसभावितम् ॥ १,२४.७३ ॥<br>
भावयेच्छतवाराणि जीवभस्म तु गच्छति ।<br>
दापयेन्मृण्मये पात्रे रसेन सह संयुतम् ॥ १,२४.७४ ॥<br>
तापयेद्रवितापेन मर्कटीरससंयुतम् ।<br>
गन्धकं ग्रसते सूतः पिष्टिका भवति क्षणात् ॥ १,२४.७५ ॥<br>
तिलपर्णीरसेनैव गन्धकं भावयेत्ततः ।<br>
सप्तवारांस्तु देवेशि छायाशुष्कं पुनःपुनः ॥ १,२४.७६ ॥<br>
शोधितं पातितं सूतं पलैकप्रमितं प्रिये ।<br>
मूषामध्ये विनिक्षिप्य नरेन्द्रीरससंयुतम् ॥ १,२४.७७ ॥<br>
जारयेद्वालुकायन्त्रे भावितं गन्धकं पुनः ।<br>
त्रुटि त्रुटि प्रदातव्यं गन्धकं च पुनः पुनः ॥ १,२४.७८ ॥<br>
अनेन क्रमयोगेन जायते गन्धपिष्टिका ।<br>
गन्धपाषाणचूर्णं तु कनकस्य रसेन तु ॥ १,२४.७९ ॥<br>
भावयेत्सप्तवारांस्तु स्त्रीरजेन तु सप्तधा ।<br>
शुद्धसूतपलैकं च खर्परे दापयेत्ततः ॥ १,२४.८० ॥<br>
भावितं गन्धकं दद्यान्नरपित्तेन संयुतम् ।<br>
दोलयेद्रवितापेन पिष्टिका भवति क्षणात् ॥ १,२४.८१ ॥<br>
गन्धकं सूक्ष्मचूर्णं तु चणकाम्लेन पार्वति ।<br>
भावयेत्सप्तवाराणि स्त्रीपुष्पेण च सप्तधा ॥ १,२४.८२ ॥<br>
द्रुतसूतकमध्ये तु कर्पूरं गन्धकं रसम् ।<br>
दापयेन्निक्षिपेद्गोष्ठे सप्ताहाद्गन्धपिष्टिका ॥ १,२४.८३ ॥<br>
[गन्धकपिष्टीस्तंभनं वेधश्च]<br>
कटुकोशातकीबीजं चाण्डालीकन्दमेव च ।<br>
स्तन्यक्षीरेण संपेष्य पिष्टिकां तेन लेपयेत् ॥ १,२४.८४ ॥<br>
पुटयेद्भूधरे यन्त्रे स्तम्भते नात्र संशयः ।<br>
हेमसम्पुटमध्ये तु समावर्तं तु कारयेत् ॥ १,२४.८५ ॥<br>
अष्टमांशेन तेनैव नागवेधं प्रदापयेत् ।<br>
षोडशांशेन तेनैव तारवेधं प्रदापयेत् ॥ १,२४.८६ ॥<br>
[सप्तमः प्रकारः]<br>
गन्धपिष्टिपलैकं तु नागपिष्टिपलाष्टकम् ।<br>
लेपयेन्नागपत्राणि छायायां शोषयेत्ततः ॥ १,२४.८७ ॥<br>
आटरूषकपिण्डेन नागपत्राणि लेपयेत् ।<br>
आरण्योत्पलकैर्देवि दापयेच्च पुटत्रयम् ॥ १,२४.८८ ॥<br>
तन्नागं म्रियते दिव्यं सिन्दूरारुणसप्रभम् ।<br>
तन्नागं पलमेकं तु शुल्बचूर्णपलाष्टकम् ॥ १,२४.८९ ॥<br>
वासकस्य रसेनैव प्रहरैकं तु मर्दयेत् ।<br>
मारयेत्पातनायन्त्रे शुल्बं तन्म्रियते क्षणात् ॥ १,२४.९० ॥<br>
षोडशांशेन तेनैव तारवेधं प्रदापयेत् ।<br>
जायते कनकं दिव्यं देवाभरणभूषणम् ॥ १,२४.९१ ॥<br>
या काचिद्गन्धपिष्टी तु आदौ नागं तु मारयेत् ।<br>
नागेन वेधयेच्छुल्बं शुल्बे तारं तु वेधयेत् ॥ १,२४.९२ ॥<br>
कनकं जायते दिव्यं सिद्धयोग उदाहृतः ।<br>
[अष्टमः प्रकारः]<br>
गन्धकं मधुसंयुक्तं हरबीजेन मर्दितम् ॥ १,२४.९३ ॥<br>
भूमिस्थं मासमेकं तु तारमायाति काञ्चनम् ।<br>
उद्वर्तनेन तेनैव सर्वकुष्ठविनाशनम् ॥ १,२४.९४ ॥<br>
घनेन सह संयुक्तं व्रणरोगविनाशनम् ।<br>
संवत्सरप्रयोगेण सहस्रायुर्भवेन्नरः ॥ १,२४.९५ ॥<br>
[तालकबन्धः]<br>
शुद्धसूतपलैकं तु पलैकं तालकस्य च ।<br>
एकीकृत्याथ संमर्द्य उन्मत्तकरसेन च ॥ १,२४.९६ ॥<br>
मारयेच्चक्रयन्त्रेण भस्मीभवति सूतकः ।<br>
अन्धमूषागतं ध्मातं खोटो भवति शोभनः ॥ १,२४.९७ ॥<br>
वङ्गं तारं च शुल्बं च क्रमशो वेधयेद्रसः ।<br>
शुद्धवङ्गपलैकं च पलैकं सूतकस्य च ॥ १,२४.९८ ॥<br>
द्वे पले तालकं चैतदुन्मत्तरसमर्दितम् ।<br>
मारयेत्पातनायन्त्रे धमनात्खोटतां नयेत् ॥ १,२४.९९ ॥<br>
श्वेताभ्रकस्य सत्त्वं च तारं तीक्ष्णं च माक्षिकम् ।<br>
अन्धमूषागतं ध्मातं खोटो भवति तत्क्षणात् ॥ १,२४.१०० ॥<br>
तत्खोटपलमेकं च पलैकं सूतकस्य च ।<br>
तालकस्य पलं सर्वमेकीकृत्याथ मर्दयेत् ॥ १,२४.१०१ ॥<br>
मारयेत्पातनायन्त्रे धमनात्खोटतां नयेत् ।<br>
[अन्ये लघुबन्धाः]<br>
शुद्धसूतपलैकं च पलैकं पन्नगस्य च ॥ १,२४.१०२ ॥<br>
पलद्वयं कुनट्याश्च सर्वमेकत्र मर्दयेत् ।<br>
मारयेत्पातनायन्त्रे धमनात्खोटतां नयेत् ॥ १,२४.१०३ ॥<br>
हेमपिष्टिपलैकं च पलैकं गन्धकस्य तु ।<br>
एकीकृत्याथ संमर्द्य धुत्तूरकरसेन च ॥ १,२४.१०४ ॥<br>
मारयेत्पातनायन्त्रे धमनात्खोटतां नयेत् ।<br>
कृष्णाभ्रकस्य सत्वं च कान्तं तीक्ष्णं च हाटकम् ॥ १,२४.१०५ ॥<br>
शुद्धं तारं च माक्षीकं समभागानि कारयेत् ।<br>
अन्धमूषागतं ध्मातं खोटो भवति तत्क्षणात् ॥ १,२४.१०६ ॥<br>
तत्खोटपलमेकं तु पलैकं सूतकस्य च ।<br>
पलद्वयं कुनट्याश्च सर्वमेकत्र मर्दयेत् ॥ १,२४.१०७ ॥<br>
मारयेत्पातनायन्त्रे धमनात्खोटतां नयेत् ।<br>
कृष्णाभ्रकपलैकं तु रसकस्य पलं तथा ॥ १,२४.१०८ ॥<br>
सूतकस्य पलैकं तु सर्वमेकीकृतं प्रिये ।<br>
उन्मत्तकरसेनैव मर्दयेत्प्रहरद्वयम् ॥ १,२४.१०९ ॥<br>
मर्दयेद्दिनमेकं वा टङ्कणेन समन्वितम् ।<br>
घुटिकां कारयेत्पश्चाच्छायाशुष्कं तु कारयेत् ॥ १,२४.११० ॥<br>
महावर्तिगतं ध्मातं खोटं भवति सूतकः ।<br>
तं खोटं शोधयेत्काचटङ्कणद्रवयोगतः ॥ १,२४.१११ ॥<br>
हेम्ना सह समावर्त्य सारणात्रयसारितम् ।<br>
सहस्रांशेन तेनैव शुल्बवेधं प्रदापयेत् ॥ १,२४.११२ ॥<br>
अनेन क्रमयोगेन कोटिवेधी भवेद्रसः ।<br>
बीजद्वयं पलाशस्य पलमेकं तु सूतकम् ॥ १,२४.११३ ॥<br>
जम्बीराम्लेन संमर्द्य छायाशुष्कं तु कारयेत् ।<br>
तुम्बीका मेघनादी च काकजङ्घा च भूलिका ॥ १,२४.११४ ॥<br>
स्तन्यं च तैः प्रलिप्तायां मूषायां चैव निक्षिपेत् ।<br>
धमयेत्खदिराङ्गारैः खोटो भवति चाक्षयः ॥ १,२४.११५ ॥<br>
पलाशतैले संमर्द्यं यावत्स्याद्द्रवपिष्टिका ।<br>
अन्धमूषागतं ध्मातं खोटो भवति तत्क्षणात् ॥ १,२४.११६ ॥<br>
पूर्वशुद्धेन सूतेन समहेम्ना च पार्वति ।<br>
गोलकं कारयेत्तेन मर्दयित्वा दृढं कृतम् ॥ १,२४.११७ ॥<br>
ब्रह्मवृक्षस्य बीजानि कार्पासास्थि विभीतकम् ।<br>
यवचिञ्चा च वन्ध्या च राजिका च समन्वितम् ॥ १,२४.११८ ॥<br>
सूक्ष्मपिण्डीकृतं सर्वं तेन लिप्त्वा तु गोलकम् ।<br>
पुटनैः सप्तभिर्देवि पिष्टिकास्तम्भनं भवेत् ॥ १,२४.११९ ॥<br>
बृहत्पुटं ततो दत्त्वा मूषायां तु धमेत्ततः ।<br>
समावर्त्य तु तं सूतं समहेम्ना नियोजितम् ॥ १,२४.१२० ॥<br>
शतांशेन तु चन्द्रार्कं वेधयेत्सुरवन्दिते ।<br>
पुनस्तेनैव योगेन पिष्टीस्तंभं तु कारयेत् ॥ १,२४.१२१ ॥<br>
सारयित्वा ततो हेम्ना वेधश्चैव सहस्रकः ।<br>
एवं लक्षाणि कोटिं च वेधयेत्क्रमयोगतः ॥ १,२४.१२२ ॥<br>
सप्तसंकलिकादूर्ध्वं कृत्वा वक्त्रं तु गोलकम् ।<br>
वर्षेणैकेन स भवेद्वलीपलितवर्जितः ॥ १,२४.१२३ ॥<br>
चाण्डालीराक्षसीपुष्पैरथ मध्वाज्यटङ्कणैः ।<br>
महारसाष्टमध्ये तमभ्रकं वापि योजयेत् ॥ १,२४.१२४ ॥<br>
नागवङ्गसमं सूतं हेमतारमथापि वा ।<br>
अभ्रकं द्रुतिसत्त्वं वा मर्दयेत्प्रहरद्वयम् ॥ १,२४.१२५ ॥<br>
छायाशुष्कं ततो गोलं मूकमूषागतं प्रिये ।<br>
दत्त्वा लघुपुटं ध्मातः खोटो भवति शोभनः ॥ १,२४.१२६ ॥<br>
रंभा वीरा स्नुहीक्षीरं कञ्चुकी यवचिञ्चिका ।<br>
दीनारी चैव गोरम्भा मीनाक्षी काकमाचिका ॥ १,२४.१२७ ॥<br>
एभिर्मर्दितसूतस्य पुनर्जन्म न विद्यते ।<br>
पूर्ववत्क्रमयोगेन खोटो भवति शोभनः ॥ १,२४.१२८ ॥<br>
विष्णुक्रान्ता च वक्राङ्काबला च तुलसी तथा ।<br>
महासोमाहिवल्ली च सूर्यावर्तं च सुन्दरि ॥ १,२४.१२९ ॥<br>
एभिस्तु मर्दितः सूतः पूर्ववत्खोटतां नयेत् ।<br>
स्नुहीक्षीरं च काञ्जीरं बीजानि कनकस्य च ॥ १,२४.१३० ॥<br>
कञ्चुकी लाङ्गली चेन्द्रवारुणी विषमुष्टिका ।<br>
पालाशमूलतोयं च मर्दयेत्तेन सूतकम् ॥ १,२४.१३१ ॥<br>
समहेम्नि समं सूतं पिष्टिकां कारयेद्बुधः ।<br>
महारसान्पिष्टिकार्धं मर्दयेदोषधीरसैः ॥ १,२४.१३२ ॥<br>
यामत्रयं मर्दयित्वा गोलकं कारयेद्बुधः ।<br>
पिष्टिकां बन्धयित्वा तु गन्धतैले विपाचयेत् ॥ १,२४.१३३ ॥<br>
अन्धमूषागतं गोलं छायाशुष्कं तु कारयेत् ।<br>
ततो लघुपुटं दत्त्वा खदिराग्नौ तु धामयेत् ॥ १,२४.१३४ ॥<br>
खोटवज्जायते देवि सह हेम्ना तु धामयेत् ।<br>
अक्षीणो मिलते हेम्नि समावर्तश्च जायते ॥ १,२४.१३५ ॥<br>
तत्क्षणादेव सूतस्य दिव्यदेहो भवेन्नरः ।<br>
वेधयेत्सर्वलोहानि रञ्जितः क्रामितो रसः ॥ १,२४.१३६ ॥<br>
समांशभक्षणे सूते मर्दयेदोषधीरसैः ।<br>
नष्टपिष्टं तु तं कृत्वा पूर्वयोगेन धामयेत् ॥ १,२४.१३७ ॥<br>
खोटस्तु जायते दिव्यः षोडशांशेन वेधकः ।<br>
बद्धः सङ्कलिकायोगाद्विध्येद्दशगुणोत्तरम् ॥ १,२४.१३८ ॥<br>
अथवा चूर्णबद्धस्तु विध्येद्दशगुणोत्तरम् ।<br>
मृगदूर्वा चन्द्रवल्ली पक्वबिम्बा तथैव च ॥ १,२४.१३९ ॥<br>
काङ्क्षीला करवीरं च बीजं चोन्मत्तकस्य च ।<br>
काकाण्डीपलसंयुक्तं मर्दयेत्सुरसुन्दरि ॥ १,२४.१४० ॥<br>
समहेम्नि समं सूतं पिष्टिकां कारयेद्बुधः ।<br>
अथवा सारयित्वा तु समेन समसूतकम् ॥ १,२४.१४१ ॥<br>
महारसपिष्टिकां च मर्दयेदोषधीरसैः ।<br>
यामत्रयं मर्दयित्वा गोलकं कारयेद्बुधः ॥ १,२४.१४२ ॥<br>
अन्धमूषागतं गोलं छायाशुष्कं तु कारयेत् ।<br>
ततो लघुपुटं दत्त्वा ध्मातः खोटो भवेत्प्रिये ॥ १,२४.१४३ ॥<br>
मृगदूर्वोत्तमासोमारसैः सूतकसारणम् ।<br>
मूलैस्त्रयाणां लाङ्गल्या रामठेन च हन्यते ॥ १,२४.१४४ ॥<br>
समेन हेम्ना संयुक्तं पिष्टिकां कारयेद्बुधः ।<br>
अथवा तारपिष्टिं च समसूतेन कारयेत् ॥ १,२४.१४५ ॥<br>
पूर्ववत्क्रमयोगेन खोटो भवति शोभनः ।<br>
अन्धमूषागतं भूमौ स्वेदयेत्कर्षकाग्निना ॥ १,२४.१४६ ॥<br>
अहोरात्रं त्रिरात्रं वा चूर्णबन्धं भवेत्ततः ।<br>
तच्चूर्णबन्धं कुरुते वेधं दशगुणोत्तरम् ॥ १,२४.१४७ ॥<br>
शूलिनीरससूतं च स्रोतोञ्जनसमन्वितम् ।<br>
पूर्ववत्पिष्टिकायोगात्खोटो भवति शोभनः ॥ १,२४.१४८ ॥<br>
स्रोतोञ्जनं सतगरं सृष्टित्रययुतं रसम् ।<br>
भवेद्वह्निसहः क्षिप्रं सूतकः सर्वकर्मकृत् ॥ १,२४.१४९ ॥<br>
हेमाभ्रं चैव ताराभ्रं शुल्बाभ्रं चाभ्रतीक्ष्णकम् ।<br>
वङ्गाभ्रं चैव नागाभ्रं सह सूतेन बन्धयेत् ॥ १,२४.१५० ॥<br>
यथालाभौषधीघृष्टं महारससमन्वितम् ।<br>
हेम्ना तारेण शुल्वेन तीक्ष्णवङ्गोरगैस्तथा ॥ १,२४.१५१ ॥<br>
एभिर्व्यस्तैः समस्तैर्वा पिष्टिं कृत्वा समे समाम् ।<br>
मारयेत्पूर्वविधिना गर्भयन्त्रे तुषाग्निना ॥ १,२४.१५२ ॥<br>
समांशं सूतकं दत्त्वा वारं वारं पुनः पुनः ।<br>
जायते विविधः खोटः कान्तबद्धो महारसः ॥ १,२४.१५३ ॥<br>
भवेत्सङ्कलिकायोगाद्वेधो दशगुणोत्तरः ।<br>
[निगलबन्धः]<br>
खोटः पोटस्तथा भस्म धूलीकल्पश्च पञ्चमः ॥ १,२४.१५४ ॥<br>
एते निगलयोगाभ्यां सर्वबन्धफलोदयः ।<br>
स्नुह्यर्कसंभवं क्षीरं बन्धबीजानि गुग्गुलुः ॥ १,२४.१५५ ॥<br>
सैन्धवं द्विगुणं दत्त्वा मर्दयेत विचक्षणः ।<br>
पिष्टिकाबन्धनं कृत्वा कल्केनानेन सुन्दरि ॥ १,२४.१५६ ॥<br>
बिल्वप्रमाणं कृत्वा तु मूषामतिदृढां शुभाम् ।<br>
ऊर्ध्वाधो लवणं दत्त्वा मूषामध्ये रसं क्षिपेत् ॥ १,२४.१५७ ॥<br>
मूषामध्ये प्रदातव्यं दग्धशङ्खादिचूर्णकम् ।<br>
मुखं तस्य दृढं बद्ध्वा लोणमृत्तिकया बुधः ॥ १,२४.१५८ ॥<br>
कारयेत्सन्धिलोणं च छायाशुष्कं तु कारयेत् ।<br>
उक्तो निगलबन्धोऽयं पुत्रस्यापि न कथ्यते ॥ १,२४.१५९ ॥<br>
तुषकर्षाग्निना भूमौ मृदुस्वेदं तु कारयेत् ।<br>
अहोरात्रं त्रिरात्रं वा पुटं दत्त्वा प्रयत्नतः ॥ १,२४.१६० ॥<br>
सुध्मातं खदिराङ्गारै रसेन्द्रं खोटतां नयेत् ।<br>
सौवीरं टङ्कणं काचं दत्त्वा दत्त्वा तु शोधयेत् ॥ १,२४.१६१ ॥<br>
अक्षीणो मिलते हेम्नि समावर्तश्च जायते ।<br>
समांशभक्षणं तत्तु शुद्धसूतेन कारयेत् ॥ १,२४.१६२ ॥<br>
धमयेत्पूर्वयोगेन रसेन्द्रं खोटतां नयेत् ।<br>
भवेत्सङ्कलिकायोगाद्वेधो दशगुणोत्तरः ॥ १,२४.१६३ ॥<br>
पलाशबीजनिर्यासं कोकिलोन्मत्तवारुणी ।<br>
शूलिनीरससंयुक्तं पेषयेत्सैन्धवान्वितम् ॥ १,२४.१६४ ॥<br>
पिष्टिकावेष्टनं कृत्वा निगलेन तु बन्धयेत् ।<br>
अभ्रकस्य तु पत्रेण वज्रार्कक्षीरसिन्धुना ॥ १,२४.१६५ ॥<br>
ताप्येन लोहकिट्टेन सिकतामृण्मयेन च ।<br>
एभिस्तु निगले बद्धः पारदीयो महारसः ॥ १,२४.१६६ ॥<br>
नातिक्रामति मर्यादा वेलामिव महोदधिः ।<br>
तैलार्कक्षीरकतकलाङ्गल्या निगलोत्तमः ॥ १,२४.१६७ ॥<br>
काकविट्ब्रह्मबीजानि लाङ्गली निगलोऽपरः ।<br>
वाकुची ब्रह्मबीजानि कर्कटास्थीनि सुन्दरि ॥ १,२४.१६८ ॥<br>
सामुद्रं शाम्बरं चैव लवणं निगलोत्तमः ।<br>
स्नुह्यर्कसम्भवं क्षीरं ब्रह्मबीजानि कारयेत् ॥ १,२४.१६९ ॥<br>
कनकस्य च बीजानि लोणाष्टेन च मर्दयेत् ।<br>
निगलोऽन्यस्तु गोजिह्वामूलानि स्त्रीरजोऽपरः ॥ १,२४.१७० ॥<br>
वाकुची ब्रह्मबीजानि स्नुह्यर्कक्षीरसैन्धवम् ।<br>
ज्वालिनी काकविष्ठा च प्रशस्तो निगलोत्तमः ॥ १,२४.१७१ ॥<br>
लवणं टङ्कणं क्षारं शिलातालकगन्धकम् ।<br>
तथाम्लवेतसं ताप्यं हिङ्गुलं समभागिकम् ॥ १,२४.१७२ ॥<br>
स्नुह्यर्कपयसा युक्तं पेषयेन्निगलोत्तमम् ।<br>
पिष्टिकां वेष्टयेदेषामेकेन निगलेन तु ॥ १,२४.१७३ ॥<br>
लोणमूषागतं प्राग्वत्खोटं कृत्वा तु वेधयेत् ।<br>
द्वितीयं गोलकं वक्ष्ये पिष्टिकास्तम्भमुत्तमम् ॥ १,२४.१७४ ॥<br>
द्विपदीरजमूत्रेण सैन्धवाभ्रं सगुग्गुलम् ।<br>
पिष्टीं संवेष्ट्य कल्केन मृदा तु पुनरष्टधा ॥ १,२४.१७५ ॥<br>
तुषकर्षाग्निना भूमौ मृदुस्वेदं तु कारयेत् ।<br>
अहोरात्रं त्रिरात्रं वा पूर्ववत्खोटतां नयेत् ॥ १,२४.१७६ ॥<br>
वाकुची ब्रह्मबीजानि गगनं विमलं मणिम् ।<br>
सौवर्चलं सैन्धवं च टङ्कणं गुग्गुलुं तथा ॥ १,२४.१७७ ॥<br>
द्विपदीरजसा मूत्रं सुश्लक्ष्णं तं च मर्दयेत् ।<br>
पिष्टीमावेष्ट्य कल्केन पूर्ववत्खोटतां नयेत् ॥ १,२४.१७८ ॥<br>
[रसमूर्छाविधिः, प्रथमः प्रकारः]<br>
अथ मूर्च्छां प्रवक्ष्यामि रसस्य परमेश्वरि ।<br>
बाह्लीकं सैन्धवं कन्या धूशरो लशुनं वचा ॥ १,२४.१७९ ॥<br>
मेघनादा काकमाची सर्वांशं मर्दयेद्रसम् ।<br>
श्लक्ष्णं तं गोलकं कृत्वा हिंगुना वेष्टयेद्बहिः ॥ १,२४.१८० ॥<br>
समेन लोणयन्त्रस्थं कृत्वा तद्विपचेद्दिनम् ।<br>
चण्डाग्निना स्वाङ्गशीतमधः पात्रे स्थितं रसम् ॥ १,२४.१८१ ॥<br>
चूर्णीभूतं समादाय सान्द्रद्विगुणवाससा ।<br>
बद्ध्वा सोमानले यन्त्रे ह्यथोर्ध्वं गन्धकं समम् ॥ १,२४.१८२ ॥<br>
दत्त्वा पचेत्पुनर्गन्धमेवं गन्धं तु षड्गुणम् ।<br>
जारयेत्स रसो देवि मूर्छितः सर्वरोगहा ॥ १,२४.१८३ ॥<br>
[द्वितीयः प्रकारः]<br>
गन्धकं नवसारं च शुद्धसूतसमं समम् ।<br>
यामं संमर्दयेच्छ्लक्ष्णं काचकूप्यां विनिक्षिपेत् ॥ १,२४.१८४ ॥<br>
सप्तमृत्कर्पटैर्लिप्त्वा कूपीं घर्मे विशोषयेत् ।<br>
कूपिकां वालुकायन्त्रे द्वादशप्रहरं पचेत् ॥ १,२४.१८५ ॥<br>
स रसो जायते देवि मूर्छितो रञ्जितो भवेत् ।<br>
[तृतीयः प्रकारः]<br>
रसार्धं गन्धकं मर्द्यं यामयुग्मं खरातपे ॥ १,२४.१८६ ॥<br>
ततः सितजयन्त्याश्च रसैः संमर्दयेत्त्र्यहम् ।<br>
ततस्तु गोलकं कृत्वा मूषायां संनिरोधयेत् ॥ १,२४.१८७ ॥<br>
शोषयित्वा धमेत्किंचित्संतप्तां तां जले क्षिपेत् ।<br>
तं रसेन्द्रं समादाय भावयेद्गोक्षुरद्रवैः ॥ १,२४.१८८ ॥<br>
मूर्छितो जायते सूतः सर्वरोगहरः शुभः ।<br>
[बद्धरसलक्षणम्]<br>
अक्षयश्च लघुद्रावी तेजस्वी निर्मलो गुरुः ॥ १,२४.१८९ ॥<br>
स्फुटनः पुनरावर्तो बद्धः सूतः स उच्यते ।<br>
[जलूकाबन्धाः; मर्दनजलूका]<br>
रसस्याष्टमभागं तु स्वर्णं वा नागमेव वा ॥ १,२४.१९० ॥<br>
श्लेष्मातकफलं पक्वं कोकिलाक्षकबीजकम् ।<br>
तिलपिण्याकचूर्णं च तप्तखल्वे विमर्दयेत् ॥ १,२४.१९१ ॥<br>
शाल्मल्याश्चैव पञ्चाङ्गं रसं तत्र विनिक्षिपेत् ।<br>
जलूका जायते यावत्तावन्मर्द्यात्ततः क्षिपेत् ॥ १,२४.१९२ ॥<br>
कर्पूरं वाकुचीतैलं सैन्धवं टङ्कणं कणाम् ।<br>
कपिकच्छुकरोमाणि तत्सर्वं पेषयेज्जलैः ॥ १,२४.१९३ ॥<br>
एतत्पूर्वजलूकां त्रिसप्ताहं तप्तखल्वके ।<br>
जलूका जायते दिव्या मर्दनाख्या सुरार्चिते ॥ १,२४.१९४ ॥<br>
नारीणामृतुकाले तु सा योज्या योनिगह्वरे ।<br>
मददर्पहरा तासां मदविह्वलकारका ॥ १,२४.१९५ ॥<br>
बाल्ये चाष्टाङ्गुला योज्या यौवने सा दशाङ्गुला ।<br>
द्वादशाङ्गुलिका योज्या प्रगल्भानां जलूकका ॥ १,२४.१९६ ॥<br>
यस्तु तां धारयेन्मूर्ध्नि वीर्यं तस्य स्थिरं भवेत् ।<br>
[मन्मथजलूका]<br>
रसेन्द्रस्याष्टमं भागं स्वर्णं वा नागमेव वा ॥ १,२४.१९७ ॥<br>
शाल्मलीत्वग्घस्तिकन्दनीलामूलमुनिच्छदम् ।<br>
एषां द्रवैस्तप्तखल्वे सर्वं मर्द्यमतन्द्रितः ॥ १,२४.१९८ ॥<br>
श्लेष्मातकफलं पक्वं कोकिलाक्षकबीजकम् ।<br>
सुपक्वबिल्वमज्जां च तस्मिन्क्षिप्त्वा विमर्दयेत् ॥ १,२४.१९९ ॥<br>
जलूका जायते यावत्कर्पूराद्यं च पूर्ववत् ।<br>
तस्मिन्क्षिप्त्वा त्रिसप्ताहं मर्दयेत्तप्तखल्वके ॥ १,२४.२०० ॥<br>
मन्मथाख्या जलूका स्यात्पूर्ववत्फलदायिनी ।<br>
[कन्दर्पजलूका]<br>
सूतकस्याष्टमं भागं हाटकं सीसमेव वा ॥ १,२४.२०१ ॥<br>
शुण्ठी भृङ्गी वरा क्षौद्री छागक्षीरघृतं गवाम् ।<br>
मूत्रं त्रिः सप्तदिवसं मर्दयेत्तप्तखल्वके ॥ १,२४.२०२ ॥<br>
जलूका जायते यावत्कर्पूराद्यं च पूर्ववत् ।<br>
एकविंशद्दिनं मर्द्यं जलूका जायते शुभा ॥ १,२४.२०३ ॥<br>
कन्दर्पाख्या सुरेशानि पूर्ववत्फलदायिनी ।<br>
[मदनजलूका]<br>
त्रिदिनं मर्दयेत्खल्वे सूतनिष्कचतुष्टयम् ॥ १,२४.२०४ ॥<br>
त्रिपलं चाम्रनिर्यासं स्तोकं स्तोकं विनिक्षिपेत् ।<br>
पयश्चैव महाशम्या दातव्यं मर्दनक्षमम् ॥ १,२४.२०५ ॥<br>
जलूका मदनाख्येयं जायते शुभदा नृणाम् ।<br>
रामाणां मददर्पाणां द्राविकाग्निघृतौ यथा ॥ १,२४.२०६ ॥<br>
पूर्ववत्क्रमयोगेन वीर्यस्तम्भकरं भवेत् ।<br>
नानावर्णं तथा स्वच्छं धृतं योनौ जलूकवत् ॥ १,२४.२०७ ॥<br>
बध्यते सूतको यस्तु जलूकाबन्धलक्षणम् ॥ १,२४.२०८ ॥</p>
<p>आक्, १, २५<br>
[परिभाषा]<br>
परिभाषां प्रवक्ष्यामि शृणु त्वं सावधानतः ।<br>
[वैद्यभागः]<br>
अर्धं सिद्धरसं देवि त्रिष्वेकं हेमभस्म च ॥ १,२५.१ ॥<br>
पादांशकं रूप्यभस्म षष्ठांशं ताम्रभस्म च ।<br>
अष्टमांशं हि कान्ताभ्रं कलांशं नवरत्नकम् ॥ १,२५.२ ॥<br>
रसेश्वरं समुद्दिश्य रसवैद्याय धीमते ।<br>
रसाचार्याय सिद्धाय दद्यादिष्टार्थसिद्धये ॥ १,२५.३ ॥<br>
[कज्जली पङ्करसश्च]<br>
धातुभिर्गन्धकाद्यैश्च निर्द्रवैर्मर्दितो रसः ।<br>
सुश्लक्ष्णः कज्जलाभोऽसौ कज्जली साभिधीयते ॥ १,२५.४ ॥<br>
सद्रवे मर्दितः सोऽपि इति पाकरसः स्मृतः ।<br>
[पिष्टी]<br>
अर्कांशतुल्याद्रसतोऽथ गन्धान्निष्कार्धतुल्यात्त्रुटिशोऽपि खल्वे ।<br>
अर्कातपे तीव्रतरे विमर्द्यात्पिष्टिर्भवेत्सा नवनीतरूपा ॥ १,२५.५ ॥<br>
खल्वे विमर्द्य गन्धेन दुग्धेन सह पारदम् ॥ १,२५.६ ॥<br>
पेषणात्पिष्टितां याति सा पिष्टीति मता परैः ।<br>
[पातनपिष्टी]<br>
चतुर्थांशसुवर्णेन रसेन कृतपिष्टिका ॥ १,२५.७ ॥<br>
भवेत्पातनपिष्टी सा तथा रूप्यादिभिः कृता ।<br>
[हेमपिष्टी तारपिष्टी च]<br>
रूप्यं वा जातरूपं वा रसगन्धादिभिर्हतम् ॥ १,२५.८ ॥<br>
समुत्थितं च बहुशः सा कृष्टी हेमतारयोः ।<br>
कृष्टीं क्षिप्त्वा सुवर्णान्ते न वर्णो हीयते तया ॥ १,२५.९ ॥<br>
स्वर्णकृष्ट्या कृतं बीजं रसस्य परिरञ्जनम् ।<br>
[लोहकम्]<br>
ताम्रं तीक्ष्णसमायुक्तं द्रुतं निक्षिप्य भूरिशः ॥ १,२५.१० ॥<br>
सगन्धे लिकुचद्रावे निर्गतं वरलोहकम् ।<br>
[हेमरक्ती ताररक्ती च]<br>
तेन रक्तीकृतं स्वर्णं हेमरक्तीत्युदाहृता ॥ १,२५.११ ॥<br>
निक्षिप्ता सा द्रुते स्वर्णे वर्णोत्कर्षविधायिनी ।<br>
तारस्य रञ्जनी चापि बीजरागविधायिनी ॥ १,२५.१२ ॥<br>
एवमेव प्रकर्तव्या ताररक्ती मनोहरा ।<br>
रञ्जनी खलु रूप्यस्य बीजानामपि रञ्जनी ॥ १,२५.१३ ॥<br>
[चन्द्रानलदलम्]<br>
मृतेन वा बद्धरसेन वान्यलोहेन वा साधितमन्यलोहम् ।<br>
सितं हि पीतत्वमुपागतं तद्दलं हि चन्द्रानलयोः प्रसिद्धम् ॥ १,२५.१४ ॥<br>
आभासमृतबन्धेन रसेन सह योजितम् ।<br>
साधितं वान्यलोहेन सितं पीतं हि तद्दलम् ॥ १,२५.१५ ॥<br>
[अयोनागम्]<br>
ताप्येन निहतं कान्तं सप्तवारं समुत्थितम् ।<br>
तद्द्वयं द्विपलं वाथ ताम्रभस्म पलद्वयम् ॥ १,२५.१६ ॥<br>
सर्वं निक्षिप्य मूषायां सप्तवारं धमेद्दृढम् ।<br>
तदयोनागमित्युक्तं साधकं देहलोहयोः ॥ १,२५.१७ ॥<br>
रसेन सारणायन्त्रे तदीया गुलिका कृता ।<br>
सा धृता वदने हन्ति मेहरोगानशेषतः ॥ १,२५.१८ ॥<br>
कुरुते दन्तदार्ढ्यं च दृशौ गृध्रदृशाविव ।<br>
तथान्यान् क्षेत्रजान्रोगान् रोगाञ्जत्रूर्ध्वसंभवान् ॥ १,२५.१९ ॥<br>
[शुल्वनागम्]<br>
माक्षिकेण हतं ताम्रं दशवारं समुत्थितम् ।<br>
तद्वद्विशुद्धनागं हि द्वितयं तच्चतुष्पलम् ॥ १,२५.२० ॥<br>
नीलाञ्जनहतं भूयः सप्तवारं समुत्थितम् ।<br>
इति संसिद्धमेतद्धि शुल्बनागं प्रकीर्तितम् ॥ १,२५.२१ ॥<br>
साधितस्तेन सूतेन्द्रो वदने विधृतो नृणाम् ।<br>
निहन्ति मासमात्रेण मेहव्यूहमशेषतः ॥ १,२५.२२ ॥<br>
पथ्याशनस्य वर्षेण पलितं वलिभिः सह ।<br>
गृध्रदृष्टिर्लसद्दृष्टिः सर्वारोग्यसमन्वितः ॥ १,२५.२३ ॥<br>
[पिञ्जरी]<br>
लोहं लोहान्तरे क्षिप्तं ध्मातं निर्वापितं द्रवे ।<br>
पाण्डुपीतप्रभं जातं पिञ्जरीत्यभिधीयते ॥ १,२५.२४ ॥<br>
[चन्द्रार्कम्]<br>
भागाः षोडश तारस्य तथा द्वादश भास्वतः ।<br>
एकत्रावर्तितास्ते तु चन्द्रार्कमिति कथ्यते ॥ १,२५.२५ ॥<br>
[निर्वापहणम्]<br>
धार्यलोहेऽन्यलोहश्चेत्प्रक्षिप्तो वङ्कनालतः ।<br>
निर्वापणं तु तत्प्रोक्तं वैद्यैर्निर्वाहणं खलु ॥ १,२५.२६ ॥<br>
क्षिपेन्निर्वाहणं द्रव्ये निर्वाह्ये समभागिकम् ।<br>
आवाप्यं वापनीयं च भागे दृष्टे च दृष्टवत् ॥ १,२५.२७ ॥<br>
[वार्तितर (डेf.)]<br>
मृतं तरति यत्तोये लोहं वारितरं हि तत् ।<br>
[रेखापूर्ण (डेf.)]<br>
अङ्गुष्ठतर्जनीघृष्टं यत्तद्रेखान्तरे विशेत् ॥ १,२५.२८ ॥<br>
मृतं लोहं तदुद्दिष्टं रेखापूर्णाभिधानतः ।<br>
[निरुत्थभस्मलक्षणम्]<br>
गुडगुञ्जासुखस्पर्शमध्वाज्यैः सह योजितम् ॥ १,२५.२९ ॥<br>
न याति प्रकृतिं ध्मानादपुनर्भवमुच्यते ।<br>
[निरुत्थ]<br>
लोहेन सह संयुक्तं ध्मातं रूप्येण चेल्लिहेत् ॥ १,२५.३० ॥<br>
तदा निरुत्थमित्युक्तं लोहं तदपुनर्भवम् ।<br>
एवं रूप्यं सताम्रं चेद्ध्मातं ताम्रे लगेन्न हि ॥ १,२५.३१ ॥<br>
तदा निरुत्थं मन्तव्यं रजतं च भिषग्वरैः ।<br>
[बीजम्]<br>
निर्वाहणविशेषेण तद्वद्वर्णं भवेद्यदा ॥ १,२५.३२ ॥<br>
मृदुलं चित्रसङ्काशं तद्बीजमिति कथ्यते ।<br>
[उत्तारणम्]<br>
इदमेव हि निर्दिष्टं वैद्यैरुत्तारणं खलु ॥ १,२५.३३ ॥<br>
संसृष्टलोहयोरेकलोहस्य परिनाशनम् ।<br>
[ताडनम्]<br>
प्रध्मातं वङ्कनालेन तत्ताडनमुदाहृतम् ॥ १,२५.३४ ॥<br>
[धान्याभ्रम्]<br>
चूर्णाभ्रं शालिसंयुक्तं वस्त्रबद्धं हि काञ्जिके ।<br>
निर्यातं मर्दनाद्वस्त्राद्धान्याभ्रमिति कथ्यते ॥ १,२५.३५ ॥<br>
[सत्त्वम्]<br>
क्षाराम्लद्रावकैर्युक्तं ध्मातमाकरकोष्ठके ।<br>
यस्ततो निर्गतः सारः सत्त्वमित्यभिधीयते ॥ १,२५.३६ ॥<br>
[एककोलीसकः]<br>
कोष्ठिकाशिखरापूर्णैः कोकिलाध्मानयोगतः ।<br>
मूषाकर्णमनुप्राप्तैरेककोलीशको मतः ॥ १,२५.३७ ॥<br>
[स्वेदनाद्यर्हाः कोकिलाः]<br>
शिखित्राः पावकोच्छिष्टा मृताङ्गाराश्च कोकिलाः ।<br>
कृष्णाङ्गाः कोकिलाश्चेति पर्यायास्ते परस्परम् ॥ १,२५.३८ ॥<br>
[छर्चोअल्ःः wओओद्]<br>
द्रावणे सत्त्वपाते च माधूकाः खादिराः शुभाः ।<br>
दुर्द्रावे वंशजापेस्तु स्वेदने बादराः शुभाः ॥ १,२५.३९ ॥<br>
[हिङ्गुलाकृष्टरसः]<br>
विद्याधराख्ययन्त्रस्थादार्द्रकद्रवमर्दितात् ।<br>
समाकृष्टो रसो योऽसौ हिङ्गुलाकृष्ट उच्यते ॥ १,२५.४० ॥<br>
[घोषाकृष्टं वङ्गम्]<br>
स्वल्पतालयुतं कांस्यं वङ्कनालेन ताडितम् ।<br>
मुक्तवङ्गं हि तत्ताम्रं घोषाकृष्टमुदाहृतम् ॥ १,२५.४१ ॥<br>
[गुह्यनागम्]<br>
पलविंशति नागस्य शुद्धस्य कृतचक्रिकम् ।<br>
रूपिकादुग्धसम्पिष्टशिलायां परिलेपितम् ॥ १,२५.४२ ॥<br>
शरावसंपुटे रुद्ध्वा पचेत्क्रोडपुटेन ताम् ।<br>
तावद्वारं पचेद्यत्नाद्यावद्भस्म प्रजायते ॥ १,२५.४३ ॥<br>
गुडगुग्गुलुगुञ्जाज्यटङ्कणैः परिमर्द्य तम् ।<br>
मूषामध्ये निरुध्याथ ध्मानादुत्थापितं पुनः ॥ १,२५.४४ ॥<br>
चक्रीं तेन पुनः कृत्वा पलप्रमितपारदैः ।<br>
लिप्त्वा लिम्पेत्सितार्कस्य पयसा शिलयापि च ॥ १,२५.४५ ॥<br>
पचेद्गजपुटैरेवं वाराणां खलु विंशतिः ।<br>
पुटे पुटे च नागस्य कुर्यादुत्थापनं खलु ॥ १,२५.४६ ॥<br>
नीलज्योतिर्द्रवैः सम्यग्दशवाराणि ढालयेत् ।<br>
इति सिद्धं हि तत्सीसं कर्षमात्रावशेषितम् ॥ १,२५.४७ ॥<br>
गुह्यनागाख्यया प्रोक्तं श्रेष्ठं रसरसायने ।<br>
निष्कमात्रं तु नागेऽस्मिन् लोहाख्ये या द्रुते सति ॥ १,२५.४८ ॥<br>
स्वतो लक्षगुणां हैमीं शलाकां ग्रसते ध्रुवम् ।<br>
लगेत्तैलप्रतप्तं तत्स्वर्णमुद्गिरति ध्रुवम् ॥ १,२५.४९ ॥<br>
गुह्यनागोऽयमुद्दिष्टः शक्तिस्वच्छन्दभैरवः ।<br>
[वरनागम्]<br>
तीक्ष्णं नीलाञ्जनोपेतं ध्मातं हि बहुशो दृढम् ॥ १,२५.५० ॥<br>
मृदु कृष्णं द्रुतद्रावं वरनागं तदुच्यते ।<br>
[उत्थापनम्]<br>
मृतस्य पुनरुद्भूतिः सा प्रोक्तोत्थापनाख्यया ॥ १,२५.५१ ॥<br>
[ढालनम्]<br>
द्रुतद्रव्यस्य निक्षेपो द्रवे तत्ढालनं मतम् ।<br>
[चपलः]<br>
त्रिंशत्पलमितं नागं भानुदुग्धेन मर्दितम् ॥ १,२५.५२ ॥<br>
विमृद्य पुटयेत्तावद्यावत्कर्षावशेषकम् ।<br>
न तत्पुटसहस्रेण क्षयमायाति सर्वदा ॥ १,२५.५३ ॥<br>
चपलोऽयं समादिष्टो वार्तिकैर्नागसम्भवः ।<br>
इत्थं हि चपलः कार्यो वङ्गस्यापि न संशयः ॥ १,२५.५४ ॥<br>
तत्स्पृष्टहस्तसंस्पृष्टः केवलो बध्यते रसः ।<br>
स रसो धातुवादेषु शस्यते न रसायने ॥ १,२५.५५ ॥<br>
अयं हि कर्पणाख्येन लोकनाथेन कीर्तितः ।<br>
भ्रामकाश्मरजः सूक्ष्मं पञ्चमांशसमन्वितम् ॥ १,२५.५६ ॥<br>
कुमारीमूलतोयेन मर्दयेदेकवासरम् ।<br>
शार्ङ्गेरीस्वरसे वापि दिनमेकमनारतम् ॥ १,२५.५७ ॥<br>
एवं भूनागधौतं च मर्दयेद्दिवसद्वयम् ।<br>
अथैकपलनागेन तावता त्रपुणापि च ॥ १,२५.५८ ॥<br>
दशनिष्करसेन्द्रेण श्लक्ष्णपिष्टं समाचरेत् ।<br>
योजयित्वाद्यकल्केन यथापूर्वं विमर्दयेत् ॥ १,२५.५९ ॥<br>
ततः शाणरसेन्द्रेण सत्त्वेन रसकस्य च ।<br>
पिष्टीं कृत्वा तु पूर्वेण पूर्वकल्कैश्च योजयेत् ॥ १,२५.६० ॥<br>
अथ प्रक्षाल्य सोष्णेन काञ्जिकेन प्रशोषयेत् ।<br>
पलार्धं शुद्धसस्येन अष्टगुञ्जारसेन च ॥ १,२५.६१ ॥<br>
विमर्द्य काञ्जिकैः कुर्यान्मरिचप्रमिता वटीः ।<br>
निरुध्य वज्रमूषायां सन्धिबन्धं विधाय च ॥ १,२५.६२ ॥<br>
शिखित्रैर्नवभिः सम्यग्भस्त्राभ्यां प्रधमेत्खलु ।<br>
ततो मूषागतं सत्त्वं समादाय समन्ततः ॥ १,२५.६३ ॥<br>
धमेत्प्रकटमूषायां वङ्कनालेन शोधयेत् ।<br>
दशशाणं हि तत्सत्वं भस्मना लवणेन च ॥ १,२५.६४ ॥<br>
सकाञ्जिकेन संपेष्य पुटयोगेन शोधयेत् ।<br>
त्रिनिष्कप्रमिते तस्मिन्पूर्वप्रोक्तेन भस्मना ॥ १,२५.६५ ॥<br>
अशीतिगुणितं नागं ध्मात्वा निर्वाहयेत्खलु ।<br>
इयता पूर्वसूतोऽसौ क्षीयते न कथंचन ॥ १,२५.६६ ॥<br>
चपलोऽयं समुद्दिष्टो लोकनाथेन शम्भुना ।<br>
अनेनापि रसः शीघ्रं पूर्ववद्बध्यते सुखम् ॥ १,२५.६७ ॥<br>
कारवल्लीजटाचूर्णैर्दशधा पुटितो हि सः ।<br>
भवेन्नागविनिर्मुक्तो ग्रासं गृह्णात्यशेषतः ॥ १,२५.६८ ॥<br>
सुखं प्रकटमूषायां भवेच्चातिगुणोत्तरः ।<br>
जीर्णग्रासो रसो ह्येषां देहलोहकरो भवेत् ॥ १,२५.६९ ॥<br>
[भूनागधौतम्]<br>
भूभुजङ्गशकृत्तोयैः प्रक्षाल्यापहृतं मलम् ।<br>
कृष्णवर्णं हि तत्प्रोक्तं धौताख्यं रसवादिभिः ॥ १,२५.७० ॥<br>
[द्वन्द्वानम्]<br>
द्रव्ययोर्मेलनं ध्मानाद्द्वंद्वानं परिकीर्तितम् ।<br>
[भञ्जनी]<br>
भागाद्रूप्याधिके क्षेपमनुवर्णसवर्णकम् ॥ १,२५.७१ ॥<br>
दलैर्वा वर्णिकाग्रासो भञ्जनी वादिनिर्मिता ।<br>
[फुल्लिका]<br>
पतङ्गीकल्कतो जाता लोहे तारत्वहेमता ॥ १,२५.७२ ॥<br>
दिनानि कतिचित्स्थित्वा यात्यसौ फुल्लिका मता ।<br>
[पतङ्गीरागः]<br>
रञ्जितार्धरसाल्लोहादन्यद्वा चिरकालतः ॥ १,२५.७३ ॥<br>
विनिर्याति स निर्दिष्टः पतङ्गीरागसंज्ञकः ।<br>
[आवापः]<br>
द्रुते द्रव्यान्तरक्षेपाल्लोहाद्यैः क्रियते हि यः ॥ १,२५.७४ ॥<br>
स आवापः प्रतीवापस्तदेवाच्छादनं मतम् ।<br>
[अभिषेकः]<br>
द्रुते वह्निस्थिते लोहे विरम्याष्टनिमेषकम् ॥ १,२५.७५ ॥<br>
सलिलस्य परिक्षेपः सोऽभिषेक इति स्मृतः ।<br>
नागं वा वङ्गं वा प्रद्राव्य निषेचयेच्छतं वारान् ॥ १,२५.७६ ॥<br>
उक्तद्रव्ये तद्द्रवताडनमेतद्धि सोऽभिषेकस्तु ।<br>
[निर्वाप]<br>
तप्तस्याप्सु परिक्षेपो निर्वापस्तपनं च तत् ॥ १,२५.७७ ॥<br>
प्रतिवाप्यादिकं कार्यं द्रुतलोहे सुनिर्मले ।<br>
[शुद्धावर्तः]<br>
यदा हुताशो दीप्तार्चिः शुक्लोत्थानसमन्वितः ॥ १,२५.७८ ॥<br>
शुद्धावर्तस्तदा ज्ञेयः स कालः सत्त्वनिर्गमे ।<br>
[रेखावर्तः]<br>
द्राव्यद्रव्यनिभा ज्वाला दृश्यते धमने यदा ॥ १,२५.७९ ॥<br>
द्रवस्योन्मुखता सेयं रेखावर्तः स कथ्यते ।<br>
[स्वाङ्गशीतं वह्नि(बहिः)शीतं च]<br>
वह्निस्थमेव शीतं यत्तदुक्तं स्वाङ्गशीतलम् ॥ १,२५.८० ॥<br>
अग्नेराकृष्टशीतं यद्वह्निशीतं तदीरितम् ।<br>
[स्वेदनम्]<br>
क्षाराम्लैरौषधैर्वापि डोलायन्त्रे स्थितस्य हि ॥ १,२५.८१ ॥<br>
पचनं स्वेदनाख्यं स्यान्मलशैथिल्यकारकम् ।<br>
[मर्दनम्]<br>
उद्दिष्टैरौषधैः सार्धं सर्वाम्लैः काञ्जिकैरपि ॥ १,२५.८२ ॥<br>
पेषणं मर्दनाख्यं स्याद्बहिर्मलविनाशनम् ।<br>
[मूर्छनम्]<br>
मर्दनादिष्टभैषज्यैर्नष्टपिष्टित्वकारकम् ॥ १,२५.८३ ॥<br>
तन्मूर्च्छनं हि वार्यद्रिभूजकञ्चुकनाशनम् ।<br>
[नष्टपिष्टिः]<br>
स्वरूपस्य विनाशेन पिष्टित्वापादनं हि यत् ॥ १,२५.८४ ॥<br>
विवृद्धिर्जितसूतेन नष्टपिष्टिः स उच्यते ।<br>
[उत्थापनम्]<br>
स्वेदतापादियोगेन स्वरूपापादनं पुनः ॥ १,२५.८५ ॥<br>
तदुत्थापनमित्युक्तं मूर्च्छाव्यापत्तिनाशनम् ।<br>
[पातनम्]<br>
उक्तौषधैर्मर्दितपारदस्य यन्त्रस्थितस्योर्ध्वमधश्च तिर्यक् ।<br>
निर्यापनं पातनसंज्ञयोक्तं वङ्गाहिसंपर्कजकञ्चुकघ्नम् ॥ १,२५.८६ ॥<br>
[रोधनम्]<br>
जलसैन्धवयुक्तस्य रसस्य दिवसत्रयम् ॥ १,२५.८७ ॥<br>
स्थितिराप्यायिनी कुम्भे योऽसौ रोधनमुच्यते ।<br>
[नियमनम्]<br>
रोधनाल्लब्धवीर्यस्य चपलत्वनिवृत्तये ॥ १,२५.८८ ॥<br>
क्रियते यो घटे स्वेदः प्रोक्तं नियमनं हि तत् ।<br>
[दीपनम्]<br>
धातुपाषाणमूलाद्यैः संयुक्तो घटमध्यतः ॥ १,२५.८९ ॥<br>
ग्रासार्थं त्रिदिनं स्वेदो दीपनं तन्मतं बुधैः ।<br>
[ग्रासमानम्]<br>
इयन्मानस्य सूतस्य भोज्यद्रव्यात्मिका मितिः ॥ १,२५.९० ॥<br>
इयतीत्युच्यते योऽसौ ग्रासमानमितीरितम् ।<br>
[जारणा]<br>
ग्रासस्य चारणं गर्भद्रावणं जारणं तथा ॥ १,२५.९१ ॥<br>
इति त्रिरूपा निर्दिष्टा जारणा वरवार्तिकैः ।<br>
ग्रासः पिण्डः परीणामस्तिस्रश्चाख्याः पराः पुनः ॥ १,२५.९२ ॥<br>
समुखा निर्मुखा चेति जारणा द्विविधा मता ।<br>
निर्मुखा जारणा प्रोक्ता बीजादानेन भागतः ॥ १,२५.९३ ॥<br>
[समुखजारणा]<br>
शुद्धं स्वर्णं च रूप्यं च बीजमित्यभिधीयते ।<br>
चतुःषष्ट्यंशतो बीजप्रक्षेपो मुखमुच्यते ॥ १,२५.९४ ॥<br>
एवं कृते रसो ग्रासलोलुपो मुखवान् भवेत् ।<br>
कठिनान्यपि लोहानि क्षमो भवति भक्षितुम् ॥ १,२५.९५ ॥<br>
इयं हि समुखी प्रोक्ता जारणामृतजारणा ।<br>
[निर्मुखचारणा]<br>
दिव्यौषधिसमायोगात्स्थितः प्रकटकोष्ठिषु ॥ १,२५.९६ ॥<br>
भुङ्क्ते निखिललोहाद्यान्योऽसौ राक्षसवक्त्रवान् ।<br>
[चारणा]<br>
रसस्य जठरे ग्रासक्षेपणं चारणा मता ॥ १,२५.९७ ॥<br>
[गर्भद्रुतिः]<br>
ग्रस्तस्य द्रावणं गर्भे गर्भद्रुतिरुदाहृता ।<br>
[बाह्यद्रुतिः]<br>
बहिरेव द्रुतीकृत्य घनसत्वादिकं खलु ॥ १,२५.९८ ॥<br>
जारणाय रसेन्द्रस्य सा बाह्यद्रुतिरुच्यते ।<br>
[द्रुति (सुब्स्तन्चे)]<br>
निर्लेपित्वं द्रवत्वं च तेजस्त्वं लघुता तथा ॥ १,२५.९९ ॥<br>
असंयोगश्च सूतेन पञ्चधा द्रुतिलक्षणम् ।<br>
[द्रुति (प्रोचेस्स्)]<br>
औषधाज्यादियोगेन लोहधात्वादिकं सदा ॥ १,२५.१०० ॥<br>
उत्तिष्ठते द्रवाकारा सा द्रुतिः परिकीर्तिता ।<br>
[जारणा]<br>
द्रुतग्रासपरीणामो बिडयन्त्रादियोगतः ॥ १,२५.१०१ ॥<br>
जारणेत्युच्यते तस्याः प्रकाराः सन्ति कोटिशः ।<br>
[विडम्]<br>
क्षारैरम्लैश्च गन्धाद्यैर्मूत्रैः सपटुभिस्तथा ॥ १,२५.१०२ ॥<br>
रसग्रासस्य जीर्णार्थं तद्बिडं परिकीर्तितम् ।<br>
[रञ्जनम्]<br>
संसिद्धबीजसत्त्वादिजारणेन रसस्य हि ॥ १,२५.१०३ ॥<br>
पीतादिरागजननं रञ्जनं समुदीरितम् ।<br>
[सारणा]<br>
सूते सतैलयन्त्रस्थे स्वर्णादिक्षेपणं हि यत् ॥ १,२५.१०४ ॥<br>
वेधाधिक्यकरं लोहे सारणा सा प्रकीर्तिता ।<br>
[वेधः]<br>
व्यवायिभेषजोपेतो द्रव्ये क्षिप्तो रसः खलु ॥ १,२५.१०५ ॥<br>
वेध इत्युच्यते तज्ज्ञैः स चानेकविधः स्मृतः ।<br>
[वेधभेदाः]<br>
लेपः क्षेपश्च कुन्तश्च शब्दाख्यो धूमसंज्ञकः ॥ १,२५.१०६ ॥<br>
[लेपवेधः]<br>
लेपेन कुरुते लोहं स्वर्णं वा रजतं तथा ।<br>
लेपवेधः स विज्ञेयः पुटमत्र च सौकरम् ॥ १,२५.१०७ ॥<br>
[क्षेपवेधः]<br>
प्रक्षेपणं द्रुते लोहे वेधः स्यात्क्षेपसंज्ञकः ।<br>
[कुन्तवेधः]<br>
संदंशधृतसूतेन द्रुतद्रव्याहतिश्च यः ॥ १,२५.१०८ ॥<br>
सुवर्णत्वादिकरणः कुन्तवेधः स उच्यते ।<br>
[धूपवेधः]<br>
वह्नौ धूमायमानेऽन्तःप्रक्षिप्तरसधूमतः ॥ १,२५.१०९ ॥<br>
स्वर्णाद्यापादनं लोहे धूमवेधः स ईरितः ।<br>
[शब्दवेधः]<br>
मुखस्थिते रसे नाल्या लोहस्य धमनात्खलु ॥ १,२५.११० ॥<br>
स्वर्णरूप्यत्वजननं शब्दवेधः स कीर्तितः ।<br>
[उत्पाटनम्]<br>
पिण्डद्रव्यस्य सूतेन कालुष्यादिनिवारणम् ॥ १,२५.१११ ॥<br>
प्रकाशनं च वर्णस्य तदुत्पाटनमीरितम् ।<br>
[स्वेदनम्]<br>
क्षाराम्लैरौषधैः सार्धं भाण्डे रुद्ध्वातियत्नतः ॥ १,२५.११२ ॥<br>
भूमौ निखन्यते यत्तत्स्वेदनं समुदीरितम् ।<br>
[संन्यासः]<br>
रसस्यौषधयुक्तस्य भाण्डे रुद्धस्य यत्नतः ॥ १,२५.११३ ॥<br>
सदाग्नियुतचुल्ल्यन्तःक्षेपः संन्यास उच्यते ।<br>
[स्वेदनसंन्यासगुणाः]<br>
द्वावेतौ स्वेदसंन्यासौ रसराजस्य निश्चितम् ॥ १,२५.११४ ॥<br>
गुणप्रभावजननौ शीघ्रव्याप्तिकरौ तथा ॥ १,२५.११५ ॥</p>
<p>आक्, १, २६<br>
[यन्त्राणि]<br>
रसो नियन्त्र्यते येन यन्त्रं तदिति कथ्यते ।<br>
[१. खल्वयन्त्रम्]<br>
खल्वयन्त्रं द्विधा प्रोक्तं मर्दनादिककर्मणि ॥ १,२६.१ ॥<br>
खल्वं लोहमयं देवि पाषाणोत्थमथापि वा ।<br>
खल्वयोग्या शिला नीला श्यामा स्निग्धा दृढा गुरुः ॥ १,२६.२ ॥<br>
खल्वयन्त्रं द्विधा प्रोक्तं रसादिमुखमर्दने ।<br>
षोडशाङ्गुलिकोत्सेधा नवाङ्गुलिसुविस्तरा ॥ १,२६.३ ॥<br>
चतुर्विंशाङ्गुलीदीर्घघर्षणी द्वादशाङ्गुला ।<br>
विंशत्यङ्गुलदीर्घा वा स्यादुत्सेधे दशाङ्गुला ॥ १,२६.४ ॥<br>
खल्वप्रमाणं तज्ज्ञेयं श्रेष्ठं स्याद्रसमर्दने ।<br>
षोडशाङ्गुलविस्तारः खल्वो भवति वर्तुलः ॥ १,२६.५ ॥<br>
चतुरङ्गुलनिम्नं च मध्येऽतिमसृणीकृतम् ।<br>
मर्दनी चिपिटाधस्तात्सुग्रहा च शिखोपरि ॥ १,२६.६ ॥<br>
अयं हि वर्तुलः खल्वो मर्दनेऽतिसुखप्रदः ।<br>
अयसा कान्तलोहेन लोहखल्वमपीदृशम् ॥ १,२६.७ ॥<br>
अधस्ताद्द्रोणिका कार्या वह्निप्रज्वालनोचिता ।<br>
उत्सेधेन नवाङ्गुलः खलु कलातुल्याङ्गुलायामवान् विस्तारेण नवाङ्गुलो रसमितैर्निम्नैस्तथैवाङ्गुलैः ।<br>
कण्ठे द्व्यङ्गुलविस्तरोऽतिमसृणो द्रोणार्धचन्द्राकृतिर्घर्षश्चैव दशाङ्गुलश्च तदिदं खल्वाख्ययन्त्रं मतम् ॥ १,२६.८ ॥<br>
अस्मिन्पञ्चपलः सूतो मर्दनीयो विशुद्धये ॥ १,२६.९ ॥<br>
तत्तदौचित्ययोगेन खल्वेष्वन्येषु शोधयेत् ।<br>
[तप्तखल्वः]<br>
लोहे नवाङ्गुलः खल्वो निम्नश्चैव षडङ्गुलः ॥ १,२६.१० ॥<br>
मर्दकोऽष्टाङ्गुलश्चैव तप्तखल्वाभिधो ह्ययम् ।<br>
कृत्वा खल्वाकृतिं चुल्लीमङ्गारैः परिपूर्य ताम् ॥ १,२६.११ ॥<br>
तस्मिन्निवेश्य तं खल्वं पार्श्वे भस्त्रिकया धमेत् ।<br>
तस्मिन्विमर्दिता पिष्टिः क्षाराम्लैश्च सुसंयुता ॥ १,२६.१२ ॥<br>
प्रद्रवत्यतिवेगेन स्वेदिता नात्र संशयः ।<br>
कृतः कान्तायसा सोऽयं भवेत्कोटिगुणो रसः ॥ १,२६.१३ ॥<br>
[२. खवलभीयन्त्रम् (वलभीयन्त्रं वा)]<br>
यन्त्रे लोहमये पात्रे पार्श्वयोर्वलयद्वयम् ।<br>
तादृक्स्वल्पतरं पात्रं वलयद्योतकोष्ठकम् ॥ १,२६.१४ ॥<br>
पूर्वपात्रोपरि न्यस्य स्वल्पपात्रोपरि क्षिपेत् ।<br>
रसं संमूर्छितं स्थूलपात्रमापूर्य काञ्जिकैः ॥ १,२६.१५ ॥<br>
द्वियामं स्वेदयेदेवं रसोत्थापनहेतवे ।<br>
तत्स्यात्खवलभीयन्त्रं रससाद्गुण्यकारकम् ॥ १,२६.१६ ॥<br>
सूक्ष्मकान्तमये पात्रे रसः स्याद्गुणवत्तरः ।<br>
[३. ऊर्ध्वपातनयन्त्रम्]<br>
अष्टाङ्गुलमिता सम्यक्वर्तुला चिपिटा तले ॥ १,२६.१७ ॥<br>
चतुरङ्गुलतः कण्ठादधो द्रोण्या समन्विता ।<br>
चतुरङ्गुलविस्तारा निम्नया दृढबद्धया ॥ १,२६.१८ ॥<br>
तद्विधा च घटी मूले षोडशाङ्गुलविस्तृता ।<br>
नवाङ्गुलकविस्तारकर्णेन च समन्विता ॥ १,२६.१९ ॥<br>
पूर्वे घटे रसं क्षिप्त्वा न्युब्जां दद्यात्परां घटीम् ।<br>
सोर्ध्वं निम्ना च परितो दृढपालिकयान्विता ॥ १,२६.२० ॥<br>
पाल्यां द्रोण्यां क्षिपेत्तोयं पावकं ज्वालयेदधः ।<br>
ऊर्ध्वपातनयन्त्रं हि नन्दिना परिकीर्तितम् ॥ १,२६.२१ ॥<br>
[४. अधःपातनयन्त्रम्]<br>
उपरिष्टात्तु तत्स्थाल्यां क्षिपेदन्यामधोमुखीम् ।<br>
स्थालिकां चिपिटीभूतां तलान्तर्लिप्तपारदाम् ॥ १,२६.२२ ॥<br>
क्षिप्त्वा तत्पङ्किले गर्ते ज्वालयेन्मूर्ध्नि पावकम् ।<br>
अधःपातनयन्त्रं हि तदेतत्परिकीर्तितम् ॥ १,२६.२३ ॥<br>
[५. तिर्यक्पातनयन्त्रम्]<br>
क्षिपेद्रसं घटे दीर्घे नताधोनालसंयुते ।<br>
तन्नालं निक्षिपेदन्यघटकुक्ष्यन्तरे खलु ॥ १,२६.२४ ॥<br>
तत्र रुद्ध्वा मृदा सम्यग्वदने घटयोरधः ।<br>
अधस्ताद्रसकुम्भस्य ज्वालयेत्तीव्रपावकम् ॥ १,२६.२५ ॥<br>
इतरस्मिन् घटे तोयं प्रक्षिपेत्स्वादुशीतलम् ।<br>
तिर्यक्पातनमेतद्धि वार्तिकैरभिधीयते ॥ १,२६.२६ ॥<br>
पातनात्रितयस्योक्तं यन्त्राणां त्रितयं खलु ।<br>
पातनैश्च विना सूतो नितरां दोषमृच्छति ॥ १,२६.२७ ॥<br>
त्रिभिरेवोर्ध्वपातैः स कस्माद्दोषैर्न मुच्यते ।<br>
द्विविभागेन विपाकेन द्रव्यानन्योन्ययोगतः ॥ १,२६.२८ ॥<br>
पात्रान्तरपरिक्षेपाद्गुणाः स्युर्विविधाः खलु ।<br>
खण्डान्युलूखलांभोभिस्तण्डुलास्युर्जलोज्झिताः ॥ १,२६.२९ ॥<br>
पातनैव महाशुद्धिस्तण्डुली परिकीर्तिता ।<br>
[६. कच्छपयन्त्रम्]<br>
विशालवदने भाण्डे तोयपूर्णे निवेशयेत् ॥ १,२६.३० ॥<br>
अपरं पृथुलं सम्यक्प्रतरस्तस्य मध्यमे ।<br>
आलवालं बिडैः कृत्वा तन्मध्ये पारदं क्षिपेत् ॥ १,२६.३१ ॥<br>
ऊर्ध्वाधश्च बिडं दत्त्वा मल्लेनारुध्य यत्नतः ।<br>
पुटमौचित्ययोगेन दीयते तन्निगद्यते ॥ १,२६.३२ ॥<br>
यन्त्रं कच्छपसंज्ञं हि तदुक्तं रसजारणे ।<br>
[७. आन्तरालिकयन्त्रम्]<br>
कृत्वा लोहमयीं मूषां वर्तुलाधारकारिणीम् ॥ १,२६.३३ ॥<br>
वितस्त्या समितां कान्तलोहेन परिनिर्मिताम् ।<br>
मुण्डलोहोद्भवां वापि कण्ठाधो द्व्यङ्गुलादधः ॥ १,२६.३४ ॥<br>
द्व्यङ्गुलं वलयं दद्यान्मध्यदेशे च कण्ठतः ।<br>
पिधानधारकं चिञ्चापत्रविस्तीर्णकङ्कणम् ॥ १,२६.३५ ॥<br>
पिधानमन्तराविष्टं सशिखं श्लिष्टसन्धिकम् ।<br>
तले प्रविहतच्छिद्रं भाण्डं कृत्वा ह्यधोमुखम् ॥ १,२६.३६ ॥<br>
यन्त्रेणालम्बयेन्मूर्ध्नि निरुध्य च विशोष्य च ।<br>
स्थालीकण्ठं ततो दद्यात्पुटानलविधारणम् ॥ १,२६.३७ ॥<br>
एवंरूपं भवेद्यन्त्रमान्तरालिकसंज्ञकम् ।<br>
अनेन जारयेद्गन्धं द्रुतिं गर्भकृतामपि ॥ १,२६.३८ ॥<br>
[८. तापिकायन्त्रम्]<br>
तापीमूषां मृदा कृत्वा दृढां चारत्निमात्रिकाम् ।<br>
सुदृढां मध्यदेशे च द्व्यङ्गुलच्छिद्रसंयुताम् ॥ १,२६.३९ ॥<br>
कान्तलोहमयीं खारीं दद्याद्द्रव्यस्य चोपरि ।<br>
तापिकां पूरयेच्छुद्धसिकताभिः समन्ततः ॥ १,२६.४० ॥<br>
तां च चुल्ल्यां समारोप्य क्षेपं क्षेपं बिडद्रवम् ।<br>
पादाङ्गुष्ठमितां ज्वालां ज्वालयेदनलं ततः ॥ १,२६.४१ ॥<br>
लोहाभ्रकादिकं सर्वं रसस्योपरि जारयेत् ।<br>
तापिकायन्त्रमित्युक्तं सुकरं रसजारणे ॥ १,२६.४२ ॥<br>
[९. गर्भयन्त्रम्]<br>
स्थाल्यां विनिक्षिप्य रसादिवस्तु स्वर्णादि खोर्यां प्रविधाय भूयः ।<br>
अम्लेन चोर्ध्वं लवणानि दत्त्वा चुल्ल्यां पचेत्तत्प्रतिगर्भयन्त्रम् ॥ १,२६.४३ ॥<br>
[गर्भयन्त्र]<br>
खोरीमल्लं ततः स्थालीं निरुन्ध्यादतियत्नतः ।<br>
स्थाल्यां मल्लेन वा खोर्यां क्षिप्त्वा वस्तु निरुध्य च ॥ १,२६.४४ ॥<br>
क्षिप्त्वा पट्टादिकं रुद्ध्वा पाकः स्याद्गर्भयन्त्रकम् ।<br>
[१०. पालिकायन्त्रम्]<br>
चषकं वर्तुलं लोहं विनताग्रोर्ध्वदण्डकम् ॥ १,२६.४५ ॥<br>
एतद्धि पालिकायन्त्रं बलिजारणहेतवे ।<br>
[११. घटीयन्त्रम्]<br>
चतुःप्रस्थजलाधारं चतुरङ्गुलकाननम् ॥ १,२६.४६ ॥<br>
घटीयन्त्रमिदं प्रोक्तं तदाप्यायनके स्मृतम् ।<br>
[१२. इष्टिकायन्त्रम्]<br>
विधाय वर्तुलं गर्तं मल्लमत्र निधाय च ॥ १,२६.४७ ॥<br>
विनिधायेष्टकां तत्र मध्यगर्तवतीं शुभाम् ।<br>
गर्तस्य परितः कुर्यात्पालिकामङ्गुलोच्छ्रयाम् ॥ १,२६.४८ ॥<br>
तत्र सूतं विनिक्षिप्य गर्तास्ये वसनं क्षिपेत् ।<br>
निक्षिपेद्गन्धकं तत्र मल्लेनास्यं निरुध्य च ॥ १,२६.४९ ॥<br>
मल्लपालिकयोर्मध्ये मृदा सम्यङ्निरुध्य च ।<br>
वनोत्पलैः पुटं देयं कपोताख्यं न चाधिकम् ॥ १,२६.५० ॥<br>
इष्टिकायन्त्रमेतत्स्याद्गन्धकं तेन जारयेत् ।<br>
[१३. विद्याधरयन्त्रम्]<br>
स्थालिकोपरि विन्यस्य स्थालीं सम्यङ्निरुध्य च ॥ १,२६.५१ ॥<br>
ऊर्ध्वस्थाल्यां जलं क्षिप्त्वा वह्निं प्रज्वालयेदधः ।<br>
एतद्विद्याधरं यन्त्रं हिङ्गुलाकृष्टिहेतवे ॥ १,२६.५२ ॥<br>
[१४. डमरुकयन्त्रम्]<br>
यन्त्रं स्थाल्युपरि स्थालीं न्युब्जां दत्त्वा निरुध्यते ।<br>
यन्त्रं डमरुकाख्यं तद्रसबन्धकृते हितम् ॥ १,२६.५३ ॥<br>
[१५. नाभियन्त्रम्]<br>
मल्लमध्ये चरेद्गर्तं तत्र सूतं सगन्धकम् ।<br>
गर्तस्य परितः कुड्यं प्रकुर्यात्त्र्यङ्गुलोच्छ्रितम् ॥ १,२६.५४ ॥<br>
ततश्चाच्छादयेत्सम्यग्गोस्तनाकारमूषया ।<br>
सम्यक्तोयमृदा रुद्ध्वा सम्यगत्रोच्यमानया ॥ १,२६.५५ ॥<br>
[जलमृत्स्ना]<br>
लेहवत्कृतबर्बूरक्वाथेन परिमिश्रितम् ।<br>
जीर्णकिट्टरजः सूक्ष्मं गुडचूर्णैः समन्वितम् ॥ १,२६.५६ ॥<br>
इयं हि जलमृत्प्रोक्ता दुर्भेद्या सलिलैः खलु ।<br>
[वह्निमृत्स्ना]<br>
खटिकापटुकिट्टैश्च महिषीदुग्धमर्दितैः ॥ १,२६.५७ ॥<br>
वह्निमृत्सा भवेद्घोरवह्नितापसहा खलु ।<br>
एतयोर्मृत्स्नयो रुद्धो न गन्तुं क्षमते रसः ॥ १,२६.५८ ॥<br>
[नाभियन्त्र (चोन्त्.)]<br>
ततो जलं विनिक्षिप्य वह्निं प्रज्वालयेदधः ।<br>
नाभियन्त्रमिदं प्रोक्तं नन्दिना तत्त्ववेदिना ॥ १,२६.५९ ॥<br>
अनेन जीर्यते सूते निर्धूमः शुद्धगन्धकः ।<br>
[१६. ग्रस्तयन्त्रम्]<br>
मूषा मूषोदराविष्टा आद्यन्तसमवर्तुला ॥ १,२६.६० ॥<br>
चिपिटा च तले प्रोक्तं ग्रस्तयन्त्रं मनीषिभिः ।<br>
सूतेन्द्रबन्धनार्थं हि रसविद्भिरुदीरितम् ॥ १,२६.६१ ॥<br>
[१७. तुलायन्त्रम्]<br>
वृन्ताकाकारमूषे द्वे तयोः कण्ठादधः खलु ।<br>
प्रादेशमात्रां नलिकामृज्वीं लग्नां सगन्धकाम् ॥ १,२६.६२ ॥<br>
तत्रैकस्यां क्षिपेत्सूतमन्यस्यां गन्धचूर्णकम् ।<br>
निरुध्य मूषयोर्वक्त्रं वालुकायन्त्रके क्षिपेत् ॥ १,२६.६३ ॥<br>
अधोऽग्निं ज्वालयेदेतत्तुलायन्त्रमुदाहृतम् ।<br>
शिलातालकगन्धाश्मजारणाय प्रकीर्तितम् ॥ १,२६.६४ ॥<br>
[१८. स्थालीयन्त्रम्]<br>
स्थाल्यां ताम्रादि निक्षिप्य मल्लेनास्यं निरुध्य च ।<br>
पच्यते स्थालिसंस्थं यत्स्थालीयन्त्रमिति स्मृतम् ॥ १,२६.६५ ॥<br>
[१९ कोष्ठिकायन्त्रम्]<br>
स्थूलभाण्डोदरस्यान्तर्वालुकां निक्षिपेच्छुभाम् ।<br>
वितस्तिप्रमितोत्सेधां ततस्तत्र निवेशयेत् ॥ १,२६.६६ ॥<br>
सुपक्वां मृण्मयीं कोष्ठीं द्वादशाङ्गुलकोच्छ्रयाम् ।<br>
षडङ्गुलकविस्तीर्णां मध्येऽतिमसृणीकृताम् ॥ १,२६.६७ ॥<br>
पञ्चाङ्गुलपिधानं च तीक्ष्णाग्रं मुकुलीकृतम् ।<br>
न न्यूनं नाधिकं कोष्ठे कण्ठतो मसृणा बहिः ॥ १,२६.६८ ॥<br>
कोष्ठ्यां च निक्षिपेद्गन्धं षट्पलं श्लक्ष्णचूर्णितम् ।<br>
ततस्त्रैपादिकीं लौहीं निवेश्य च स्थिरीकृताम् ॥ १,२६.६९ ॥<br>
तस्यां च विन्यसेत्खोरीं लौहीं वा कान्तलोहजाम् ।<br>
तस्यां सूतं क्षिपेच्छुद्धं पलविंशतिमानतः ॥ १,२६.७० ॥<br>
टङ्कगन्धकसूतं च भावयेल्लशुनद्रवैः ।<br>
अधःशिखेन पूर्वोक्तपिधानेन पिधाय च ॥ १,२६.७१ ॥<br>
संधिबन्धं प्रकुर्वीत सुधामृत्स्नागुडादिभिः ।<br>
सन्धिबन्धे विशुष्के च क्षिपेदुपरि वालुकाम् ॥ १,२६.७२ ॥<br>
भाण्डवक्त्रं निरुध्याथ ज्वालयेत्तदधोऽनलम् ।<br>
एवं यामत्रयं यावत्ततो गन्धकसम्भवः ॥ १,२६.७३ ॥<br>
पिधानलग्नधूमोऽसौ गलित्वा निपतेद्रसे ।<br>
एवं च षड्गुणं गन्धं भुक्त्वा सूतोऽरुणो भवेत् ॥ १,२६.७४ ॥<br>
करोति कल्पनिर्दिष्टान्विशिष्टानखिलान्गुणान् ।<br>
कोष्ठिकायन्त्रमेतद्धि नन्दिना परिकीर्तितम् ॥ १,२६.७५ ॥<br>
[२०. वालुकायन्त्रम्]<br>
पञ्चाढवालुकाचूर्णं भाण्डे निक्षिप्य यत्नतः ।<br>
पच्यते रसगोलाद्यं वालुकायन्त्रकं हि तत् ॥ १,२६.७६ ॥<br>
[२१. लवणयन्त्रम्]<br>
एवं लवणनिक्षेपात्प्रोक्तं लवणयन्त्रकम् ।<br>
[२२. धूपयन्त्रम्]<br>
विधायाष्टाङ्गुलं पात्रं लोहमष्टांगुलोच्छ्रयम् ॥ १,२६.७७ ॥<br>
कण्ठाधो द्व्यङ्गुले देशे जाताधारं च तत्र च ।<br>
तिर्यग्लोहशलाकां च तस्मिंस्तिर्यग्विनिक्षिपेत् ॥ १,२६.७८ ॥<br>
तनूनि स्वर्णपत्राणि तस्यामुपरि विन्यसेत् ।<br>
पात्राधो निक्षिपेद्धूपं वक्ष्यमाणमिहैव हि ॥ १,२६.७९ ॥<br>
तत्पात्रं न्युब्जपात्रेण छादयेदपरेण हि ।<br>
मृदा विलिप्य सन्धिं च वह्निं प्रज्वालयेदधः ॥ १,२६.८० ॥<br>
तेन कृष्णानि पत्राणि हतान्युक्तविधानतः ।<br>
रसश्चरति वेगेन द्रुतिं गर्भे द्रवन्ति च ॥ १,२६.८१ ॥<br>
गन्धालकशिलानां हि कज्जल्या वा मृताहिना ।<br>
धूपनं स्वर्णपत्राणां परमं परिकीर्तितम् ॥ १,२६.८२ ॥<br>
तारार्थं तारपत्राणि मृतवङ्गेन धूपयेत् ।<br>
धूपयेच्च यथायोगं रसैरुपरसैरपि ॥ १,२६.८३ ॥<br>
धूपयन्त्रमिदं प्रोक्तं जारणाद्रव्यशोधने ।<br>
[२३. कन्दुकयन्त्रम्]<br>
स्थूलस्थाल्यां द्रवं क्षिप्त्वा वासो बद्ध्वा मुखे दृढम् ॥ १,२६.८४ ॥<br>
तत्र स्वेद्यं विनिक्षिप्य मृदास्यं प्रपिधाय च ।<br>
अधस्ताज्ज्वालयेदग्निं यन्त्रं तत्कन्दुकाह्वयम् ॥ १,२६.८५ ॥<br>
[२४. ढेकीयन्त्रम्]<br>
भाण्डकण्ठादधश्छिद्रे वेणुनालं विनिक्षिपेत् ।<br>
कान्तकांस्यपात्रद्वयं कृत्वा सम्पुटं जलगर्भितम् ॥ १,२६.८६ ॥<br>
नालास्यं तत्र संयोज्यं दृढं तच्चापि कारयेत् ।<br>
युक्तद्रव्यैर्विनिक्षिप्तः पूर्वं तत्र पुटे रसः ॥ १,२६.८७ ॥<br>
अग्निना तापितो नालात्तोये तस्मिन्पतत्यधः ।<br>
यावदुष्णं भवेत्सर्वं भाजनं तावदेव हि ॥ १,२६.८८ ॥<br>
जायते रससंधानं ढेकीयन्त्रमिदं भवेत् ।<br>
[२५. सोमानलयन्त्रम्]<br>
ऊर्ध्वं वह्निरधश्चापो मध्ये तु रससङ्ग्रहः ॥ १,२६.८९ ॥<br>
सोमानलमिदं प्रोक्तं जारयेद्गगनादिकम् ।<br>
[२६. नालिकायन्त्रम्]<br>
लोहनालगतं सूतं भाण्डे लवणपूरितम् ॥ १,२६.९० ॥<br>
निरुद्धं विपचेदेतन्नालिकायन्त्रमीरितम् ।<br>
[२७. पातालयन्त्रम्]<br>
सुसंधिसंधितं कृत्वा दिव्यभाण्डे तु सम्मुखम् ॥ १,२६.९१ ॥<br>
अष्टाङ्गुलमुखं तं तु दीर्घं स्यात्षोडशाङ्गुलम् ।<br>
सुसंधिसंधितं कृत्वा वस्त्रमृत्तिकालेपनम् ॥ १,२६.९२ ॥<br>
तत्र पातालयन्त्रे तु सूतकादि निपातयेत् ।<br>
[२८. दीपिकायन्त्रम्]<br>
कच्छपयन्त्रान्तर्गतमृण्मयपीठस्थदीपिकासंस्थः ॥ १,२६.९३ ॥<br>
यस्मिन्निपतति सूतः प्रोक्तं तद्दीपिकायन्त्रम् ।<br>
[२९. गङ्गासागर(भट्टी)यन्त्रम्]<br>
द्वादशाङ्गुलमुत्सेधं षोडशाङ्गुलमायतम् ॥ १,२६.९४ ॥<br>
ताम्रीयं मृण्मयं वाथ सुश्लक्ष्णं चिपिटं शुभम् ।<br>
पात्रं कर्णादधो द्रोणीं द्व्यङ्गुलोत्सेधमात्रकाम् ॥ १,२६.९५ ॥<br>
द्रोण्यां पात्रं न्यसेदन्यत्तावन्मात्रं सुसंधितम् ।<br>
न्युब्जं सन्धौ तयोर्नालं कुर्याद्गोमुखसन्निभम् ॥ १,२६.९६ ॥<br>
पाच्यद्रव्यमधः पात्रे द्रवद्रव्येण योजितम् ।<br>
क्षिप्त्वा निधाय मृत्संधिं यन्त्रोर्ध्वे जलसेचनम् ॥ १,२६.९७ ॥<br>
चुल्ल्यामारोप्य तद्यन्त्रं चण्डाग्निं ज्वालयेदधः ।<br>
तस्मान्नान्यद्विनिर्याति तत्तद्द्रव्याश्रितो रसः ॥ १,२६.९८ ॥<br>
गङ्गासागरयन्त्रं हि भट्टियन्त्रमिदं स्मृतम् ।<br>
गुडपुष्पफलादीनामाहरेद्द्रुतिमुत्तमाम् ॥ १,२६.९९ ॥<br>
[३०. डो(दो)लायन्त्रम्]<br>
द्रवद्रव्येण भाण्डस्य पूरितार्धोदरस्य च ।<br>
मुखे तिर्यक्कृते दण्डे रसं सूत्रेण लम्बितम् ॥ १,२६.१०० ॥<br>
स्वेदयेत्तत्तलगतं डोलायन्त्रमिति स्मृतम् ।<br>
[३१. कोष्ठीयन्त्रम्]<br>
चुल्लीं चतुर्मुखीं कृत्वा तत्र भाण्डं निवेशयेत् ॥ १,२६.१०१ ॥<br>
तत्रौषधं विनिक्षिप्य रुद्ध्वा तद्भाण्डकाननम् ।<br>
कोष्ठीयन्त्रमिदं नाम्ना तत्रत्यैः परिकीर्तितम् ॥ १,२६.१०२ ॥<br>
[३२. गर्भयन्त्रम्]<br>
त्र्यङ्गुलां परिणाहेन दैर्घ्येण चतुरङ्गुलाम् ।<br>
मृण्मयीं सुदृढां मूषां वर्तुलं कारयेन्मुखम् ॥ १,२६.१०३ ॥<br>
लोणस्य विंशतिं भागान्भागमेकं तु गुग्गुलोः ।<br>
सुश्लक्ष्णं पेषयित्वा तु वारं वारं पुनः पुनः ॥ १,२६.१०४ ॥<br>
मूषालेपं दृढं कृत्वा लवणार्धमृदा बुधः ।<br>
कारीषे वा तुषाग्नौ वा भूमौ तु स्वेदयेन्मृदु ॥ १,२६.१०५ ॥<br>
अहोरात्रं त्रिरात्रं वा रसेन्द्रो भस्मतां व्रजेत् ।<br>
गर्भयन्त्रमिदं प्रोक्तं पिष्टिकाभस्मकारकम् ॥ १,२६.१०६ ॥<br>
[३३. हंसपाकयन्त्रम्]<br>
खर्परं सिकतापूर्णं कृत्वा तस्योपरि न्यसेत् ।<br>
अपरं खर्परं तत्र शनैर्मृद्वग्निना पचेत् ॥ १,२६.१०७ ॥<br>
पञ्चक्षारैस्तथा मूत्रैर्लवणैश्च बिडं ततः ।<br>
हंसपाकः समाख्यातो यन्त्रं तद्वार्तिकोत्तमैः ॥ १,२६.१०८ ॥<br>
[३४. मूषायन्त्रम्]<br>
लोहमूषाद्वयं कृत्वा द्वादशाङ्गुलमानतः ।<br>
मूषयोर्मुखयोर्नालं दत्त्वा सम्यङ्निरोधयेत् ॥ १,२६.१०९ ॥<br>
एकस्यां सूतकं शुद्धमन्यस्यां शुद्धगन्धकम् ।<br>
देयं जलं सूतकाधो वह्निं गन्धोपरि क्षिपेत् ॥ १,२६.११० ॥<br>
जारयेत्षड्गुणं गन्धमनेनैव क्रमेण हि ।<br>
मूषायन्त्रमिदं ज्ञेयं सिद्धनागार्जुनेरितम् ॥ १,२६.१११ ॥<br>
[३५. स्तनयन्त्रम्]<br>
कान्तलोहमयं पात्रमायतं द्वादशाङ्गुलम् ।<br>
दीर्घमष्टाङ्गुलं देवि पात्राधस्त्र्यङ्गुलं शुभम् ॥ १,२६.११२ ॥<br>
निम्नं पात्रं पिधानीं च लोहोत्थां चिपिटां शुभाम् ।<br>
स्तनयन्त्रमिदं सूतपिष्टीनां जारणे वरम् ॥ १,२६.११३ ॥<br>
[३६. नागमायूरयन्त्रम्]<br>
वृन्ताकमूषायुगलं पद्मवर्तलोहेन कारयेत् ।<br>
एकस्यां निक्षिपेत्सूतमन्यस्यां गरलं क्षिपेत् ॥ १,२६.११४ ॥<br>
नागाकारं वक्त्रनालं विषमूषामुखे न्यसेत् ।<br>
मयूराकारनालं हि रसमूषामुखे न्यसेत् ॥ १,२६.११५ ॥<br>
मयूरवदने नागमुखं संयोजयेत्सुधीः ।<br>
सन्धित्रयं वज्रमृदा लेपं कुर्याद्यथा दृढम् ॥ १,२६.११६ ॥<br>
सलिलं रसमूषाधो विषाधोऽङ्गारपावकः ।<br>
नागमायूरयन्त्रं हि विषधूपे वरं प्रिये ॥ १,२६.११७ ॥<br>
[३७. चक्रयन्त्रम्]<br>
हस्तमात्रायतं गर्तं वितस्तिद्वयनिम्नकम् ।<br>
कोष्ठीं गर्तस्य मध्ये तु द्वादशांगुलमायताम् ॥ १,२६.११८ ॥<br>
वितस्तिद्वयमुत्सेधां कोष्ठ्यामापूरयेच्छुभाम् ।<br>
वालुकां तद्बहिश्छाणवह्निं कोष्ठ्यां रसं प्रिये ॥ १,२६.११९ ॥<br>
चक्रयन्त्रमिदं सूतभस्मकर्मणि शस्यते ।<br>
[३८. खेचरयन्त्रम्]<br>
सुस्थाल्यां कदलीपुष्पनिभां सच्छिद्रमूषिकाम् ॥ १,२६.१२० ॥<br>
अधोमुखीं प्रकुर्वीत लिपेद्वज्रमृदा दृढम् ।<br>
उपरिष्टादधोवक्त्रां स्थालीमन्यां सुसंधिताम् ॥ १,२६.१२१ ॥<br>
मूषायां वत्सनाभं तु निक्षिपेदूर्ध्वभाजने ।<br>
रसं विलेपयेद्युक्त्या यन्त्रोर्ध्वं कैतवो रसः ॥ १,२६.१२२ ॥<br>
अधो मृद्वग्निना पाकस्त्वेतत्खेचरयन्त्रकम् ।<br>
प्रायः सिद्धरसेन्द्रस्य विषधूपे वरं प्रिये ॥ १,२६.१२३ ॥<br>
[३९. कापालियन्त्रम्]<br>
स्थाल्यां सूतादिकान्क्षिप्त्वा हेमरूप्यादि खोरिकाम् ।<br>
न्युब्जां सन्धिं मृदा लिप्त्वा वालुकां खोरिकान्तगाम् ॥ १,२६.१२४ ॥<br>
कृत्वा मृद्वग्निना पाकस्त्वेतत्कापालियन्त्रकम् ।<br>
[४०. वालुकायन्त्रम्]<br>
सरसां गूढवक्त्रां च मृद्वस्त्राङ्गुलसंयुताम् ॥ १,२६.१२५ ॥<br>
शोषितां काचकलशीं पूरयेत्त्रिषु भागयोः ।<br>
भाण्डे वितस्तिगम्भीरे वालुकासु प्रतिष्ठिता ॥ १,२६.१२६ ॥<br>
भागस्य पूरयित्रीभिरन्याभिरवकुण्ठयेत् ।<br>
भाण्डवक्त्रं मणिकया सन्धिं लिम्पेन्मृदा पचेत् ॥ १,२६.१२७ ॥<br>
चुल्ल्यां तृणस्य चादाहान्मणिकापृष्ठवर्तिनः ।<br>
एतद्धि वालुकायन्त्रं रसगोलादिकान्पचेत् ॥ १,२६.१२८ ॥<br>
[४१. लवणयन्त्रम्]<br>
एवं लवणनिक्षेपात्प्रोक्तं लवणयन्त्रकम् ।<br>
अन्तःकृतरसालेपताम्रपात्रमुखस्य च ॥ १,२६.१२९ ॥<br>
लिप्त्वा मृल्लवणेनैव सन्धिं भाण्डतलस्य च ।<br>
तद्भाण्डं पटुनापूर्य क्षारैर्वा पूर्ववत्पचेत् ॥ १,२६.१३० ॥<br>
[४२. भूधरयन्त्रम्]<br>
वालुकागूढसर्वाङ्गां यन्त्रे मूषां रसान्विताम् ।<br>
दीप्तोत्पलैः संवृणुयाद्यन्त्रं तद्भूधराह्वयम् ॥ १,२६.१३१ ॥<br>
[४३. नालिकायन्त्रम्]<br>
कुम्भस्य पार्श्वे सुषिरं कुर्यादङ्गुष्ठमात्रकम् ।<br>
तावत्स्थूलमयोनालं वेणुनालमथापि वा ॥ १,२६.१३२ ॥<br>
छिद्रे संयोजयेन्नालं नालाग्रे घटिकां न्यसेत् ।<br>
कुम्भे सर्जादिनिर्यासं क्षिप्त्वा वक्त्रं निरोधयेत् ॥ १,२६.१३३ ॥<br>
अधोऽग्निं ज्वालयेदेतन्नालिकायन्त्रमुच्यते ।<br>
[४४. पुटयन्त्रम्]<br>
शरावसम्पुटान्तस्थं करीषेष्वग्निमानवित् ॥ १,२६.१३४ ॥<br>
पचेत चुल्ल्यां यामं वा रसं तत्पुटयन्त्रकम् ।<br>
[४५. पातालयन्त्रम्]<br>
विशालवदनां स्थालीं गर्ते सजलगोमये ॥ १,२६.१३५ ॥<br>
विन्यस्य वदनान्तश्च पूरयेदपरं घटम् ।<br>
पञ्चसच्छिद्रसहितां स्थालीं वक्त्रे निवेशयेत् ॥ १,२६.१३६ ॥<br>
तद्घटं पूरयेत्तैलपात्यंद्रव्यैर्निरोधयेत् ।<br>
भाण्डवक्त्रं शरावेण पुटं दद्यात्समन्ततः ॥ १,२६.१३७ ॥<br>
छिद्रेभ्यः पतितं तैलं तत्तद्योगेषु योजयेत् ।<br>
इदं पातालयन्त्रं हि सर्वतैलं निपातयेत् ॥ १,२६.१३८ ॥<br>
काष्ठत्वग्बीजमांसास्थिवंशतलं समाहरेत् ।<br>
[४६. धूपयन्त्रम्]<br>
स्थाल्यां लद्दिं खरादीनां क्षिप्त्वास्ये कांस्यपात्रकम् ॥ १,२६.१३९ ॥<br>
सजलं विन्यसेद्देवि वह्निं प्रज्वालयेदधः ।<br>
कान्तपात्रस्थितं तैलं सर्वव्रणविरोपणम् ॥ १,२६.१४० ॥<br>
धूपयन्त्रमिदं देवि नन्दिना परिकीर्तितम् ।<br>
[४७. अधःपातनयन्त्रम्]<br>
वृत्तालाबुसमस्थूलं दीर्घनालं सरन्ध्रकम् ॥ १,२६.१४१ ॥<br>
तस्मिन्क्षिपेत्तैलपात्यद्रव्यं बीजादिकं प्रिये ।<br>
तन्मुखे निक्षिपेत्केशान्विन्यसेत्तदधोमुखम् ॥ १,२६.१४२ ॥<br>
सच्छिद्रे च घटे नालं भाण्डच्छिद्रे निवेशयेत् ।<br>
घटमध्ये पुटं दद्यान्नालाधो घटिकां न्यसेत् ॥ १,२६.१४३ ॥<br>
अधःपातनयन्त्रं हि श्रेष्ठं स्यात्तैलपातने ।<br>
[४८. अन्यतधःपातनयन्त्रम्]<br>
विशालकांस्यपात्रान्तर्न्यसेदुत्तम्भनं समम् ॥ १,२६.१४४ ॥<br>
तदूर्ध्वे मृण्मयं पात्रं सुदृढं चतुरङ्गुलम् ।<br>
विन्यसेदपरं पात्रं संतप्तं पूर्वपात्रके ॥ १,२६.१४५ ॥<br>
विन्यस्य तस्मिन् श्रीखण्डकृष्णागरुमधुप्लुतम् ।<br>
एवं द्वितीयं पात्रं तु तृतीयमपि तद्विधम् ॥ १,२६.१४६ ॥<br>
उपर्युपरि विन्यस्य तदूर्ध्वं मृत्कटाहकम् ।<br>
न्युब्जं न्यसेत्कांस्यपात्रे कटाहं मार्जयेज्जलैः ॥ १,२६.१४७ ॥<br>
अधःपातनयन्त्रं हि गन्धतैलं निपातयेत् ।<br>
[मूषा]<br>
मूषा हि क्रौञ्चिका प्रोक्ता कुमुदी करहाटिका ॥ १,२६.१४८ ॥<br>
पाचनी वह्निमित्रा च रसवादिभिरिष्यते ।<br>
मुष्णाति दोषान्मूषेयं सा मूषेति निगद्यते ॥ १,२६.१४९ ॥<br>
उपादानं भवेत्तस्या मृत्तिका लोहमेव च ।<br>
मूषामुखविनिष्क्रान्ता वरमेकापि काकिनी ॥ १,२६.१५० ॥<br>
दुर्जनप्रणिपातेन धिग्लक्षमपि मानिनाम् ।<br>
[संधिलेप]<br>
मूषापिधानयोर्बन्धे रन्ध्राणं सुविलेपयेत् ॥ १,२६.१५१ ॥<br>
अन्ध्रणं रन्धनं चैव संश्लिष्टं सन्धिबन्धनम् ।<br>
[मूषार्थे श्रेष्ठा मृत्]<br>
मृत्तिका पाण्डुरस्थूलशोणपाण्डुरमूषरा ॥ १,२६.१५२ ॥<br>
चिराध्मानसहा सा हि मूषार्थमतिशस्यते ।<br>
तदभावे च वाल्मीकी कौलाली वा समीर्यते ॥ १,२६.१५३ ॥<br>
या मृत्तिका दग्धतुषैः शणेन शिखित्रकैर्वा हयलद्दिना च ।<br>
लोहेन दण्डेन च कुट्टिता सा साधारणा स्यात्खलु मूषिकार्थम् ॥ १,२६.१५४ ॥<br>
श्वेताश्मानस्तुषा दग्धाः शिखित्राः शणकर्पटम् ।<br>
लद्दिकिट्टं यथायोगं संयोज्या मूषिकामृदि ॥ १,२६.१५५ ॥<br>
[वज्रमूषा]<br>
मृदस्त्रिभागं शणलद्दिभागौ नागश्च निर्दग्धतुषोपलादेः ।<br>
किट्टार्धभागं परिखण्ड्य वज्रमूषां विदध्यात्खलु सत्त्वपाते ॥ १,२६.१५६ ॥<br>
[योगमूषा]<br>
दग्धाङ्गारतुषोपेतमृत्स्ना वल्मीकसम्भवा ।<br>
तत्तद्बिडसमायुक्ता तत्तद्बिडविलेपिता ॥ १,२६.१५७ ॥<br>
तया या विहिता मूषा योगमूषेति कथ्यते ।<br>
अनया साधितः सूतो जायते गुणवत्तरः ॥ १,२६.१५८ ॥<br>
[वज्रद्रावणमूषा]<br>
गारभूनागधौताभ्यां शणैर्दग्धतुषैरपि ।<br>
समैः समा च मूषामृन्महिषीदुग्धसंयुता ॥ १,२६.१५९ ॥<br>
क्रौञ्चिका वक्ष्यमाणा हि बहुधा परिकीर्तिता ।<br>
तया विरचिता मूषा वज्रद्रावणके हिता ॥ १,२६.१६० ॥<br>
यामयुग्मपरिध्मानान्नासौ द्रवति वह्निना ।<br>
[गारमूषा]<br>
दग्धषड्गुणगाराढ्या किट्टाङ्गारशणान्विता ॥ १,२६.१६१ ॥<br>
कृष्णमृद्भिः कृता मूषा गारमूषेत्युदाहृता ।<br>
[वज्रमूषा]<br>
वस्त्राङ्गारतुषास्तुल्यास्तच्चतुर्गुणमृत्तिका ॥ १,२६.१६२ ॥<br>
गाराश्च मृत्तिका तुल्या सर्वैरेतैर्विनिर्मिता ।<br>
वज्रमूषेति निर्दिष्टा याममग्निं सहेत सा ॥ १,२६.१६३ ॥<br>
[स्वर्ण(वर)मूषा]<br>
रक्तवर्गरजोयुक्ता रक्तवर्गाम्बुसाधिता ।<br>
वरमूषेति निर्दिष्टा स्वर्णमूषेत्युदाहृता ॥ १,२६.१६४ ॥<br>
[वर्णमूषा]<br>
मृण्मया साधिता मूषा क्षितिखेचरलेपिता ।<br>
वर्णमूषेति सा प्रोक्ता वर्णोत्कर्षे नियुज्यते ॥ १,२६.१६५ ॥<br>
[रूप्यमूषा]<br>
एवं हि श्वेतवर्गेण रूप्यमूषा समीरिता ।<br>
[बिडमूषा]<br>
तत्तद्बिडमृदोद्भूता तत्तद्बिडविलेपिता ॥ १,२६.१६६ ॥<br>
देहलोहार्थयोगार्थं बिडमूषेत्युदाहृता ।<br>
सहतेऽग्निं चतुर्यामं द्रवेण व्यथिता सती ॥ १,२६.१६७ ॥<br>
[मूषाप्यायनम्]<br>
द्रवीभावमुपेयोश्च मूषायां ध्मानयोगतः ।<br>
क्षणमुद्धरणं यत्तन्मूषाप्यायनमुच्यते ॥ १,२६.१६८ ॥<br>
[वृन्ताकमूषा]<br>
वृन्ताकाकारमूषायां नालं द्वादशकाङ्गुलम् ।<br>
धुत्तूरपुष्पवच्चोर्ध्वं सुदृढं श्लिष्टसन्धिकम् ॥ १,२६.१६९ ॥<br>
अष्टाङ्गुलं च सच्छिद्रं सा स्याद्वृन्ताकमूषिका ।<br>
अनया खर्परादीनां मृदूनां सत्त्वमाहरेत् ॥ १,२६.१७० ॥<br>
[गोस्तनी मूषा]<br>
मूषा या गोस्तनाकारा शिखायुक्तपिधानका ।<br>
सत्त्वानां द्रावणे शुद्धौ मूषा सा गोस्तनी भवेत् ॥ १,२६.१७१ ॥<br>
[मल्लमूषा]<br>
निर्दिष्टा मल्लमूषा या मल्लद्वितयसम्पुटात् ।<br>
पर्पट्यादिरसादीनां स्वेदनाय प्रकीर्तिता ॥ १,२६.१७२ ॥<br>
[पक्वमूषा]<br>
कुलालभाण्डरूपा या दृढा च परिपाचिता ।<br>
पक्वमूषेति सा प्रोक्ता पोट्टल्यादिविपाचने ॥ १,२६.१७३ ॥<br>
[गोलमूषा]<br>
निर्वक्त्रा गोलकाकारा पुटनद्रव्यगर्भिणी ।<br>
गोलमूषेति सा प्रोक्ता गत्वरद्रव्यरोधिनी ॥ १,२६.१७४ ॥<br>
[मञ्जुमूषा]<br>
तले या कूर्पराकारा क्रमादुपरि विस्तृता ।<br>
स्थूलवृन्ताकवत्स्थूला मञ्जुमूषेति संस्मृता ॥ १,२६.१७५ ॥<br>
सा चायोऽभ्रकसत्वादेः पुटाय द्रावणाय च ।<br>
[मञ्जूषामूषा]<br>
मञ्जूषाकारमूषा या निम्नतायामविस्तरा ॥ १,२६.१७६ ॥<br>
षडङ्गुलप्रमाणेन मूषा मञ्जूषासंज्ञका ।<br>
भूमौ निखन्य तां मूषां दद्यात्पुटमथोपरि ॥ १,२६.१७७ ॥<br>
[मुसलमूषा]<br>
मूषा या चिपिटा मूले वर्तुलाष्टाङ्गुलोच्छ्रया ।<br>
मूषा सा मुसलाख्या च चक्रिबद्धरसे तथा ॥ १,२६.१७८ ॥<br>
[अन्या वज्रमूषा]<br>
दग्धाङ्गारस्य षड्भागा गैरिकं कृष्णमृत्तिका ।<br>
गारमङ्गारकिट्टं च वज्रमूषा प्रकीर्तिता ॥ १,२६.१७९ ॥<br>
गारा दग्धास्तुषा दग्धा वल्मीकमृत्तिका ।<br>
शणत्वक्च समायुक्ता मूषा वज्रोपमा मता ॥ १,२६.१८० ॥<br>
[अन्धमूषा प्रकाशमूषा च]<br>
प्रकाशा चान्ध्रमूषा च मूषा च द्विविधा स्मृता ।<br>
प्रकाशमूषा विज्ञेया शरावाकारसंयुता ॥ १,२६.१८१ ॥<br>
द्रव्यनिर्वहणे सा च वार्तिकैस्तु प्रशस्यते ।<br>
अन्ध्रमूषा च कर्तव्या गोस्तनाकारसन्निभा ॥ १,२६.१८२ ॥<br>
पिधानेन समायुक्ता किंचिदुन्नतमस्तका ।<br>
पत्रलेपे तथा रङ्गे द्वन्द्वमेलापके हितम् ॥ १,२६.१८३ ॥<br>
सैव छिद्रान्विता नन्दगम्भीरा सारणोचिता ।<br>
[भस्ममूषा]<br>
तिलभस्म द्विरंशं तु इष्टकांशसमन्वितम् ॥ १,२६.१८४ ॥<br>
भस्ममूषेति विज्ञेया तारसंशोधने हिता ।<br>
[अन्या वज्रमूषा]<br>
तुषं वस्त्रं समं दग्धं मृत्तिका चतुरंशिका ॥ १,२६.१८५ ॥<br>
कूपीपाषाणसंयुक्ता वज्रमूषा प्रकीर्तिता ।<br>
[मूषावङ्कनालकोष्ठिकोपयुक्तमृल्लक्षणम्]<br>
कृष्णा रक्ता च पीता च शुक्लवर्णा च मृत्तिका ॥ १,२६.१८६ ॥<br>
आद्या श्रेष्ठा कनिष्ठान्त्या मध्यमे मध्यमे मते ।<br>
गजाश्वानां मलं दग्ध्वा यावत्कृष्णत्वतां गतम् ॥ १,२६.१८७ ॥<br>
वाशा वज्रलता पत्रं वल्मीकस्य मृदा सह ।<br>
पेषयेद्वज्रतोयेन यावच्छुक्लत्वतां गतम् ॥ १,२६.१८८ ॥<br>
मर्दयेत्तेन बध्नीयाद्वङ्कनालं च कोष्ठिकाम् ।<br>
वल्मीकमृत्तिकालोहकिट्टश्वेताश्मनां पृथक् ॥ १,२६.१८९ ॥<br>
एकांशौ द्वौ तु दग्धस्य तुषस्य स्त्रीशिरोरुहाम् ।<br>
समांशस्तत्समस्तं तु छागीदुग्धेन मर्दयेत् ॥ १,२६.१९० ॥<br>
यामद्वयं दृढं तेन कुर्यान्मूषां च सम्पुटम् ।<br>
शोषयित्वा रसं क्षिप्त्वा तत्र कंसं निरोधयेत् ॥ १,२६.१९१ ॥<br>
वज्रमूषादिकं प्रोक्तं सम्यक्सूतस्य मारणे ।<br>
मोक्षक्षारस्य भागौ द्वाविष्टिककांशसंयुतौ ॥ १,२६.१९२ ॥<br>
यत्कृतौ सा तु मूषा स्यादुत्तमा तारशोधने ।<br>
रक्तवर्गेण संमिश्रा रक्तवर्गपरिप्लुता ॥ १,२६.१९३ ॥<br>
रक्तवर्गकृतालेपा समुक्ता स्वर्णकर्मसु ।<br>
शुक्लवर्गेण संमिश्रा शुक्लवर्गपरिप्लुता ॥ १,२६.१९४ ॥<br>
शुक्लवर्गकृतालेपा शुक्लशुद्धिषु शस्यते ।<br>
विड्वर्गेण तु संमिश्रा विड्वर्गेण परिप्लुता ॥ १,२६.१९५ ॥<br>
विड्वर्गेण कृतालेपा मूषा स्याद्द्रुतिजारणे ।<br>
क्षारवर्गेण संमिश्रा क्षारवर्गपरिप्लुता ॥ १,२६.१९६ ॥<br>
क्षारवर्गकृतालेपा मूषा निर्वहणे हिता ।<br>
[मूषायामावर्तनविधिः; वर्णपुट (!)]<br>
विषटङ्कणगुञ्जाभिर्मूषालेपं तु कारयेत् ॥ १,२६.१९७ ॥<br>
प्रकाशायां प्रकुर्वीत यदि वाङ्गारलेपनम् ।<br>
तस्यां विन्यस्य मूषायां द्रव्यमावर्तयेद्बुधः ॥ १,२६.१९८ ॥<br>
लेपवर्णे पुटे योज्या रक्तमृत्पटुभूखगाः ।<br>
[आवर्तितद्रव्यस्वरूपम्]<br>
आवर्तमाने कनके पीता तारे सितप्रभा ॥ १,२६.१९९ ॥<br>
शुल्बे जलनिभा तीक्ष्णे शुक्लवर्णा प्रशस्यते ।<br>
यन्त्रमेवौषधीभ्यः स्याच्छ्रेष्ठं सूतस्य यन्त्रणे ॥ १,२६.२०० ॥<br>
ओषधीसहितेऽप्येषां रसो यन्त्रेण बध्यते ।<br>
[कोष्ठी]<br>
सत्त्वानां पातनार्थाय पतितानां विशुद्धये ॥ १,२६.२०१ ॥<br>
कोष्ठिका विविधाकारास्तासां लक्षणमुच्यते ।<br>
[आकरकोष्ठी अङ्गारकोष्ठी वा]<br>
राजहस्तसमुत्सेधा तदर्धायामविस्तरा ॥ १,२६.२०२ ॥<br>
चतुरश्रा च कुड्येन वेष्टिता मृण्मयेन सा ।<br>
एकभित्तौ चरेद्द्वारं वितस्त्याभोगसंयुतम् ॥ १,२६.२०३ ॥<br>
द्वारं सार्धवितस्त्या च संमितं सुदृढं शुभम् ।<br>
दोहल्यधो विधातव्यं धमनाय यथोचितम् ॥ १,२६.२०४ ॥<br>
प्रादेशप्रमिता भित्तिरुत्तराङ्गस्य चोर्ध्वतः ।<br>
द्वारं चोपरि कर्तव्यं प्रादेशप्रमितं खलु ॥ १,२६.२०५ ॥<br>
ततश्चेष्टिकया रुद्ध्वा द्वारसन्धिं विलिप्य च ।<br>
शिखित्रैस्तां समापूर्य धमेद्भस्त्राद्वयेन च ॥ १,२६.२०६ ॥<br>
शिखित्राधमनद्रव्यमूर्ध्वद्वारेण निक्षिपेत् ।<br>
सत्त्वपातनगोलांश्च पञ्च पञ्च पुनः पुनः ॥ १,२६.२०७ ॥<br>
भवेदाकरकोष्ठीयं खराणां सत्त्वपातने ।<br>
[पातालकोष्ठी]<br>
दृढभूमौ चरेद्गर्तं वितस्त्या संमितं शुभम् ॥ १,२६.२०८ ॥<br>
वर्तुलं चाथ तन्मध्ये गर्तमन्यं प्रकल्पयेत् ।<br>
चतुरङ्गुलविस्तारनिम्नत्वेन समन्वितम् ॥ १,२६.२०९ ॥<br>
गर्ताद्धरणिपर्यन्तं तिर्यग्दलसमन्वितम् ।<br>
किंचित्समुन्नतं बाह्यगर्ताभिमुखनिम्नकम् ॥ १,२६.२१० ॥<br>
मृच्चक्रीं पञ्चरन्ध्राढ्यां गर्भगर्तोपरि क्षिपेत् ।<br>
आपूर्य कोकिलैः कोष्ठीं प्रधमेदेकभस्त्रया ॥ १,२६.२११ ॥<br>
पातालकोष्ठिका ह्येषा मृदूनां सत्त्वपातने ।<br>
ध्मानसाध्यपदार्थानां नन्दिना परिकीर्तिता ॥ १,२६.२१२ ॥<br>
[गारकोष्ठी]<br>
द्वादशाङ्गुलनिम्ना या प्रादेशप्रमिता तथा ।<br>
चतुरङ्गुलतश्चोर्ध्वं वलयेन समन्विता ॥ १,२६.२१३ ॥<br>
भूरिच्छिद्रवतीं चक्रीं वलयोपरि निक्षिपेत् ।<br>
शिखित्रांस्तत्र निक्षिप्य प्रधमेद्वङ्कनालतः ॥ १,२६.२१४ ॥<br>
[वङ्कनालम्]<br>
मूषामृद्भिः प्रकर्तव्यमरत्निप्रमितं दृढम् ।<br>
अधोमुखं च तद्वक्त्रे नालं पञ्चाङ्गुलं खलु ॥ १,२६.२१५ ॥<br>
वङ्कनालमिति प्रोक्तं दृढाध्मानाय कीर्तितम् ।<br>
[गारकोष्ठी (चोन्त्.!)]<br>
गारगोष्ठीयमादिष्टा सृष्टलोहविनाशिनी ॥ १,२६.२१६ ॥<br>
कोष्ठी बन्धरसादीनां विधानाय विधीयते ।<br>
द्वादशाङ्गुलकोत्सेधा सा बुध्ना चतुरङ्गुला ॥ १,२६.२१७ ॥<br>
तिर्यक्प्रधमना या सा मृदुद्रव्यविशोधनी ।<br>
रसादिद्रव्यपाकानां प्रमाणज्ञापनं पुटम् ॥ १,२६.२१८ ॥<br>
नेष्टो न्यूनाधिकः पाकः सुपाकं हितमौषधम् ।<br>
लोहादेरपुनर्भावो गुणाधिक्यं तथोग्रता ॥ १,२६.२१९ ॥<br>
अनप्सु मज्जनं रेखापूर्णता पुटतो भवेत् ।<br>
पुटाद्रागो लघुत्वं च शीघ्रं व्याप्तिश्च दीपनम् ॥ १,२६.२२० ॥<br>
जारितादपि सूतेन्द्राल्लोहानामधिको गुणः ।<br>
यथाश्मनि विशेद्वह्निर्बहिःस्थः पुटयोगतः ॥ १,२६.२२१ ॥<br>
चूर्णत्वाद्धि गुणावाप्तिस्तथा लोहेषु निश्चितम् ।<br>
पाच्यमानौषधं क्षिप्त्वा शरावद्वयसम्पुटे ॥ १,२६.२२२ ॥<br>
रुद्ध्वा गरुण्डपचनं पुटं तदिति कथ्यते ।<br>
[महापुटम्]<br>
निम्नविस्तरतः कुण्डे द्विहस्ते चतुरश्रके ॥ १,२६.२२३ ॥<br>
वनोत्पलसहस्रेण पूरिते पुटनौषधम् ।<br>
कोष्ठ्यां रुद्धं प्रयत्नेन पिष्टिकोपरि निक्षिपेत् ॥ १,२६.२२४ ॥<br>
वनोत्पलसहस्रार्धं कोविकोपरि निक्षिपेत् ।<br>
वह्निं प्रज्वालयेत्तत्र महापुटमिदं स्मृतम् ॥ १,२६.२२५ ॥<br>
[गजपुटम्]<br>
राजहस्तप्रमाणेन चतुरश्रं च निम्नकम् ।<br>
पूर्णं चोपलशाठीभिः कण्ठावध्यथ विन्यसेत् ॥ १,२६.२२६ ॥<br>
विन्यसेत्कुमुदीं तत्र पुटनद्रव्यपूरिताम् ।<br>
पूर्वच्छगणतोऽर्धानि गरुण्डानि विनिक्षिपेत् ॥ १,२६.२२७ ॥<br>
एतद्गजपुटं प्रोक्तं महागुणविधायकम् ।<br>
[वाराहपुटम्]<br>
इत्थं चारत्निके कुण्डे पुटं वाराहमुच्यते ॥ १,२६.२२८ ॥<br>
[कुक्कुटपुटम्]<br>
पुटं भूमितले यत्तद्वितस्तिद्वितयोच्छ्रयम् ।<br>
तावच्च तलविस्तीर्णं तत्स्यात्कुक्कुटकं पुटम् ॥ १,२६.२२९ ॥<br>
[कपोतपुटम्]<br>
यत्पुटं दीयते भूमावष्टसंख्यैर्वनोत्पलैः ।<br>
तद्बालसूतभस्मार्थं कपोतपुटमुच्यते ॥ १,२६.२३० ॥<br>
[गोर्वरपुटम्]<br>
गोष्ठान्तर्गोखुरक्षुण्णं शुष्कं चूर्णितगोमयम् ।<br>
गोर्वरं तत्समादिष्टं वरिष्ठं रससाधने ॥ १,२६.२३१ ॥<br>
[गोवरपुट]<br>
गोर्वरैर्वा तुषैर्वापि पुटं यत्र प्रदीयते ।<br>
तद्गोर्वरपुटं प्रोक्तं रसभस्मप्रसिद्धये ॥ १,२६.२३२ ॥<br>
[भाण्डपुटम्]<br>
स्थूलभाण्डे तुषापूर्णे मध्ये मूषासमन्विते ।<br>
वह्निना विहिते पाके तद्भाण्डपुटमुच्यते ॥ १,२६.२३३ ॥<br>
[वालुकापुटम्]<br>
अधस्तादुपरिष्टाच्च कोविका छाद्यते खलु ।<br>
वालुकाभिः प्रतप्ताभिर्यन्त्रं तद्वालुकापुटम् ॥ १,२६.२३४ ॥<br>
[भूधरपुटम्]<br>
वह्निमत्यां क्षितौ सम्यङ्निखन्याद्द्व्यङ्गुलादधः ।<br>
उपरिष्टात्पुटं यन्त्रं पुटं तद्भूधराह्वयम् ॥ १,२६.२३५ ॥<br>
[लावकपुटम्]<br>
ऊर्ध्वं षोडशिकामात्रैस्तुषैर्वा गोर्वरैः पुटम् ।<br>
यन्त्रं तल्लावकाख्यं स्यान्मृदुद्रव्यसुसाधने ॥ १,२६.२३६ ॥<br>
अनुक्तपुटमाने तु साध्यद्रव्यबलाबलात् ।<br>
पुटं विज्ञाय दातव्यमूहापोहविचक्षणैः ॥ १,२६.२३७ ॥<br>
[कूपिकादिस्वरूपम्]<br>
काचायोमृद्घटीनां च कूपिका चषकाणि च ।<br>
रूपिका कूपिका सिद्धा गोलं चैव करण्डकम् ॥ १,२६.२३८ ॥<br>
चषकं च कठोरी च वाटिका खोरिका तथा ।<br>
कञ्चोली ग्राहिका चेति नामान्येकार्थकानि हि ॥ १,२६.२३९ ॥<br>
रसोपरसलोहानां त्रिधा संस्कारवह्नयः ।<br>
गरुण्डकाष्ठकोलीशसाधनास्ते पृथक्त्रिधा ॥ १,२६.२४० ॥<br>
गरुण्डसाधनास्तेषु पुटं कुक्कुटसंज्ञकम् ।<br>
वराहपुटसंज्ञं हि गजसंज्ञं पुटे भवेत् ॥ १,२६.२४१ ॥<br>
श्रेष्ठा वनोद्भवच्छाणा मध्यमा गोष्ठसम्भवाः ।<br>
अधमा कृत्रिमं काष्ठं खदिरासनसम्भवम् ॥ १,२६.२४२ ॥<br>
अथवा सारवृक्षोत्थं वितस्तिद्वयदीर्घकम् ।<br>
स्थूलप्रकोष्ठमात्रं तु श्रेष्ठं सूतेन्द्रपाचने ॥ १,२६.२४३ ॥<br>
मृदुमध्यमचण्डाग्निसंज्ञं स्याद्दारुसाधनम् ।<br>
अङ्गाराः खदिरोद्भूतास्त्रिफलावृक्षसम्भवाः ॥ १,२६.२४४ ॥<br>
कर्षाः सारतरूद्भूताः श्रेष्ठा धमनकर्मणि ॥ १,२६.२४५ ॥</p>
<p>आक्, २, १<br>
[उपरसशोधनमारणविधिः]<br>
श्रीभैरवी ।<br>
देवदेव चिदानन्द सच्चिदानन्ददायक ।<br>
त्वयैव प्रतिबुद्धास्मि पूर्वं रसविधानकम् ॥ २,१.१ ॥<br>
इदानीं त्वत्प्रसादेन श्रोतुमिच्छाम्यहं प्रभो ।<br>
गन्धाद्युपरसानां च लोहानां हेमपूर्विणाम् ॥ २,१.२ ॥<br>
पद्मरागादिरत्नानां लक्षणं जातिमाह्वयम् ।<br>
संस्कारं च गुणान्ब्रूहि यथा जानाम्यहं प्रभो ॥ २,१.३ ॥<br>
[उपरसाः]<br>
श्रीभैरवः ।<br>
गन्धतालशिलाताप्यघनहिङ्गुलगैरिकाः ।<br>
चपलाश्मजभूनागहरिद्राश्माग्निजारकाः ॥ २,१.४ ॥<br>
खर्परीतुत्थकङ्कुष्ठगिरिसिन्दूरटङ्कणाः ।<br>
कम्पिल्लविषकासीसगौरीपाषाणभूखगाः ॥ २,१.५ ॥<br>
पोद्दारशृङ्गी सिन्दूरस्तुवरिश्च रसाञ्जनम् ।<br>
नीलाञ्जनं च सौवीरं स्रोतोञ्जनमफेनकम् ॥ २,१.६ ॥<br>
पुष्पाञ्जनं शङ्खशुक्तिशम्बूकाश्च वराटकाः ।<br>
साबुणी च नवक्षारचीनक्षाराखुमारकाः ॥ २,१.७ ॥<br>
सर्जगुग्गुलुलाक्षाश्च क्षाराश्च लवणानि च ।<br>
गोरोचनोऽम्लवेतश्च काचच्छगणवालुकाः ॥ २,१.८ ॥<br>
एते उपरसाः ख्याता रसराजस्य कर्मणि ।<br>
[द्वादश लोहाः]<br>
स्वर्णरूप्यार्ककान्ताभ्रसत्त्वं तीक्ष्णं च मुण्डकम् ॥ २,१.९ ॥<br>
भुजङ्गं त्रपुसं चैव रीतिः कांस्यं च वर्तकम् ।<br>
द्वादशैतानि लोहानि मण्डूरो लोहकिट्टकम् ॥ २,१.१० ॥<br>
[नवरत्नानि]<br>
माणिक्यमुक्ताफलविद्रुमाणि तार्क्ष्यं च पुष्यं भिदुरं च नीलम् ।<br>
गोमेधकं चाथ विडूरकं च क्रमेण रत्नानि नवग्रहाणाम् ॥ २,१.११ ॥<br>
[नव उपरत्नानि]<br>
सूर्यकान्तश्चन्द्रकान्तस्तारकान्तस्तु कान्तकः ।<br>
वैक्रान्तश्च नृपावर्तः सस्यको विमला तथा ॥ २,१.१२ ॥<br>
पेरोजश्च नवैतानि ह्युपरत्नानि निर्दिशेत् ।<br>
[गन्धकःः गन्धकशुद्धिः; प्रथमः प्रकारः]<br>
उत्पत्तिलक्षणं जातिं गन्धकं शोधयेदतः ॥ २,१.१३ ॥<br>
साज्यं भाण्डे पयः क्षिप्त्वा मुखं वस्त्रेण बन्धयेत् ।<br>
तत्पृष्ठे चूर्णितं गन्धं क्षिप्त्वा श्रावेण रोधयेत् ॥ २,१.१४ ॥<br>
भाण्डं निक्षिप्य भूम्यन्तरूर्ध्वं देयं पुटं लघु ।<br>
ततः क्षीरे द्रुतं गन्धं शुद्धं योगेषु योजयेत् ॥ २,१.१५ ॥<br>
[द्वितीयः प्रकारः]<br>
कङ्गुणीसर्षपैरण्डतैलं वाथ कुसुम्भजम् ।<br>
मेषीक्षीरं घृतं वाथ गोक्षीरं चारनालकम् ॥ २,१.१६ ॥<br>
एतेष्वेकं तु भाण्डान्तः किंचिदूनं प्रपूरयेत् ।<br>
रुद्ध्वा वस्त्रेण तद्वक्त्रं गन्धचूर्णं तत उपरि ॥ २,१.१७ ॥<br>
लोहपात्रेण रुद्ध्वाथ पृष्ठे स्थाप्य च खर्परम् ।<br>
साग्निमुत्पलकैः पूर्णमेव द्राव्य समुद्धरेत् ॥ २,१.१८ ॥<br>
तद्धुत्तूरद्रवैः पिष्ट्वा शुष्कं द्राव्यं च पूर्ववत् ।<br>
पुनरेवं प्रकर्तव्यं सुशुद्धो गन्धको भवेत् ॥ २,१.१९ ॥<br>
[तृतीयः प्रकारः]<br>
यामैकं गन्धकं मर्द्यं बृहत्या चाजगन्धया ।<br>
भृङ्गीधुत्तूरयोर्वाथ तिलपर्ण्याश्च तद्द्रवैः ॥ २,१.२० ॥<br>
तमादाय घृतैस्तुल्यैर्लोहपात्रे क्षणं पचेत् ।<br>
बद्ध्वाग्निना द्रुतं तं वै ह्यजाक्षीरे विनिक्षिपेत् ॥ २,१.२१ ॥<br>
इत्येवं सप्तधा कुर्याच्छुद्धिमायाति गन्धकः ।<br>
[चतुर्थः प्रकारः]<br>
करञ्जैरण्डतैलं च छागीदुग्धं च भाण्डके ॥ २,१.२२ ॥<br>
क्षिप्त्वा तस्य मुखं बद्ध्वा स्वच्छवस्त्रेण बुद्धिमान् ।<br>
गन्धकं धूर्तजैर्द्रावैर्दिनं भाव्यं विशोषयेत् ॥ २,१.२३ ॥<br>
तच्चूर्णं पूर्वभाण्डस्य वस्त्रोपरि निधापयेत् ।<br>
आच्छाद्य श्रावकेनैव पृष्ठे देयं पुटं लघु ॥ २,१.२४ ॥<br>
द्रुतं गन्धं समादाय भाव्यं धुत्तूरजैर्द्रवैः ।<br>
तद्वद्द्राव्यं पुनर्भाव्यं द्रावयेच्च पुनस्ततः ॥ २,१.२५ ॥<br>
आदाय मत्स्यपित्तेन सप्तधा भाव्यमातपे ।<br>
ततः कोशातकीबीजचूर्णेन सह पेषयेत् ॥ २,१.२६ ॥<br>
भावयेद्भृङ्गजैर्द्रावैः सप्ताहमातपे खरे ।<br>
तोयेन क्षालितं शोष्यं ततो मृद्वग्निना क्षणम् ॥ २,१.२७ ॥<br>
घृताक्ते लोहपात्रे तु द्रावितं ढालयेत्ततः ।<br>
भृङ्गराजद्रवान्तस्थः सम्यक्शुद्धः स जायते ॥ २,१.२८ ॥<br>
[पञ्चमः प्रकारः]<br>
गन्धकं याममात्रं वा मद्यब्राह्म्यजगन्धयोः ।<br>
भृङ्गधुत्तूरयोर्वापि तिलपर्णीरसेन वा ॥ २,१.२९ ॥<br>
तदादाय घृतोपेतं लोहपात्रे क्षणं पचेत् ।<br>
लघ्वग्निना द्रुतं तच्च मेषीक्षीरे विनिक्षिपेत् ॥ २,१.३० ॥<br>
एवं कृतं सप्तवारं शुद्धं भवति गन्धकम् ।<br>
[गन्धकतैलम्; प्रथमः प्रकारः]<br>
देवदाल्यम्लपर्णी वा नारङ्गं वाथ दाडिमम् ॥ २,१.३१ ॥<br>
मातुलुङ्गं यथालाभं द्रवमेकस्य चाहरेत् ।<br>
गन्धकस्य तु पादांशं टङ्कणं द्रवसंयुतम् ॥ २,१.३२ ॥<br>
आतपे त्रिदिनं शुष्कं द्रवं देयं पुनः पुनः ।<br>
धुत्तूरतुलसीकृष्णलशुनं देवदालिका ॥ २,१.३३ ॥<br>
शिग्रुमूलं काकमाची कर्पूरं शंखिनीद्वयम् ।<br>
कृष्णागरु च कस्तूरी वन्ध्या कर्कोटकी समम् ॥ २,१.३४ ॥<br>
मातुलुङ्गरसैः पिष्ट्वा क्षिपेदेरण्डतैलके ।<br>
अनेन लोहपात्रस्थं भावयेत्पूर्वगन्धकम् ॥ २,१.३५ ॥<br>
त्रिवारं क्षौद्रतुल्यं तज्जायते गन्धवर्जितम् ।<br>
इदं गन्धकतैलं स्यात्सर्वयोगेषु योजयेत् ॥ २,१.३६ ॥<br>
[द्वितीयः प्रकारः]<br>
अथवार्कस्नुहीक्षीरैर्वस्त्रं लेप्यं तु सप्तधा ।<br>
गन्धकं नवनीतेन पिष्ट्वा वस्त्रं लिपेत्तु ताम् ॥ २,१.३७ ॥<br>
तद्वर्तिं ज्वलितां दंशे धृतां कुर्यादधोमुखीम् ।<br>
तैलं पतेदधो भाण्डे ग्राह्यं योगेषु योजयेत् ॥ २,१.३८ ॥<br>
[गन्धकसत्त्वपातनम्; प्रथमः प्रकारः]<br>
गन्धकस्तु कुबेराक्षीतैलेन चिरमर्दितः ।<br>
दृढं प्रकटमूषायां ध्मातः सत्त्वं विमुञ्चति ॥ २,१.३९ ॥<br>
[द्वितीयः प्रकारः]<br>
यद्वा भाण्डोदरे क्षिप्त्वा गन्धकं पूर्वशोधितम् ।<br>
पिधाय ताम्रपात्रेण तस्मिञ्शीतोदकं क्षिपेत् ॥ २,१.४० ॥<br>
मन्दं प्रज्वाल्य तदधो वह्निमुष्णं जलं हरेत् ।<br>
एवं पुनः पुनः शीतजलमूर्ध्वं विनिक्षिपेत् ॥ २,१.४१ ॥<br>
गन्धकस्याग्नितः सत्त्वं स्वर्णाभं सर्वकार्यकृत् ।<br>
न चास्य सत्त्वमादद्यात्सत्त्वरूपो हि गन्धकः ॥ २,१.४२ ॥<br>
इति गन्धकतत्त्वज्ञाः केचिदन्ये प्रचक्षते ।<br>
[गन्धकद्रुतिः]<br>
यद्वा संचूर्णितं गन्धं कटुतैलसमन्वितम् ॥ २,१.४३ ॥<br>
वस्त्रे निक्षिप्य तद्वस्त्रं कारयेद्वर्तिकां दृढाम् ।<br>
ततः सूत्रेण संवेष्ट्य गोघृतेन परिप्लुताम् ॥ २,१.४४ ॥<br>
संदंशेनोद्धृतं कृत्वा वर्तिं चाधः प्रदीपयेत् ।<br>
पक्वाम्रफलसम्भूतरसवर्णा भवेद्द्रुतिः ॥ २,१.४५ ॥<br>
[गन्धकस्य गुणाः]<br>
गन्धकः कटुकः पाके वीर्योष्णो विमलः सरः ।<br>
विसर्पकुष्ठकण्डूतिक्रिमिगुल्मक्षयापहः ॥ २,१.४६ ॥<br>
अक्षिरोगप्रशमनो वृष्यो विषगदार्तिजित् ।<br>
सर्वसिद्धिप्रदो बल्यस्त्रिदोषघ्नो रसायनः ॥ २,१.४७ ॥<br>
[हरितालम्]<br>
हरितालं च गोदन्ती तालकं नटमण्डनम् ।<br>
गिरिजाललितं पीतमतिगन्धं बिडालकम् ॥ २,१.४८ ॥<br>
[हरितालभेदाः]<br>
हरितालं द्विधा प्रोक्तं पत्राख्यं पिण्डसंज्ञकम् ।<br>
[पत्त्रतालकःः फ्य्स्. प्रोपेर्तिएस्]<br>
स्वर्णवर्णं गुरु स्निग्धं तनुपत्त्रं च भासुरम् ॥ २,१.४९ ॥<br>
तत्पत्त्रतालकं प्रोक्तं बहुपत्रं रसायनम् ।<br>
[पिण्डतालकःः फ्य्स्. प्रोपेर्तिएस्]<br>
निष्पत्रं पिण्डसदृशं स्वल्पसत्त्वं तथा गुरु ॥ २,१.५० ॥<br>
स्त्रीपुष्पहरणं तत्तु गुणाल्पं पिण्डतालकम् ।<br>
[अशुद्धहरितालसेवने दोषाः]<br>
वातश्लेष्मप्रमेहादिकरमायुर्निबर्हणम् ॥ २,१.५१ ॥<br>
तापस्फोटाङ्गसंकोचं हरितालमशोधितम् ।<br>
[हरितालशुद्धिः; प्रथमः प्रकारः]<br>
तालकं कणशः कृत्वा दशांशेन तु टङ्कणम् ॥ २,१.५२ ॥<br>
जम्बीरोत्थद्रवैः क्षाल्यं काञ्जिकैः क्षालयेत्पुनः ।<br>
वस्त्रे चतुर्गुणे बद्ध्वा डोलायन्त्रे दिनं पचेत् ॥ २,१.५३ ॥<br>
सचूर्णेनारनालेन दिनं कूष्माण्डजै रसैः ।<br>
स्वेद्यं वा शाल्मलीतोयैस्तालकं शुद्धिमाप्नुयात् ॥ २,१.५४ ॥<br>
[द्वितीयः प्रकारः]<br>
मधुतुल्ये घनीभूते कषाये ब्रह्ममूलजे ।<br>
त्रिवारं तालकं भाव्यं पिष्ट्वा मूत्रेऽथ माहिषे ॥ २,१.५५ ॥<br>
उत्पलैर्दशभिर्देयं पुटं कुर्यात्पुनः पुनः ।<br>
एवं द्वादशधा पाच्यं शुद्धं योगेषु योजयेत् ॥ २,१.५६ ॥<br>
[तृतीयः प्रकारः]<br>
तालकं पोट्टलं बद्ध्वा सचूर्णे काञ्जिके पचेत् ।<br>
दोलायन्त्रेण यामैकं ततः कूष्माण्डजे रसे ॥ २,१.५७ ॥<br>
तिलतैले पचेद्यामं यामं च त्रिफलाजले ।<br>
एवं यन्त्रे चतुर्यामं पाच्यं शुध्यति तालकम् ॥ २,१.५८ ॥<br>
[तालकसत्त्वपातनम्; प्रथमः प्रकारः]<br>
लाक्षा राजी तिलाः शिग्रु टङ्कणं लवणं गुडम् ।<br>
तालकार्घ्येण संमर्द्य छिद्रमूषां निरोधयेत् ॥ २,१.५९ ॥<br>
पुटेत्पातालयन्त्रेण सत्त्वं पतति निश्चयम् ।<br>
[द्वितीयः प्रकारः]<br>
तालकं मर्दयेद्दुग्धैः सर्पाक्ष्या वा कषायकैः ॥ २,१.६० ॥<br>
पूर्ववज्जनयेत्सत्त्वं छिद्रमूषानिरोधितम् ।<br>
[तृतीयः प्रकारः]<br>
लाक्षा राजी गुडं शिग्रु टङ्कणं लवणं तिलाः ॥ २,१.६१ ॥<br>
एभिस्तुल्यं सत्त्वतालं मर्दयेद्रविदुग्धकैः ।<br>
दिनं वा वज्रिणीदुग्धैः कूश्माण्डस्य द्रवैश्च वा ॥ २,१.६२ ॥<br>
तेन कल्केन लिप्त्वान्तश्छिद्रमूषां निरोधयेत् ।<br>
पुटाद्वा धमनात्सत्त्वं ग्राह्यं पातालयन्त्रके ॥ २,१.६३ ॥<br>
[चतुर्थः प्रकारः]<br>
तालकादष्टमांशेन देयं सूतं च टङ्कणम् ।<br>
कूश्माण्डस्य रसैः स्नुह्याः क्षीरैर्मर्द्याद्दिनत्रयम् ॥ २,१.६४ ॥<br>
तद्गोलं छिद्रमूषायां ग्राह्यं सत्त्वं च पूर्ववत् ।<br>
[पञ्चमः प्रकारः]<br>
भागाः षोडश तालस्य विषपारदटङ्कणाः ॥ २,१.६५ ॥<br>
श्वेताभ्रवङ्गयोश्चूर्णं प्रतिभागं विमिश्रयेत् ।<br>
समं स्नुह्यर्कपयसा मर्दयेद्दिवसद्वयम् ॥ २,१.६६ ॥<br>
तद्गोलं काचकुप्यन्तः क्षिप्त्वा तां काचकूपिकाम् ।<br>
सर्वतोऽङ्गुलमानेन लिम्पेद्वस्त्रे मृदा दृढम् ॥ २,१.६७ ॥<br>
शुष्कां तां वालुकायन्त्रे शनैर्मन्दाग्निना पचेत् ।<br>
शुष्के द्रवे निरुध्याथ सम्यङ्मृल्लवणैर्मुखम् ॥ २,१.६८ ॥<br>
चण्डाग्निना पचेद्यावत्तावद्द्वादशयामकम् ।<br>
स्वाङ्गशीतं समुद्धृत्य भित्त्वा कूपीं समाहरेत् ॥ २,१.६९ ॥<br>
ऊर्ध्वलग्नं तालसत्त्वं स्फटिकोपलसन्निभम् ।<br>
[षष्ठः प्रकारः]<br>
भावितं स्नुक्पयः सिक्तं स्नुहीद्रावैर्द्विसप्तधा ॥ २,१.७० ॥<br>
तिलसर्षपशिग्रूणि लवणं मित्रपञ्चकम् ।<br>
एभिस्तुल्यं शुद्धतालं दिनमेकं विमर्दयेत् ॥ २,१.७१ ॥<br>
भूधरे छिद्रमूषान्तर्ध्मातं सत्त्वं विमुञ्चति ।<br>
[तालकस्य गुणाः]<br>
तालकं शोधितं श्रेष्ठं कुष्ठमृत्युजरापहम् ॥ २,१.७२ ॥<br>
सौभाग्यसौगन्ध्यकरं परमायुर्विवर्धनम् ।<br>
[मनःशिला]<br>
मनःशिला स्यात्कुनटी नागास्या रक्तगन्धकः ॥ २,१.७३ ॥<br>
नेपालिका नागजिह्वा कल्याणी सप्तनामका ।<br>
[मनःशिलाभेदाः]<br>
मनःशिला त्रिधा प्रोक्ता श्यामाङ्गी कणवीरका ॥ २,१.७४ ॥<br>
खण्डाख्या चैव तद्रूपं विविच्य परिकल्प्यते ।<br>
श्यामा रक्ता खराङ्गा च भाराढ्या श्यामिका मता ॥ २,१.७५ ॥<br>
तेजस्विनी च निर्भारा ताम्राभा कणवीरका ।<br>
चूर्णीभूतातिरक्ताङ्गी सभारा खण्डपूर्विका ॥ २,१.७६ ॥<br>
उत्तरोक्ता गुणैः श्रेष्ठा भूरिसत्त्वा प्रकीर्तिता ।<br>
[अशुद्धमनःशिलासेवायां दोषाः]<br>
अश्मरीं मूत्रकृच्छ्रं च मन्दाग्निं मलबद्धताम् ॥ २,१.७७ ॥<br>
करोति कुष्ठं तापं च शुद्धिहीना मनःशिला ।<br>
[मनःशिलाशुद्धिः]<br>
अजामूत्रैस्त्र्यहं पच्याद्दोलायन्त्रे मनःशिलाम् ॥ २,१.७८ ॥<br>
सप्तधा दध्यजापित्तैर्घर्मे ताप्यं विशुद्धये ।<br>
जीवन्तीभृङ्गराड्रक्तागस्त्यद्रावैर्मनःशिलाम् ॥ २,१.७९ ॥<br>
दोलायन्त्रे पचेद्यामं यामं छागोत्थमूत्रकैः ।<br>
क्षालयेदारनालेन सर्वयोगेषु योजयेत् ॥ २,१.८० ॥<br>
अगस्त्यस्य रसे भाव्या सप्ताहाच्छोधिता शिला ।<br>
[मनःशिलासत्त्वपातनम्; प्रथमः प्रकारः]<br>
तालवच्च शिलासत्त्वं पातनं शोधनं तथा ॥ २,१.८१ ॥<br>
गोमांसैर्मातुलुङ्गाम्लैर्दिनं भाव्या मनःशिला ।<br>
तां रक्तपीतपुष्पाणां रसैः पीतैश्च भावयेत् ॥ २,१.८२ ॥<br>
दिनान्ते मर्दयेद्यामं मित्रपञ्चकसंयुतम् ।<br>
गुलिकां काचकूप्यन्तः क्षिप्त्वा तां काचकूपिकाम् ॥ २,१.८३ ॥<br>
सर्वतोऽङ्गुलमानेन लिम्पेद्वस्त्रमृदा दृढम् ।<br>
शुष्कां तां वालुकायन्त्रे शनैर्मन्दाग्निना पचेत् ॥ २,१.८४ ॥<br>
शुष्के द्रवे निरुध्याथ सम्यङ्मृल्लवणैर्मुखम् ।<br>
चण्डाग्निना पचेद्यावत्तावद्द्वादशयामकम् ॥ २,१.८५ ॥<br>
स्वाङ्गशीतं समुद्धृत्य भित्त्वा कूपीं समाहरेत् ।<br>
ऊर्ध्वलग्नं शिलासत्त्वं बालार्कसदृशोपमम् ॥ २,१.८६ ॥<br>
[द्वितीयः प्रकारः]<br>
अगस्त्यशिग्रुजैस्तोयैस्त्र्यहं भाव्या मनःशिला ।<br>
तालकौषधयोगेन सत्त्वं हेमनिभं भवेत् ॥ २,१.८७ ॥<br>
[मनःशिलाया गुणाः]<br>
मनःशिला कटूष्णा च सतिक्ता कफवातजित् ।<br>
कण्डूतिक्षयकासघ्नी विषभूताग्निमान्द्यहृत् ॥ २,१.८८ ॥<br>
[माक्षिकम्]<br>
माक्षिकं मधुधातु स्यान्माक्षीकं हेममाक्षिकम् ।<br>
ताप्यं च तापिजं तार्क्ष्यं तापीदेशसमुद्भवम् ॥ २,१.८९ ॥<br>
[माक्षिकभेदाः]<br>
माक्षीकं द्विविधं हेममाक्षिकं तारमाक्षिकम् ।<br>
तत्राद्यं माक्षिकं कान्यकुब्जोत्थं स्वर्णसन्निभम् ॥ २,१.९० ॥<br>
तपतीतीरसम्भूतं पञ्चवर्णं सुवर्णवत् ।<br>
पाषाणबहलः प्रोक्तस्ताप्याख्योऽसौ गुणात्मकः ॥ २,१.९१ ॥<br>
सुवर्णाकारभेदाच्च प्रत्येकं तत्पुनस्त्रिधा ।<br>
कादम्बं कारवेल्लाख्यं तण्डुलीयकसंज्ञकम् ॥ २,१.९२ ॥<br>
[अशुद्धमाक्षिकसेवने दोषाः]<br>
प्राणविष्टम्भदौर्बल्यवह्निसादाक्षिरोगकृत् ।<br>
माक्षिकं मारयत्येव शुद्धिहीनं सुरार्चिते ॥ २,१.९३ ॥<br>
[माक्षिकशुद्धिः; प्रथमः प्रकारः]<br>
माक्षिकं नरमूत्रेण क्वाथैः कौलुत्थकोद्भवैः ।<br>
वेतसेनाम्लवर्गेण टङ्कणेन कटुत्रिकैः ॥ २,१.९४ ॥<br>
डोलायन्त्रे दिनं पाच्यं सूरणस्यैव मध्यगम् ।<br>
दिनं रम्भाद्रवैः पच्यादुद्धृतं पेषयेद्घृतैः ॥ २,१.९५ ॥<br>
एरण्डतैलसंयुक्तैः पुटे पच्यन्विशोधयेत् ।<br>
[द्वितीयः प्रकारः]<br>
माक्षिकस्य त्रयो भागा भागैकं टङ्कणस्य च ॥ २,१.९६ ॥<br>
मातुलुङ्गद्रवैर्वाथ जम्बीरोत्थद्रवैः पचेत् ।<br>
लोहपात्रे पचेत्तावद्यावत्पात्रं सुलोहितम् ॥ २,१.९७ ॥<br>
ताम्रवर्णमयो वापि तावच्छुध्यति माक्षिकम् ।<br>
[तृतीयः प्रकारः]<br>
अगस्तिपुष्पनिर्यासैः शिग्रुमूलं निघर्षयेत् ॥ २,१.९८ ॥<br>
द्रवैः पाषाणभेद्याश्च पेष्यमेभिश्च माक्षिकम् ।<br>
तद्वटीं चाथ मूषायां दशभिरुत्पलैः पुटेत् ॥ २,१.९९ ॥<br>
पुनः पुनश्च पिष्ट्वाथ पुटैः षड्भिर्विशुध्यति ।<br>
[चतुर्थः प्रकारः]<br>
क्षौद्रक्षीरारनालाश्च अष्टभागाः पृथक्पृथक् ॥ २,१.१०० ॥<br>
गव्यं तक्रं चतुर्भागं भागः कौलुत्थजो रसः ।<br>
सर्वं सम्पूरयेद्भाण्डे भागैकं माक्षिकं पचेत् ॥ २,१.१०१ ॥<br>
डोलायन्त्रेण मृद्वग्नौ याममात्रं पुनः पचेत् ।<br>
उद्धृत्य मातुलुङ्गाम्लैः पिष्ट्वा दशभिरुत्पलैः ॥ २,१.१०२ ॥<br>
पुटे पुनः पुनः कुर्यादेवं द्वादशवासरम् ।<br>
शुद्धं भवति माक्षीकं सर्वयोगेषु योजयेत् ॥ २,१.१०३ ॥<br>
[पञ्चमः प्रकारः]<br>
माक्षिकं कणशः कृत्वा जालिनीमेघनादयोः ।<br>
पिण्डे निक्षिप्य विपचेद्दोलायन्त्रे कुलुत्थजे ॥ २,१.१०४ ॥<br>
क्वाथे तच्छुद्धतां याति प्रशस्तं लोहमारणे ।<br>
[षष्ठः प्रकारः]<br>
तैले तक्रे गवां मूत्रे कौलुत्थे वाम्लकाञ्जिके ॥ २,१.१०५ ॥<br>
माक्षिकं शोधयेत्प्राज्ञो गिरिदोषनिवृत्तये ।<br>
[सप्तमः प्रकारः]<br>
कुलुत्थकोद्रवक्वाथनरमूत्राम्लवेतसैः ॥ २,१.१०६ ॥<br>
टङ्कणेनाम्लवर्गेण कटुकत्रितयेन वा ।<br>
डोलायन्त्रे दिनं पाच्यं सूरणकन्दमध्यगम् ॥ २,१.१०७ ॥<br>
दिनं रम्भाद्रवैः पाच्यं ध्मातमुद्धृत्य पेषितम् ।<br>
एरण्डतैलसर्पिर्भ्यां पुटैः शुध्यति माक्षिकम् ॥ २,१.१०८ ॥<br>
[अष्टमः प्रकारः]<br>
सुवर्णवर्णविमलं ताप्यं वा कणशः कृतम् ।<br>
पुनर्नवायाः कल्कस्थं कौलुत्थे स्वेदयेद्रसे ॥ २,१.१०९ ॥<br>
सैन्धवैर्बीजपूराक्तैर्युक्तं वा पोट्टलीकृतम् ।<br>
डोलायन्त्रे दिनं स्वेद्यं शुद्धिमायाति निश्चितम् ॥ २,१.११० ॥<br>
[माक्षिकसत्त्वपातनविधिः; प्रथमः प्रकारः]<br>
गोदुग्धैश्च स्नुहीक्षीरैर्भाव्यमेरण्डतैलकैः ।<br>
माक्षिकं दिनमेकं तु मर्दितं वटकीकृतम् ॥ २,१.१११ ॥<br>
अभ्रवद्धमने सत्वं सस्यकस्याप्ययं विधिः ।<br>
[द्वितीयः प्रकारः]<br>
दोलायन्त्रे सारनाले माक्षिकं स्वेदयेद्दिनम् ॥ २,१.११२ ॥<br>
चूर्णितं मधुसर्पिर्भ्यां लोहपात्रे पचेद्दिनम् ।<br>
आदाय भावयेद्घर्मे वज्रीक्षीरैर्दिनावधि ॥ २,१.११३ ॥<br>
गृहधूमैर्घृतैः क्षौद्रैः संयुक्तैर्मर्दयेद्दिनम् ।<br>
अन्धमूषागतं ध्मातं सत्त्वं गुञ्जानिभं भवेत् ॥ २,१.११४ ॥<br>
[तृतीयः प्रकारः]<br>
कदलीकन्दतोयेन माक्षिकं शतधातपे ।<br>
भावितं पाचयेद्यामं साज्यैर्वातारितैलकैः ॥ २,१.११५ ॥<br>
पूर्ववद्धमनात्सत्त्वमिन्द्रगोपसमं भवेत् ।<br>
[चतुर्थः प्रकारः]<br>
स्नुह्यर्कपयसा स्तन्यैर्माक्षिकं मर्दयेद्दिनम् ॥ २,१.११६ ॥<br>
कङ्कुष्ठं टङ्कणं चैव प्रतिपादांशमिश्रितम् ।<br>
मूकमूषागतं ध्मातं सत्वं मणिनिभं भवेत् ॥ २,१.११७ ॥<br>
[पञ्चमः प्रकारः]<br>
कदलीकन्दतुलसीजम्बीराणां द्रवैः क्रमात् ।<br>
भावयेन्माक्षिकं श्लक्ष्णं प्रतिद्रावेण सप्तधा ॥ २,१.११८ ॥<br>
रुद्ध्वा ध्माते पतेत्सत्त्वं शुकतुण्डनिभं शुभम् ।<br>
[षष्ठः प्रकारः]<br>
मूत्रवर्गाम्लवर्गाभ्यां द्विसप्ताहं विभावयेत् ॥ २,१.११९ ॥<br>
माक्षीकं तीव्रघर्मेण दिनमम्लैश्च मर्दयेत् ।<br>
मित्रपञ्चकसंयुक्तं वटीकृत्य धमेद्दृढम् ॥ २,१.१२० ॥<br>
व्योमवद्वङ्कनालेन सत्त्वं शुल्बनिभं भवेत् ।<br>
[सप्तमः प्रकारः]<br>
स्नुहीक्षीरैर्गवां क्षीरैर्भाव्यमेरण्डतैलकैः ॥ २,१.१२१ ॥<br>
माक्षिकं पञ्चमित्राक्तं सप्ताहान्ते वटीकृतम् ।<br>
पूर्ववद्विधमेत्तेन सत्त्वं लाक्षानिभं भवेत् ॥ २,१.१२२ ॥<br>
[अष्टमः प्रकारः]<br>
स्तन्यैः कङ्कुष्ठकैश्चैव कदलीतोयसंयुतैः ।<br>
मित्रपञ्चकसंयुक्तैर्माक्षिकं दिनसप्तकम् ॥ २,१.१२३ ॥<br>
भावितं मर्दयेद्यामं दिनं वातारितैलकैः ।<br>
मृद्वग्निना पचेत्तावद्यावद्द्रवति गोलकम् ॥ २,१.१२४ ॥<br>
सत्त्वं किंशुकपुष्पाभं व्योमवद्धमनाद्भवेत् ।<br>
विमलानां च सर्वेषां सस्यकस्याप्ययं विधिः ॥ २,१.१२५ ॥<br>
[नवमः प्रकारः]<br>
संचूर्ण्य माक्षिकं शुद्धं मर्द्यमम्लेन केनचित् ।<br>
क्षालयेदारनालेन ह्यधःस्थं स्वर्णचूर्णवत् ॥ २,१.१२६ ॥<br>
जारयेत्तत्समाहृत्य धमेत्सत्त्वं विमुञ्चति ।<br>
योजयेद्वापने चेदं बीजानां यत्र यत्र वै ॥ २,१.१२७ ॥<br>
[दशमः प्रकारः]<br>
कदलीपत्रजैर्नीरैर्माक्षिकं भावयेद्द्रुतम् ।<br>
गन्धर्वतैलमध्वाज्यैः पक्वमेकदिनं ततः ॥ २,१.१२८ ॥<br>
तत्ताप्यं वज्रमूषायां पक्वायां निक्षिपेत्ततः ।<br>
लोहसंधानकरणं तत्समं तत्र निक्षिपेत् ॥ २,१.१२९ ॥<br>
दृढं प्रमूकमूषायां कोष्ठिकायां निवेशयेत् ।<br>
अङ्गारैः खदिरोद्भूतैर्धमेद्भस्त्राद्वयेन वै ॥ २,१.१३० ॥<br>
वङ्कनालयुजा सत्त्वं ताप्यस्य पतति ध्रुवम् ।<br>
[एकादशः प्रकारः]<br>
माणिवन्ध्यं वैष्णवं च गृह्णीयात्समभागतः ॥ २,१.१३१ ॥<br>
फलपूररसैः पिष्ट्वा सम्पुटे सुदृढं क्षिपेत् ।<br>
सम्यग्लिप्त्वा वनोद्भूतैश्छाणकैः पुटयेत्ततः ॥ २,१.१३२ ॥<br>
कुकुप्तोत्थं तदाकृष्यं स्वांगशीतं प्रमर्दयेत् ।<br>
फलपूररसैः पक्वैर्मर्दयित्वाथ पूर्ववत् ॥ २,१.१३३ ॥<br>
पुटनं छगणेनैव तावत्कुर्याद्विचक्षणः ।<br>
यावत्तत्पुटितं कल्कं फलपूराम्लमर्दितम् ॥ २,१.१३४ ॥<br>
शाणोत्तेजितनिस्त्रिंशलिप्तं तत्ताम्रतामियात् ।<br>
इत्थं शुद्धं च गरुडं टङ्कणं नीरजं रसम् ॥ २,१.१३५ ॥<br>
घृतेन मधुना युक्तं सगुडं गुञ्जया समम् ।<br>
प्राग्वन्मूषागतं कृत्वा धमेत्तत्खदिराग्निना ॥ २,१.१३६ ॥<br>
मृदुसत्त्वं नागसममिन्द्रगोपकसन्निभम् ।<br>
पतत्येव न संदेहः सर्वज्ञवचनं तथा ॥ २,१.१३७ ॥<br>
शुक्लदीप्तिरशब्दश्च यदा वैश्वानरो भवेत् ।<br>
तदा तु सत्त्वं पतितं जानीयान्नान्यथा क्वचित् ॥ २,१.१३८ ॥<br>
[माक्षिकस्य गुणाः]<br>
कषायतिक्तमधुरं कटुकं माक्षिकद्वयम् ।<br>
उष्णं रसायनं कुष्ठशोषहिध्मावमिप्रणुत् ॥ २,१.१३९ ॥<br>
माक्षीकधातुः सकलामयघ्नः प्राणो रसेन्द्रस्य परं हि वृष्यः ।<br>
दुर्मेललोहद्वयमेलकश्च गुणोत्तरः पूर्वरसायनाग्र्यः ॥ २,१.१४० ॥<br>
[अभ्रकम्]<br>
उत्पत्त्यादि घनस्यादौ कथितं तद्रसायने ।<br>
अधुना सम्प्रवक्ष्यामि तत्क्रियास्तद्गुणानपि ॥ २,१.१४१ ॥<br>
[अभ्रकभस्मविधिः; प्रथमः प्रकारः]<br>
धान्याभ्रकं मेघनादद्रवैः संमर्दयेद्दिनम् ।<br>
शतांशं टङ्कणं दत्त्वा ततो गजपुटे पचेत् ॥ २,१.१४२ ॥<br>
मुस्तासूरणवर्षाभूरसैर्व्यस्तैः पुटं त्रिधा ।<br>
कासमर्दरसैः पञ्च वरागोमूत्रकैरपि ॥ २,१.१४३ ॥<br>
न्यग्रोधस्य जटाक्वाथैर्मर्द्यं दशपुटं पुनः ।<br>
षट्च जम्बीरनीरेण गोक्षीरेण पुटत्रयम् ॥ २,१.१४४ ॥<br>
पेषणं घर्मपाकं च स्थालीपाकं पुटं क्रमात् ।<br>
कुर्याच्चत्वारि कर्माणि टङ्कणं च पुटे पुटे ॥ २,१.१४५ ॥<br>
निश्चन्द्रं जायते ह्यभ्रं सर्वयोगेषु योजयेत् ।<br>
अयं सामान्यसंस्कारो विशेषस्तु निगद्यते ॥ २,१.१४६ ॥<br>
[भस्मीकरणे विशिष्टसंस्कारः]<br>
निश्चन्द्रकं मृतव्योम सामान्यसंस्कृतम् ।<br>
तत्तद्रोगहरद्रव्यक्वाथैः पिष्ट्वा पुटे पचेत् ॥ २,१.१४७ ॥<br>
यन्त्रैस्त्रिः सप्तधा कुर्यात्तत्तद्रोगहरं भवेत् ।<br>
अयं विशेषसंस्कारस्तत्तद्रोगहरो भवेत् ॥ २,१.१४८ ॥<br>
पूर्वाह्ने पेषणं कार्यं मध्याह्ने घर्मपाचनम् ।<br>
सायाह्ने स्थालिकापाकं कुर्याद्रात्रौ पुटं क्रमात् ॥ २,१.१४९ ॥<br>
संस्कारः पञ्चधा प्रोक्तो घनस्य परमेश्वरि ।<br>
धान्याभ्रकरणं सत्त्वपातनं निर्मलक्रिया ॥ २,१.१५० ॥<br>
सुमृतीकरणं चैव त्वमृतीकरणं तथा ।<br>
मारणे घनसत्त्वस्य घनपत्रस्य मारणे ॥ २,१.१५१ ॥<br>
क्रमाच्छ्रेष्ठतमौ प्रोक्तौ शस्तौ दरदटङ्कणौ ।<br>
[द्वितीयः प्रकारः]<br>
मुस्ताक्वाथेन धान्याभ्रं पञ्चविंशत्पुटे पचेत् ॥ २,१.१५२ ॥<br>
गोमूत्रैश्च तथा क्वाथैस्त्रिफलायाः सुरेश्वरि ।<br>
कासमर्दद्रवैरेकं गोक्षीरेण पुटं त्रिधा ॥ २,१.१५३ ॥<br>
निश्चन्द्रं जायते ह्यभ्रं सर्वयोगेषु योजयेत् ।<br>
विशेषसंस्कारयुतं तत्तद्रोगहरं भवेत् ॥ २,१.१५४ ॥<br>
[तृतीयः प्रकारः]<br>
धान्याभ्रकस्य भागैकं भागौ द्वौ टङ्कणस्य च ।<br>
पिष्ट्वा तदन्धमूषायां रुद्ध्वा तीव्राग्निना धमेत् ॥ २,१.१५५ ॥<br>
स्वभावशीतलं चूर्णं सर्वयोगेषु योजयेत् ।<br>
विशेषसंस्कारयुतं तत्तद्रोगहरं भवेत् ॥ २,१.१५६ ॥<br>
[चतुर्थः प्रकारः]<br>
धान्याभ्रं मर्दयेदम्लैर्घर्मे संस्थापयेत्ततः ।<br>
पुटं कुर्यात्ततोऽम्लेन सेचनं मर्दनं पुनः ॥ २,१.१५७ ॥<br>
विंशद्वारं ततो दुग्धे पुटनिस्तब्धमभ्रकम् ।<br>
क्षिपेत्तं मर्दयेद्दुग्धैर्दुग्धे क्षिप्त्वातपे न्यसेत् ॥ २,१.१५८ ॥<br>
पुटं त्रिः सप्तवाराणि कुर्यादेवं पुनः पुनः ।<br>
तण्डुलं वज्रवल्ली च तालमूली पुनर्नवा ॥ २,१.१५९ ॥<br>
शार्ङ्गेरी मरिचं चैव बला च पयसा सह ।<br>
पूर्वाभ्रं पेषयेदेतैः प्रत्येकैश्च त्र्यहं त्र्यहम् ॥ २,१.१६० ॥<br>
क्षिप्त्वातपे पुटे पच्यात्प्रत्येकेन पुनः पुनः ।<br>
एवं निश्चन्द्रकं व्योम कज्जलाभं मृतं भवेत् ॥ २,१.१६१ ॥<br>
[पञ्चमः प्रकारः]<br>
धान्याभ्रकस्य शुष्कस्य दशांशं मरिचं क्षिपेत् ।<br>
पेषयेदम्लवर्गेण अम्लैर्भाव्यं दिनत्रयम् ॥ २,१.१६२ ॥<br>
तच्छुष्कं सम्पुटे धाम्यं खदिराङ्गारकैर्दृढम् ।<br>
ऊर्ध्वपात्रे निवार्याथ सिञ्चेदम्लेन केन तम् ॥ २,१.१६३ ॥<br>
धान्यं तत्रैव षड्वारमम्लैः सिञ्च्यात्पुनः पुनः ।<br>
अगस्त्यशिग्रुवर्षाभूमूलपत्रभवै रसैः ॥ २,१.१६४ ॥<br>
पिष्ट्वाभ्रं सेचयेत्तेन षड्धा धाम्यं च सेचयेत् ।<br>
सितामध्वाज्यगोक्षीरैस्तद्धौतं पेष्यमभ्रकम् ॥ २,१.१६५ ॥<br>
रुद्ध्वा षड्भिः पुटैः पाच्यं पिष्ट्वा चैव पुनः पुनः ।<br>
मत्स्याक्ष्याश्चैकवीराया द्रवैः पिष्ट्वा त्रिधा पचेत् ॥ २,१.१६६ ॥<br>
एवं गजपुटैः पाच्यं निश्चन्द्रमयतेऽभ्रकम् ।<br>
पत्त्राभ्रकस्य सिन्दूरं सर्वयोगेषु योजयेत् ॥ २,१.१६७ ॥<br>
[षष्ठः प्रकारः]<br>
धान्याभ्रं मर्दयेद्यामं मत्स्याक्षीस्वरसैस्ततः ।<br>
पचेद्गजपुटैरेवं सप्तधा तुलसीरसैः ॥ २,१.१६८ ॥<br>
कोकिलाक्षरसैः सप्त कुमारीस्वरसैस्तथा ।<br>
श्वेतदूर्वारसैस्तद्वद्व्याघ्रीकन्दरसैस्तथा ॥ २,१.१६९ ॥<br>
पुनर्नवारसैः सप्त तद्वत्पञ्चामृतैस्ततः ।<br>
निश्चन्द्रं जायते ह्यभ्रं सर्वयोगेषु योजयेत् ॥ २,१.१७० ॥<br>
[सप्तमः प्रकारः]<br>
धान्याभ्रं टङ्कणं तुल्यं गोमूत्रैस्तुलसीद्रवैः ।<br>
वाकुच्या सूरणैर्नाल्या दिनं पिष्ट्वा पुटे पचेत् ॥ २,१.१७१ ॥<br>
द्रवैः पुनः पुनः पिष्ट्वा दिनान्तेषु पुटे पचेत् ॥ २,१.१७२ ॥<br>
रुद्ध्वा रुद्ध्वा पुटैस्त्वेवं निश्चन्द्रं चाभ्रकं भवेत् ।<br>
[अष्टमः प्रकारः]<br>
पिष्ट्वा साम्लारनालेन पेटालीमूलजत्वचम् ॥ २,१.१७३ ॥<br>
तद्द्रवैर्मर्दयेदभ्रं दिनं गजपुटे पचेत् ।<br>
एवं सप्तपुटं कार्यं दध्ना च पुटसप्तकम् ॥ २,१.१७४ ॥<br>
यवचिञ्चाद्रवैस्तद्वन्निश्चन्द्रं जायतेऽभ्रकम् ।<br>
[नवमः प्रकारः]<br>
धान्याभ्रकं रविक्षीरै रविमूलद्रवैश्च वा ॥ २,१.१७५ ॥<br>
मर्द्यं मर्द्यं पुटे पच्यात्सप्तधा म्रियते ध्रुवम् ।<br>
[दशमः प्रकारः]<br>
धान्याभ्रकं तुषाम्लान्तरातपे स्थापयेद्दिनम् ॥ २,१.१७६ ॥<br>
यामं मर्द्यं तु तद्गोलं रुद्ध्वा गजपुटे पचेत् ।<br>
एवं कार्पासतोयान्तः स्थाप्यं पाच्यं पुटे पचेत् ॥ २,१.१७७ ॥<br>
एवं गोक्षीरमध्यस्थं स्थाप्यं पेष्यं पुटे पचेत् ।<br>
पश्चादम्लैश्च गोक्षीरैः कार्पासैश्च पुनः पुनः ॥ २,१.१७८ ॥<br>
घर्मपाकं मर्दनं च स्थालीपाकं पुटं क्रमात् ।<br>
एकविंशत्पुटे प्राप्ते निश्चन्द्रं जायतेऽभ्रकम् ॥ २,१.१७९ ॥<br>
सर्वेषां घातिताभ्राणाममृतीकरणे विधिः ।<br>
[अभ्रकस्य गुणाः]<br>
अभ्रकं गगनं भृङ्गं बहुपुत्रमुमाभवम् ॥ २,१.१८० ॥<br>
पत्राभ्रकस्य सिन्दूरममृतं परमं हितम् ।<br>
त्रिदोषघ्नं बलकरं वृष्यमारोग्यदं शुचि ॥ २,१.१८१ ॥<br>
सर्वरोगहरं सौम्यं विषघ्नं च रसायनम् ।<br>
[चिन्नबर्ःः स्य्नोन्य्म्स्]<br>
हिङ्गुलो दरदं चूर्णपारदश्च रसोद्भवः ॥ २,१.१८२ ॥<br>
रसगर्भः सुरङ्गश्च लोहघ्नः सिद्धिपारदः ।<br>
[चिन्नबर्ःः सुब्त्य्पेस्]<br>
हिङ्गुलस्त्रिविधो ज्ञेयश्चर्मारः शुकतुण्डकः ॥ २,१.१८३ ॥<br>
हंसपादश्च तत्राद्यं तारकर्मणि योजयेत् ।<br>
अधमं तं विजानीयाच्छुकतुण्डं च मध्यमम् ॥ २,१.१८४ ॥<br>
हेमतारक्रियामार्गे योजयेत्परमेश्वरि ।<br>
हंसपादो महाश्रेष्ठः सर्वकर्मकरो हि सः ॥ २,१.१८५ ॥<br>
तस्य सत्त्वं सूत एव दरदस्य त्रिभेदतः ।<br>
[शुकतुण्डःः फ्य्स्. प्रोपेर्तिएस्]<br>
हेमकिट्टस्य सदृशस्तद्रूपस्तीक्ष्णमारकः ॥ २,१.१८६ ॥<br>
चर्मारस्तीक्ष्णरूपः स्यात्सुप्रीतः शुकतुण्डकः ।<br>
[हंसपादःः प्रोपेर्तिएस्]<br>
जपाकुसुमसङ्काशो हंसपादो महोत्तमः ॥ २,१.१८७ ॥<br>
रसायने सर्वसूतहरणे सर्वरञ्जने ।<br>
लोहानां मारणे श्रेष्ठो वर्णोत्कर्षणकर्मणि ॥ २,१.१८८ ॥<br>
रसकस्य तथा रागबन्धे धौरेयकः स्मृतः ।<br>
मलदोषादिकं नास्ति सर्वकार्येषु पूज्यते ॥ २,१.१८९ ॥<br>
[हिङ्गुलशुद्धिः]<br>
मेषीक्षीरेण दरदमम्लवर्गैश्च भावितम् ।<br>
सप्तवारं प्रयत्नेन शुद्धिमायाति निश्चितम् ॥ २,१.१९० ॥<br>
[हिङ्गुलसत्त्वपातनम्]<br>
दरदं पातनायन्त्रे पातितं च जलाशये ।<br>
सत्त्वं सूतकसङ्काशं विमुञ्चति न संशयः ॥ २,१.१९१ ॥<br>
[हिङ्गुलस्य गुणाः]<br>
ये गुणाः पारदे प्रोक्तास्ते गुणाः सन्ति हिङ्गुले ।<br>
नवज्वरहरः प्रोक्तः सम्पातज्वरनाशनः ॥ २,१.१९२ ॥<br>
[गैरिकम्]<br>
गैरिकं गिरिधातुः स्याद्रक्तधातुर्गवेधुकम् ।<br>
[गैरिकःः सुब्त्य्पेस्]<br>
गैरिकं द्विविधं प्रोक्तं तत्राद्यं स्वर्णगैरिकम् ॥ २,१.१९३ ॥<br>
पाषाणगैरिकं चान्यत्पूर्वं श्रेष्ठतमं गुणैः ।<br>
[गैरिकस्य गुणाः]<br>
शोणितं मसृणं स्निग्धं स्वादु वृष्यं हिमं लघु ॥ २,१.१९४ ॥<br>
चक्षुष्यं रक्तपित्तघ्नं विषहिध्मावमिप्रणुत् ।<br>
तापज्वरहरं श्रेष्ठं हेमघ्नं रक्तगैरिकम् ॥ २,१.१९५ ॥<br>
[पाषाणगैरिकःः फ्य्स्. प्रोपेर्तिएस्]<br>
पाषाणगैरिकं प्रोक्तं कठिनं ताम्रवर्णकम् ।<br>
[चपलः]<br>
देहवेधी लोहवेधी चपला रसबन्धिनी ॥ २,१.१९६ ॥<br>
चपला बहुभेदा च सर्वलोहस्वरूपतः ।<br>
हेमस्तारो रविमयः सीसात्मा वङ्गरूपधृक् ॥ २,१.१९७ ॥<br>
तीक्ष्णरूपः कांस्यरूपो रक्तो विषमयस्तथा ।<br>
[चपलस्वरूपम्]<br>
सत्त्वलोहस्वरूपास्ते विषो हरितलोहभाक् ॥ २,१.१९८ ॥<br>
विषाख्यं चपलं प्राप्य निर्जीवे तस्य दापयेत् ।<br>
पुटेनारण्यजैश्छाणैः सधूमं सर्वथा त्यजेत् ॥ २,१.१९९ ॥<br>
नश्येत तस्य धूमं वै स्पर्शनं दूरतस्त्यजेत् ।<br>
अशनात्तस्य संस्पर्शान्म्रियते सद्य एव हि ॥ २,१.२०० ॥<br>
धूमावलोकनाच्छीर्षपीडा संजायते ज्वरः ।<br>
एवं दत्तपुटे शान्ते गृह्णीयाच्चपलं ततः ॥ २,१.२०१ ॥<br>
[चपलस्य गुणाः]<br>
तस्य संस्पर्शमात्रेण हीरको म्रियते क्षणात् ।<br>
सर्वेषां चपलानां वै स्वभावः समुदाहृतः ॥ २,१.२०२ ॥<br>
वङ्गस्तम्भे नागराजे क्रमे वातीव शस्यते ।<br>
सर्वलोहानि कुर्वन्ति सुवर्णं तारमेव च ॥ २,१.२०३ ॥<br>
युक्त्याथ शोधितः सूते विना बीजं च वा तथा ।<br>
शतं वापि सहस्रं वा लक्षं कोटिं च वेधयेत् ॥ २,१.२०४ ॥<br>
वज्रेण रसराजेन बीजेन च समाश्रिता ।<br>
धूमतो वेधयेल्लोहान् रसजीर्णः स्वयं गलेत् ॥ २,१.२०५ ॥<br>
निष्पत्य तेन देहस्य चपलेन महात्मना ।<br>
[शिलाजतु]<br>
अश्मजं गिरिजं शैलमश्मलाक्षा शिलाजतु ॥ २,१.२०६ ॥<br>
[शिलाजतुःः सुब्त्य्पेस्]<br>
शिलाधातुर्द्विधा प्रोक्तो गोमूत्राद्यो रसायनम् ।<br>
कर्पूरपूर्वकश्चान्यस्तत्राद्यो द्विविधः स्मृतः ॥ २,१.२०७ ॥<br>
ससत्त्वश्चैव निःसत्त्वस्तयोः पूर्वो गुणाधिकः ।<br>
ग्रीष्मे तीव्रार्कतप्तेभ्यः पादेभ्यो हिमभूभृतः ॥ २,१.२०८ ॥<br>
स्वर्णरूप्याकगर्भेभ्यः शिलाधातुर्विनिःसरेत् ।<br>
[शिलाजतोर्गुणाः]<br>
स्वर्णगर्भगिरेर्जातं जपापुष्पनिभं गुरु ॥ २,१.२०९ ॥<br>
ससत्त्वं स्वादु परमं परमं तद्रसायनम् ।<br>
रूप्यगर्भगिरेर्जातं मधुरं पाण्डुरं गुरु ॥ २,१.२१० ॥<br>
शिलाजं पाण्डुरोगघ्नं विशेषात्पित्तरोगजित् ।<br>
ताम्रगर्भगिरेर्जातं नीलवर्णं घनं गुरु ॥ २,१.२११ ॥<br>
शिलाजं कफवातघ्नं तीक्ष्णोष्णं दीपनं परम् ।<br>
वह्नौ क्षिप्तं भवेद्यत्तल्लिङ्गाकारं ह्यधूमकम् ॥ २,१.२१२ ॥<br>
सलिलेऽप्यवलीनं च तत्सिद्धं हि शिलाजतु ।<br>
गोमूत्रगन्धि कृष्णं गुग्गुलुकाभं सशर्करं मृत्स्नम् ।<br>
स्निग्धमनम्लकषायं मृदु गुरु च शिलाजतु श्रेष्ठम् ॥ २,१.२१३ ॥<br>
सर्वं च तिक्तकटुकं स्वादु नात्युष्णशीतलम् ॥ २,१.२१४ ॥<br>
वृष्यं त्रिदोषजिद्भेदि चक्षुष्यं च रसायनम् ।<br>
क्षयशोफोदरार्शोघ्नं मेहमूत्रग्रहापहम् ॥ २,१.२१५ ॥<br>
नूनं सज्वरपाण्डुशोफशमनं मेहाग्निमान्द्यापहं मेदश्छेदकरं च यक्ष्मशमनं मूलामयोन्मूलनम् ।<br>
प्लीहविनाशनं जठरहृच्छूलघ्नमामापहं सर्वत्वग्गदनाशनं किमपरं देहे च लोहे हितम् ॥ २,१.२१६ ॥<br>
रसोपरससूतेन्द्ररत्नलोहेषु ये गुणाः ।<br>
वसन्ति ते शिलाधातौ जरामृत्युजिगीषया ॥ २,१.२१७ ॥<br>
[भूनागः]<br>
भूनागः क्षितिनागश्च भूलता रक्तजन्तुकः ।<br>
क्षितिजः क्षितिजन्तुश्च विषघ्नो रक्ततुण्डकः ॥ २,१.२१८ ॥<br>
यासां छेदे न रक्तं प्रभवति सततं प्रायशो रक्तभूमौ ।<br>
संग्राह्या भूलतास्ता विषहरधनदं पातयेत्तासु सत्त्वम् ।<br>
तद्युक्त्या पारदेन्द्रश्चरति यदि समं सारणायन्त्रयोगैः ।<br>
बद्धोऽयं कोटिवेधी समरविरजते योजयेद्भास्करे वा ॥ २,१.२१९ ॥<br>
[भूनागसत्त्वस्य गुणाः]<br>
सत्त्वं भूनागजं क्ष्वेलयक्षराक्षसमृत्युजित् ।<br>
सर्ववश्यकरं सर्वरोगघ्नं च रसायनम् ॥ २,१.२२० ॥<br>
रसेन्द्रे जारणाकर्मजारितं कोटिवेधकृत् ।<br>
सुवर्णादीनि लोहानि रक्तानि ग्रसति क्षणात् ॥ २,१.२२१ ॥<br>
[भूनागसत्त्वपातनम्; प्रथमः प्रकारः]<br>
रक्तभूजातभूनागमृत्तिकां क्षालयेज्जलैः ।<br>
यावत्सत्त्वावशेषं स्याद्धौतसत्त्वं तदेव हि ॥ २,१.२२२ ॥<br>
मित्रपञ्चकयुक्तं तन्मूषायां धमयेद्दृढम् ।<br>
निर्भिद्य मूषां तत्सत्त्वं गृहीत्वा किट्टकं पुनः ॥ २,१.२२३ ॥<br>
एवं त्रिवारं धमनात्सत्त्वशेषं समाहरेत् ।<br>
[द्वितीयः प्रकारः]<br>
भूनागमृत्तिकां भाण्डे भूनागैः सह निक्षिपेत् ॥ २,१.२२४ ॥<br>
षण्मासान्तं समान्तं वा जलैः सिञ्चेन्मुहुर्मुहुः ।<br>
अस्य सत्त्वं विधानेन गृह्णीयादभ्रसत्त्ववत् ॥ २,१.२२५ ॥<br>
[तृतीयः प्रकारः]<br>
रक्तभूमिजभूनागान् पञ्जरस्थेन बर्हिणा ।<br>
भक्षयेत्तु शरत्काले नित्यं तन्मलमाहरेत् ॥ २,१.२२६ ॥<br>
लाक्षासर्जरसः सर्जी गुग्गुलुर्मित्रपञ्चकम् ।<br>
ऊर्णा क्षाराश्च पटवो नीलसर्पेन्द्रगोपकौ ॥ २,१.२२७ ॥<br>
मत्स्यश्च नीलसरटः कूर्मपृष्ठं शशास्थि च ।<br>
माक्षीकं शिखिशंखतुत्थं च सर्वांशं बर्हिणो मलम् ॥ २,१.२२८ ॥<br>
सर्वं निक्षिप्य मूषायां धमेत्तीव्राग्निना दृढम् ।<br>
निर्भिद्य मूषां तत्सत्त्वं गृहीत्वा किट्टकं पुनः ॥ २,१.२२९ ॥<br>
एवं त्रिवारधमनात्सत्त्वशेषं समाहरेत् ।<br>
[हरिद्राश्मा]<br>
हरिद्राश्मा निशाग्रावः पीताङ्गः पीतकर्षणः ॥ २,१.२३० ॥<br>
तत्सत्त्वकं सितं स्वर्णं श्रेष्ठं रसरसायने ।<br>
[अग्निजारः]<br>
अग्निजारोऽग्निनिर्यासोऽप्यग्निगर्भोऽग्निजः स्मृतः ॥ २,१.२३१ ॥<br>
वडबाग्निमलो ज्ञेयो जरायुश्चार्णवोद्भवः ।<br>
अग्निज्वालोऽग्निजारश्च प्रोक्तः सिन्धुप्लवो दश ॥ २,१.२३२ ॥<br>
सामुद्रस्याग्निनक्रस्य जरायुर्बहिरुज्झितः ।<br>
संशुष्को भानुतापेन सोऽग्निजार इति स्मृतः ॥ २,१.२३३ ॥<br>
जाराभं दहति स्पर्शात्पिच्छिलं सागरोत्प्लवम् ।<br>
जरायुस्तच्चतुर्वर्णं श्रेष्ठं तेषु सलोहितम् ॥ २,१.२३४ ॥<br>
[अग्निजारस्य गुणाः]<br>
स्यादग्निजारः कटुकोष्णवीर्यः तुन्दामयघ्नः कफवातहारी ।<br>
पित्तप्रदः शोणितसन्निपातशूलादिवातामयनाशकश्च ॥ २,१.२३५ ॥<br>
अग्निजारस्त्रिदोषघ्नो धनुर्वातादिवातनुत् ।<br>
मर्दनो रसवीर्यस्य दीपनो जारणस्तथा ॥ २,१.२३६ ॥<br>
[खर्परी (रसकम्)]<br>
खर्परी रसकं तुत्थखर्पर्यमृतसम्भवा ।<br>
रसको द्विविधः प्रोक्तो दर्दुरः कारवेल्लकः ॥ २,१.२३७ ॥<br>
सदंशो दर्दुरः प्रोक्तो निर्दंशः कारवेल्लकः ।<br>
सत्त्वपाते शुभः पूर्वो द्वितीयश्चौषधादिषु ॥ २,१.२३८ ॥<br>
घनसत्त्वनिभं बाह्ये शुभं हारिद्रवत्ततः ।<br>
अच्छं खर्परवत्तुत्थमुत्तमं सतोदरम् ॥ २,१.२३९ ॥<br>
[खर्पर्या गुणाः]<br>
रसकः सर्वदोषघ्नः कफपित्तविनाशनः ।<br>
चक्षूरोगक्षयघ्नश्च लोहपारदरञ्जनः ॥ २,१.२४० ॥<br>
नागार्जुनेन निर्दिष्टौ रसस्य रसकावुभौ ।<br>
श्रेष्ठौ सिद्धरसौ ख्यातौ देहलोहकरौ परौ ॥ २,१.२४१ ॥<br>
रसश्च रसकश्चोभौ येनाग्निसहनौ कृतौ ।<br>
देहलोहमयीं सिद्धिं दास्यतस्तु न संशयः ॥ २,१.२४२ ॥<br>
[खर्परीसत्त्वपातनम्]<br>
जयन्तीत्रिफलाचूर्णं हरिद्रागुडटङ्कणम् ।<br>
पादांशं रसकस्येदं पिष्ट्वा मूषाः प्रलेपयेत् ॥ २,१.२४३ ॥<br>
नलिकासम्पुटं बद्ध्वा शोषयेदातपे खरे ।<br>
ग्राह्यं पातालयन्त्रेण सत्त्वं ध्माते पुटेऽथ वा ॥ २,१.२४४ ॥<br>
[खर्परीशुद्धिः]<br>
रजस्वलारजोमूत्रै रसकं भावयेद्दिनम् ।<br>
तैरेव दिनमेकं तु मर्दयेच्छुद्धिमाप्नुयात् ॥ २,१.२४५ ॥<br>
[मयूरतुत्थम्]<br>
मयूरतुत्थं तुत्थं च नीलाश्मा ताम्रभस्म च ।<br>
मयूरग्रीवकं क्ष्वेडनाशनं सस्यकं प्रिये ॥ २,१.२४६ ॥<br>
मयूरग्रीवसङ्काशं घृष्टे गोक्षीरसन्निभम् ।<br>
अप्सु च प्लवते क्षिप्तमेतन्मायूरतुत्थकम् ॥ २,१.२४७ ॥<br>
अथवा शुकपिच्छाभमन्तः काञ्चनबिन्दुभिः ।<br>
अङ्कितं घर्षयेत्तुत्थमायसे चाम्लसंयुते ॥ २,१.२४८ ॥<br>
भवेदयस्ताम्रनिभमेतन्मायूरतुत्थकम् ।<br>
[मयूरतुत्थशुद्धिः]<br>
विष्ठया मर्दयेत्तुत्थं मार्जारककपोतयोः ॥ २,१.२४९ ॥<br>
दशांशं टङ्कणं दत्त्वा पाच्यं मृदुपुटे ततः ।<br>
पुटं दध्ना पुटं क्षौद्रैर्देयं तुत्थविशुद्धये ॥ २,१.२५० ॥<br>
[मयूरतुत्थसत्त्वपातनम्]<br>
तुत्थं च टङ्कणं चैव तुल्यं श्लक्ष्णं विमर्दयेत् ।<br>
मूषायां तं विनिक्षिप्य रुद्ध्वा तीव्राग्निना धमेत् ॥ २,१.२५१ ॥<br>
इन्द्रगोपनिभं सत्त्वं पतत्येव न संशयः ।<br>
[मयूरतुत्थस्य गुणाः]<br>
तुत्थं कटुकषायोष्णं श्वित्रनेत्रामयापहम् ॥ २,१.२५२ ॥<br>
विषदोषेषु सर्वेषु प्रशस्तं कान्तिकारकम् ।<br>
[कङ्कुष्ठःः स्य्नोन्य्म्स्]<br>
कङ्कुष्ठं काककुष्ठं च रेचकं रागदायकम् ॥ २,१.२५३ ॥<br>
[कङ्कुष्ठःः सुब्त्य्पेस्]<br>
कंकुष्ठं च द्विधा प्रोक्तं हेमतारात्मकं तथा ।<br>
[कङ्कुष्ठःः मेदिच्. प्रोपेर्तिएस्]<br>
व्रणजन्तुज्वरघ्नं च शूलोदावर्तगुल्महृत् ॥ २,१.२५४ ॥<br>
[गिरिसिन्दूरम्]<br>
महागिरिषु चाल्लोव पाषाणान्तस्थितो रसः ।<br>
शुष्कः शोणः स निर्दिष्टो गिरिसिन्दूरसंज्ञया ॥ २,१.२५५ ॥<br>
त्रिदोषशमनं भेदि रसबन्धनकारकम् ।<br>
देहलोहकरं नेत्र्यं गिरिसिन्दूरमीरितम् ॥ २,१.२५६ ॥<br>
[टङ्कणम्]<br>
टङ्कणं टङ्कणक्षारो रसक्षारो रसाधिकः ।<br>
लोहद्रावी रसघ्नश्च सुभगो रङ्गदश्च सः ॥ २,१.२५७ ॥<br>
मालतीतीरसम्भूतः क्षारश्रेष्ठो नवाह्वयः ।<br>
अश्मरीमतिसारं च निहन्यात्स्थावरं विषम् ॥ २,१.२५८ ॥<br>
रससिद्धिकरः प्रोक्तो नागार्जुनपुरःसरैः ।<br>
[कम्पिल्लकः]<br>
इष्टचूर्णस्य सङ्काशश्चन्द्रिकाढ्योऽतिरेकः ॥ २,१.२५९ ॥<br>
सौराष्ट्रदेशखनिजः स हि कम्पिल्लको मतः ।<br>
पित्तव्रणाध्मानविबन्धनघ्नः श्लेष्मोदरार्तिक्रिमिगुल्महारी ।<br>
मूलामशूलज्वरशोफहारी कंपिल्लको रिच्य मलापहारी ॥ २,१.२६० ॥<br>
[वत्सनाभिः]<br>
उत्पत्यादि विषस्यादौ कथितं हि रसायनम् ॥ २,१.२६१ ॥<br>
अमृतं स्याद्वत्सनाभो विषमुग्रं महौषधम् ।<br>
गरलं मरणं नागः स्तोककं प्राणहारकम् ॥ २,१.२६२ ॥<br>
सर्वकुष्ठहरं प्रोक्तं सर्वव्याधिविनाशनम् ।<br>
सन्निपातादिरोगाणां विनिवृत्तिकरं प्रिये ॥ २,१.२६३ ॥<br>
[कासीसःः स्य्नोन्य्म्स्]<br>
कासीसं धातुकासीसं केसरं हंसलोमशम् ।<br>
शोधनं पांशुकासीसं शुभ्रं सत्त्वाह्वयं मतम् ॥ २,१.२६४ ॥<br>
[कासीसःः सुब्त्य्पेस्]<br>
कासीसं त्रिविधं शुभ्रं कृष्णं पीतमिति स्मृतम् ।<br>
कासीसं पुष्पकासीसं हीरकासीसमित्यथ ॥ २,१.२६५ ॥<br>
पीतं कृष्णं सितं रक्तं चतुर्धेति परे जगुः ।<br>
[कासीसःः मेदिच्. प्रोपेर्तिएस्]<br>
कासीसमुष्णं सक्षारकषायाम्लं सतिक्तकम् ॥ २,१.२६६ ॥<br>
वातश्लेष्मप्रशमनं चक्षुष्यं रञ्जकं परम् ।<br>
मूत्रकृच्छ्राश्मरीकुष्ठकण्डूव्रणविषापहम् ॥ २,१.२६७ ॥<br>
[गौरीपाषाणकः]<br>
गौरीपाषाणकः पीतो व्यक्तदेहश्च चूर्णकः ।<br>
रसबन्धकरः स्निग्धो दोषघ्नो रसवीर्यकृत् ॥ २,१.२६८ ॥<br>
[तुवरी फटकी च]<br>
भूमिस्तुवरिका फुल्लतुवरी रञ्जिका क्षितिः ।<br>
चित्रभूश्चीनकारश्च मञ्जिष्ठारागदायिनी ॥ २,१.२६९ ॥<br>
खगस्तु फटकी दुग्धपाषाणो नेत्ररोगहा ।<br>
कर्पूराख्यशिलाधातुर्मञ्जिष्ठारागरञ्जकः ॥ २,१.२७० ॥<br>
[पोदारशृङ्गी]<br>
सदलं पीतवर्णं च भवेद्गुर्जरमण्डले ।<br>
अर्जुनस्य गिरेः पार्श्वे जातं पोदारशृङ्गिकम् ॥ २,१.२७१ ॥<br>
सीससत्त्वं मरुच्छ्लेष्मशमनं पुङ्गदापहम् ।<br>
रसबन्धनमुत्कृष्टं केशरञ्जनमुत्तमम् ॥ २,१.२७२ ॥<br>
[सिन्दूरःः स्य्नोन्य्म्स्]<br>
सिन्दूरनागगर्भे सैमन्तिकवीरपांसु नागभवम् ।<br>
रक्तं च नागरेणुः गणपतिभूषा सुरङ्ग इत्याख्या ॥ २,१.२७३ ॥<br>
सौभाग्यं चैव शृङ्गारं मङ्गल्यमरुणं रजः ।<br>
[सिन्दूरःः मेदिच्. प्रोपेर्तिएस्]<br>
सिन्दूरं कटुकं तिक्तमुष्णं व्रणविरोपणम् ॥ २,१.२७४ ॥<br>
किलासविषकण्डूतिविसर्पशमनं परम् ।<br>
हिङ्गुले ये गुणाः सन्ति ते गुणास्तिमुरौ प्रिये ॥ २,१.२७५ ॥<br>
[रसाञ्जनम्]<br>
रसाञ्जनं रसोद्भूतं रसगर्भं रसाग्रजम् ।<br>
रीत्यां तु धाम्यमानायां तत्किट्टं तु रसाञ्जनम् ॥ २,१.२७६ ॥<br>
तदभावे तु कर्तव्यं दार्वीक्वाथसमुद्भवम् ।<br>
कृतकं बालभैषज्यं दार्वीक्वाथोद्भवं तथा ॥ २,१.२७७ ॥<br>
दार्वीक्वाथभवं कण्ठविकासि क्षिप्तमक्ष्णि यत् ।<br>
तद्रसाञ्जनमुद्दिष्टं कषायं कटु तिक्तकम् ॥ २,१.२७८ ॥<br>
किंचिदुष्णं कफहरं छेदनं लेखनं लघु ।<br>
रक्तपित्तप्रशमनं नेत्ररोगविनाशनम् ॥ २,१.२७९ ॥<br>
रसाञ्जनं तार्क्ष्यशैलं ज्ञेयं वर्यञ्जनं तथा ।<br>
रसनाभं चाग्निसारं द्वादशाह्वयकीर्तितम् ॥ २,१.२८० ॥<br>
[नीलाञ्जनम्]<br>
नीलं नीलाञ्जनं चैव चक्षुष्यं वारिसम्भवम् ।<br>
कपोतकं च कापोतं सम्प्रोक्तं शक्रभूमिजम् ॥ २,१.२८१ ॥<br>
शीतं नीलाञ्जनं प्रोक्तं कटुतिक्तकषायकम् ।<br>
चक्षुष्यं कफवातघ्नं विषघ्नं च रसायनम् ॥ २,१.२८२ ॥<br>
[सौवीराञ्जनम्]<br>
सौवीरमञ्जनं स्निग्धमवघृष्टं शिलातले ।<br>
अञ्जनाभं शिलारूपमेतच्छ्रेष्ठमकृत्रिमम् ॥ २,१.२८३ ॥<br>
सौवीरमञ्जनं चैव रक्तपित्तहरं हितम् ।<br>
विषहिध्माक्षिरोगघ्नं व्रणशोधनरोपणम् ॥ २,१.२८४ ॥<br>
[स्रोतोञ्जनःः स्य्नोन्य्म्स्]<br>
स्रोतोद्भवं स्रोतनदीभवं च स्रोतोञ्जनं वारिभवं तथान्यम् ।<br>
सौवीरसारं च कपोतसारं वल्मीकशीर्षं मुनिसंमिताह्वम् ॥ २,१.२८५ ॥<br>
वल्मीकशिखराकारं भङ्गे नीलोत्पलद्युतिः ।<br>
घर्षणे गैरिकच्छायं स्रोतोञ्जनमिदं भवेत् ॥ २,१.२८६ ॥<br>
[स्रोतोञ्जनःः मेदिच्. प्रोपेर्तिएस्]<br>
स्रोतोऽञ्जनं शीतकटुकषायं क्रिमिनाशनम् ।<br>
रसायनं रसे योज्यं स्तन्यवृद्धिकरं परम् ॥ २,१.२८७ ॥<br>
स्रोतोऽञ्जनं हिमं स्निग्धं तृष्णाहृत्स्वादु लेखनम् ।<br>
नेत्र्यं हिध्मावमिच्छर्दिकफपित्तास्रकोपनुत् ॥ २,१.२८८ ॥<br>
[अहिफेनम्]<br>
श्रान्तस्य मथनाक्षोभाद्वासुकेर्वदनोत्थिताः ।<br>
द्वीपान्तरे पतन्ति स्म सविषाः स्वेदबिन्दवः ॥ २,१.२८९ ॥<br>
यत्र यत्र पतन्ति स्म प्ररूढा गुल्मरूपतः ।<br>
तेषु जातं तु निर्यासमफेनं ब्रुवते जनाः ॥ २,१.२९० ॥<br>
चतुर्विधमफेनं स्याज्जारणं मारणं तथा ।<br>
धारणं सारणं चैव क्रमाद्वक्ष्यामि लक्षणम् ॥ २,१.२९१ ॥<br>
श्वेतं तु जारणं प्रोक्तं कृष्णवर्णं तु मारणम् ।<br>
धारणं पीतवर्णं च कर्बुरं सारणं तथा ॥ २,१.२९२ ॥<br>
जारणं जरयेदन्नं मारणं मृत्युदायकम् ।<br>
धारणं च वयःस्तम्भं सारणं मलसारकम् ॥ २,१.२९३ ॥<br>
अफेनं सन्निपातघ्नं वृष्यं बल्यं च मोहदम् ।<br>
ग्रहणीमतिसारं च नाशयेत्षण्डतामपि ॥ २,१.२९४ ॥<br>
[पुष्पाञ्जनःः स्य्नोन्य्म्स्]<br>
पुष्पाञ्जनं पुष्पकेतुः कौस्तुभः कुसुमाञ्जनम् ।<br>
रीतिकं रीतिकुसुमं रीतिपुष्पं च पुष्पकम् ॥ २,१.२९५ ॥<br>
[पुष्पाञ्जनःः मेदिच्. प्रोपेर्तिएस्]<br>
पुष्पाञ्जनं हितं प्रोक्तं पित्तहिक्काप्रदाहनुत् ।<br>
नाशयेद्विषकासार्तिसर्वनेत्रामयापहम् ॥ २,१.२९६ ॥<br>
[शङ्ख]<br>
शङ्खोऽर्णवभवः कम्बुर्जलजः पावनध्वनिः ।<br>
कुटिलोऽन्तर्महानादः श्वेतपीतः सुनादकः ॥ २,१.२९७ ॥<br>
सस्वनो दीर्घनादश्च बहुनादो हरप्रियः ।<br>
क्षुल्लकः क्षुद्रशङ्खः स्याच्छंबूको नखशङ्खकः ॥ २,१.२९८ ॥<br>
शङ्खः कटुरसः शीतः पुष्टिवीर्यबलप्रदः ।<br>
गुल्मशूलकफश्वासनाशनो विषदोषहा ॥ २,१.२९९ ॥<br>
क्षुल्लकः कटुकः स्निग्धः शूलहारी च दीपनः ।<br>
शुक्तिर्मुक्ताप्रसूश्चैव महाशुक्तिश्च शुक्तिका ॥ २,१.३०० ॥<br>
मुक्तास्फोटस्तौतिकस्तु मौक्तिकप्रसवा च सा ।<br>
ज्ञेया मौक्तिकसूश्चैव मुक्तामाता तथा स्मृता ॥ २,१.३०१ ॥<br>
मुक्ताशुक्तिः कटुः स्निग्धा श्वासहृद्रोगहारिणी ।<br>
शूलप्रशमनी रुच्या मधुरा दीपनी परा ॥ २,१.३०२ ॥<br>
जलशुक्तिः क्षुद्रशुक्तिः क्रिमिसुस्फुटिका च सा ।<br>
जलशुक्तिः कटुः स्निग्धा दीपनी गुल्मशूलनुत् ॥ २,१.३०३ ॥<br>
तथा विषहरा रुच्या पाचनी बलदायिनी ।<br>
[कपर्द]<br>
कपर्दको वराटश्च कपर्दश्च वराटिका ॥ २,१.३०४ ॥<br>
चराचरश्चरो वर्यो बालक्रीडनकश्च स ।<br>
पीताभा ग्रन्थिला पृष्ठे दीर्घवृत्ता वराटिका ॥ २,१.३०५ ॥<br>
रसवैद्यैर्विनिर्दिष्टा सा चराचरसंज्ञका ।<br>
सार्धनिष्कभरा श्रेष्ठा निष्कभारा च मध्यमा ॥ २,१.३०६ ॥<br>
पादोननिष्कभारा च कनिष्ठा परिकीर्तिता ।<br>
परिणामादिशूलघ्नी ग्रहणीक्षयनाशनी ॥ २,१.३०७ ॥<br>
कटूष्णा दीपनी वृष्या नेत्र्या वातकफापहा ।<br>
रसेन्द्रजारणे प्रोक्ता बिडद्रव्येषु शस्यते ॥ २,१.३०८ ॥<br>
तदन्ये पुंवराटाः स्युर्गुरवः श्लेष्मपित्तलाः ।<br>
कपर्दः कटुतिक्तोष्णः कर्णशूलव्रणापहः ॥ २,१.३०९ ॥<br>
गुल्मशूलामयघ्नश्च नेत्रदोषनिकृन्तनः ।<br>
[साबुणि]<br>
सर्वक्षारो बहुक्षारः समूहक्षारसाबुणिः ॥ २,१.३१० ॥<br>
स्तोमक्षारो महाक्षारो मलारिः क्षारमेलकः ।<br>
सर्वक्षारमतिक्षारं चक्षुष्यं बस्तिशोधनम् ॥ २,१.३११ ॥<br>
उदावर्तक्रिमिघ्नं च बिडवद्वस्त्रशोधनम् ।<br>
[नवसार]<br>
करीरपीलुकाष्ठेषु पच्यमानेष्टकोद्भवः ॥ २,१.३१२ ॥<br>
क्षारोऽसौ नवसारः स्याच्चूलिकालवणाभिधः ।<br>
रसेन्द्रजारणं लोहद्रावणं जठराग्निकृत् ॥ २,१.३१३ ॥<br>
गुल्मप्लीहास्यशोषघ्नं भुक्तमांसादिजारणम् ।<br>
[सौराष्ट्री]<br>
गोपित्तेन शतं वारान्सौराष्ट्रीं भावयेत्ततः ॥ २,१.३१४ ॥<br>
धमित्वा पातयेत्सत्वं क्रामणं चातिगुह्यकम् ।<br>
[आखुपाषाण]<br>
मूषकस्याभिधा पूर्वं पाषाणस्याभिधा ततः ॥ २,१.३१५ ॥<br>
आखुपाषाणनामायं लोहसङ्करकारकः ।<br>
आखुग्रावा सरो रूक्षो वमिशीतज्वरापहः ॥ २,१.३१६ ॥<br>
तारकर्मणि संपूज्यो मेदोदुर्मांसकृन्तनः ।<br>
[सर्जरस]<br>
रालः सर्जरसश्चैव यक्षधूपोऽग्निवल्लभः ॥ २,१.३१७ ॥<br>
देवेष्टः शालनिर्यासः सुरभिर्धूपवल्लभः ।<br>
रालस्तु पञ्चधा प्रोक्तो रक्तः पीतः सितोऽसितः ॥ २,१.३१८ ॥<br>
नानावर्णश्च विज्ञेयः कृष्णस्तेषु गुणोत्तरः ।<br>
रालस्तु शिशिरः स्निग्धः कषायस्तिक्तको रसे ॥ २,१.३१९ ॥<br>
वातपित्तहरः स्फोटकण्डूतिव्रणनाशनः ।<br>
[गुग्गुलु]<br>
दानवेन्द्रविजितान्पुरा सुरान् भ्रष्टकान्तिधृतिधैर्यतेजसः ।<br>
वीक्ष्य विष्णुरमृतं किलासृजत्गुग्गुलुं बलवपुर्जयप्रदम् ॥ २,१.३२० ॥<br>
मरुभूमिषु जायन्ते प्रायशः पुरपादपाः ॥ २,१.३२१ ॥<br>
भानोर्मयूखैः संतप्ता ग्रीष्मे मुञ्चन्ति गुग्गुलुम् ।<br>
गुग्गुलुः पञ्चधा प्रोक्तो महिषाक्षश्च नीलकः ॥ २,१.३२२ ॥<br>
पद्मस्तु कुमुदश्चैव सुवर्णः पञ्चमः प्रिये ।<br>
महिषाक्षश्च नीलश्च दन्तिनां गुणदायकौ ॥ २,१.३२३ ॥<br>
वाजिनां कुमुदः पद्मो नराणां स्वर्णवर्णकः ।<br>
एरण्डबीजतैले वा तिलतैलेऽथवा घृते ॥ २,१.३२४ ॥<br>
पञ्चतिक्तशृतैः क्वाथैः शुद्धिं कुर्यात्सुगुग्गुलुम् ।<br>
दोलायन्त्रे पचेत्तावद्यावन्निर्मलता भवेत् ॥ २,१.३२५ ॥<br>
एवं विशुद्धं संग्राह्यं तत्तद्योगेषु योजयेत् ।<br>
पिटकागण्डमालाद्या नश्यन्ति च मरुद्गदाः ॥ २,१.३२६ ॥<br>
[यवक्षार]<br>
यवक्षारोऽमृतः पाक्यो यवजो यवशूकजः ।<br>
यवशूको यवाह्वश्च यवपाक्यो यवारुजः ॥ २,१.३२७ ॥<br>
यवक्षारः कटूष्णश्च कफवातोदरार्तिनुत् ।<br>
आमशूलाश्मरीकृच्छ्रविषदोषहरः परः ॥ २,१.३२८ ॥<br>
[सर्जक्षार]<br>
सद्यःक्षारः सर्जिकश्च क्षारः सज्जी सुवर्जिकः ।<br>
सर्जीकः कटुरूक्षश्च तीक्ष्णो वातकफार्तिनुत् ॥ २,१.३२९ ॥<br>
गुल्मानाहवमिघ्नश्च मेहजाठररोगहृत् ।<br>
[लवणक्षार]<br>
लोणारं लवणोत्थं लवणासुरं च लवणमेदश्च ॥ २,१.३३० ॥<br>
जतुजं लवणक्षारं लवणं च क्षारलवणं च ।<br>
लोणकक्षारमत्युष्णं तीक्ष्णं पित्तप्रवृद्धिदम् ॥ २,१.३३१ ॥<br>
क्षारं लवणमीषच्च वातगुल्मादिशूलनुत् ।<br>
[वज्रकक्षार]<br>
वज्रकं वज्रकक्षारं क्षारश्रेष्ठं विदारकम् ॥ २,१.३३२ ॥<br>
सारं चन्दनसारं च धूमोत्थं धूमजं गजाः ।<br>
वज्रकक्षारमत्युष्णं तीक्ष्णं क्षारं च रोधनम् ॥ २,१.३३३ ॥<br>
गुल्मोदरार्तिविष्टम्भशूलप्रशमनं परम् ।<br>
[सामुद्रलवण]<br>
सामुद्रकं तु सामुद्रं सामुद्रलवणं शिवम् ॥ २,१.३३४ ॥<br>
[सेअ सल्त्ःः मेदिच्. प्रोपेर्तिएस्]<br>
सामुद्रं लघु हृद्यं च वारितासृजपित्तलम् ।<br>
विदाहि कफवातघ्नं दीपनं रुचिकृत्प्रियम् ॥ २,१.३३५ ॥<br>
[सैन्धव]<br>
सैन्धवं स्याच्छीतशिवं नादेयं सिन्धुजं शिवम् ।<br>
शुद्धं शिवात्मकं पथ्यं माणिमन्थं नवाभिधम् ॥ २,१.३३६ ॥<br>
सैन्धवं लवणं वृष्यं चक्षुष्यं दीपनं रुचि ।<br>
पूतं नस्यात्त्रिदोषघ्नं व्रणदोषविबन्धजित् ॥ २,१.३३७ ॥<br>
सैन्धवं द्विविधं ज्ञेयं सितं रक्तमिति क्रमात् ।<br>
रसवीर्यविपाकेषु गुणाढ्यं पूतनं सितम् ॥ २,१.३३८ ॥<br>
[काचलवण]<br>
नीलकाचोद्भवं काचतिलकं चैव काचसम्भवम् ।<br>
काकसौवर्चलं काचलवणं पाक्यजं स्मृतम् ॥ २,१.३३९ ॥<br>
काचोत्थं हृद्यगन्धं च तत्काललवणं तथा ।<br>
कुरुविन्दं काचमलं कतिमं च चतुर्दश ॥ २,१.३४० ॥<br>
काचाख्यं लवणं रुच्यमीषत्क्षारं सपित्तलम् ।<br>
दाहदं कफवातघ्नं दीपनं गुल्मशूलहृत् ॥ २,१.३४१ ॥<br>
[बिडलवण]<br>
बिडं च बिडकं खण्डं कृतक्षारं च आसुरम् ।<br>
सुपाक्यं लवणं खण्डं धूर्तं कृत्रिमकं दश ॥ २,१.३४२ ॥<br>
बिडमुष्णं सलवणं दीपनं वातनाशनम् ।<br>
रुच्यं चाजीर्णशूलघ्नं गुल्ममेहविनाशनम् ॥ २,१.३४३ ॥<br>
[सौवर्चल]<br>
सौवर्चलं च रुचकं तिलकं हृद्यगन्धकम् ।<br>
अक्षं च कृष्णलवणं रुच्यं कोद्रविकं तथा ॥ २,१.३४४ ॥<br>
[सौवर्चलःः मेदिच्. प्रोपेर्तिएस्]<br>
सौवर्चलं लघु क्षारं कटूष्णं गुल्मशूलनुत् ।<br>
ऊर्ध्ववातामशूलार्तिविबन्धारोचकं जयेत् ॥ २,१.३४५ ॥<br>
[अम्लवेतस]<br>
अम्लोऽम्लवेतसो वेधी रसाम्लो वीतवेतसः ।<br>
वेतसारश्चाम्लसारः शरवेधी च वेधकः ॥ २,१.३४६ ॥<br>
नीलश्च भेदनो भेदी राजाम्लश्चाम्लभेदनः ।<br>
अम्लाङ्कुशो रक्तसारः फलाम्लश्चाम्लनायकः ॥ २,१.३४७ ॥<br>
सहस्रवेधी वीराम्लो गुल्मकेतुर्धराक्षिधा ।<br>
शङ्खमांसादिद्रावी स्यद्द्विधा चैवाम्लवेतसः ॥ २,१.३४८ ॥<br>
अम्लवेतसमत्यम्लं कषायोष्णामवातजित् ।<br>
कफार्शःसमगुल्माममरोचकहरं परम् ॥ २,१.३४९ ॥<br>
[काच]<br>
काचस्तुषारसारश्च रसखोटमलापहः ।<br>
शृङ्गारी चाभ्रधारी च सर्वनेत्रामयापहा ॥ २,१.३५० ॥<br>
[छगण]<br>
पिष्टकं छगणश्छाणमुत्पलं च वनोत्पलम् ।<br>
करिण्डोपलशाठी च वरटी छगणाभिधा ॥ २,१.३५१ ॥<br>
रसलोहदोषहारि ख्यातं तद्भस्म दुरितसंहृतये ।<br>
[अङ्गार]<br>
शिखित्राः पावकोच्छिष्टा अङ्गाराः कोलिशा मताः ॥ २,१.३५२ ॥<br>
कोकिलाश्चेति चाङ्गारा निर्वाणाः पयसा विना ।<br>
[सिकता]<br>
सिकता प्रवाहजनिता सिक्ता पानीयचूर्णका सूक्ष्मा ॥ २,१.३५३ ॥<br>
सा वालुका श्रमघ्नी संसेकात्सन्निपातघ्नी ।<br>
[उपरसशोधन]<br>
कासीसं भावयेद्घर्मे दिनं जम्बीरजैर्द्रवैः ॥ २,१.३५४ ॥<br>
शुध्यते टङ्कणं गैरी कङ्कुष्ठं च वराटिका ।<br>
शङ्खं नीलाञ्जनं चैव पृथक्शोध्यं दिने दिने ॥ २,१.३५५ ॥<br>
गोदुग्धैस्त्रिफलाक्वाथैर्भृङ्गद्रावैः शिलाजतु ।<br>
मर्दयेदायसे पात्रे दिनैकं तच्च शुध्यति ॥ २,१.३५६ ॥<br>
मेषीक्षीरेण दरदमम्लवर्गैश्च भावितम् ।<br>
सप्तवारं प्रयत्नेन शुद्धिमायाति निश्चयम् ॥ २,१.३५७ ॥<br>
सूर्यावर्तं वज्रकन्दं कदली देवदालिका ।<br>
शिग्रुः कोशातकी वन्ध्या काकमाची च वालुका ॥ २,१.३५८ ॥<br>
आसामेकरसेनैव त्रिक्षारैर्लवणैः सह ।<br>
भावयेदम्लवर्गैश्च दिनमेकं प्रयत्नतः ॥ २,१.३५९ ॥<br>
सौवीरं कान्तपाषाणः शुद्धा भूनागमृत्तिका ।<br>
सर्वे उपरसाश्चाथ पृथग्भाव्यं दिनं दिनम् ॥ २,१.३६० ॥<br>
ततः पाच्यं च तद्द्रावैर्डोलायन्त्रे दिनं सुधीः ।<br>
शुध्यन्ते नात्र सन्देहः सर्वे उपरसाः पृथक् ॥ २,१.३६१ ॥<br>
पुनर्नवामेघनादकपिजम्बीरतिन्दुकैः ।<br>
अगस्तिपुष्पकुमुदयवचिञ्चाम्लवेतसैः ॥ २,१.३६२ ॥<br>
वनसूरणभूधात्रीमण्डूकीकरवीरकैः ।<br>
कारवल्लीक्षीरकन्दरक्तोत्पलशमीघनैः ॥ २,१.३६३ ॥<br>
मेषशृङ्गीशशवसाशक्रवारुणिटङ्कणैः ।<br>
तैलमत्स्यवसाव्योषद्रवैरेतैः सकाञ्जिकैः ॥ २,१.३६४ ॥<br>
एतैः समस्तैर्व्यस्तैर्वा डोलायन्त्रे दिनत्रयम् ।<br>
अभ्रपत्राद्युपरसान् शुद्धिहेतोः प्रपाचयेत् ॥ २,१.३६५ ॥</p>
<p>आक्, २, २<br>
श्रीभैरवः ।<br>
स्वर्णादिसर्वलोहानामुत्पत्त्यादिक्रमं ब्रुवे ।<br>
[गोल्द्ःः स्य्नोन्य्म्स्]<br>
स्वर्णं सुवर्णकनकोज्ज्वलकाञ्चनानि कल्याणहाटकहिरण्यमनोहराणि ।<br>
गाङ्गेयगैरिकमहारजताग्निवीर्यरुक्मानि हेमतपनीयकभास्वराणि ॥ २,२.१ ॥<br>
जाम्बूनदाष्टापदजातरूपपिञ्जानचामीकरकर्बुराणि ।<br>
कार्तस्वरापिञ्जरवर्णभूरितेजांसि दीप्तामलदीपिपीतकानि ॥ २,२.२ ॥<br>
मङ्गल्यसौमेरवशातकुम्भशृङ्गारचन्द्रारजजाम्बवानि ।<br>
आग्नेयनिष्काग्निशिखानि चेति नेत्राब्धिनिर्धारितहेमनाम ॥ २,२.३ ॥<br>
[स्वर्णभेदाः]<br>
प्राकृतं सहजं वह्निसम्भूतं खनिसम्भवम् ॥ २,२.४ ॥<br>
रसेन्द्रवेधसंजातं स्वर्णं पञ्चविधं स्मृतम् ।<br>
ब्रह्माण्डं संवृतं येन रजोगुणभुवा खलु ॥ २,२.५ ॥<br>
तत्प्राकृतमिति प्रोक्तं देवानामपि दुर्लभम् ।<br>
ब्रह्मा येनावृतो जातः सुवर्णं सहजं हि तत् ॥ २,२.६ ॥<br>
विसृष्टमग्निना शैवं तेजः पीतं सुदुःसहम् ।<br>
अभूत्स्वर्णं तदुद्दिष्टं सुवर्णं वह्निसंभवम् ॥ २,२.७ ॥<br>
एतत्स्वर्णत्रयं दिव्यं वर्णैः षोडशभिर्युतम् ।<br>
धारणादेव तत्कुर्याच्छरीरमजरामयम् ॥ २,२.८ ॥<br>
गिरीणां खनिसम्भूतं तत्स्वर्णं खनिजं स्मृतम् ।<br>
तच्चतुर्दशवर्णाढ्यं भक्षितं सर्वरोगहृत् ॥ २,२.९ ॥<br>
रसेन्द्रवेधसम्भूतं तद्वेधजमुदाहृतम् ।<br>
रसायनं महाश्रेष्ठं पवित्रं वेधजं हि तत् ॥ २,२.१० ॥<br>
रक्ताभं पीतवर्णं च द्विविधं काञ्चनं भवेत् ।<br>
[ग्राह्याग्राह्यस्वर्णरूप]<br>
दाहे रक्तं सितं छेदे निकषे कुङ्कुमप्रभम् ॥ २,२.११ ॥<br>
गुरु स्निग्धं मृदु स्वच्छं निर्दलं रक्तपीतकम् ।<br>
हेम षोडशवर्णाढ्यं शस्यते देहलोहयोः ॥ २,२.१२ ॥<br>
श्वेताङ्गं कठिनं रूक्षं विवर्णं समलं दलम् ।<br>
दाहे श्वेतासितं श्वेतं निकषे लघु च व्रजेत् ॥ २,२.१३ ॥<br>
न शुद्धं न मृतं स्वर्णं रोगवर्गं करोति च ।<br>
सौख्यं वीर्यं बलं हन्ति तस्माच्छुद्धिरुदीर्यते ॥ २,२.१४ ॥<br>
[स्वर्णशुद्धि]<br>
वल्मीकमृत्तिका धूमं गैरिकं चेष्टका पटु ।<br>
इत्येते मृत्तिकाः पञ्च जम्बीरैर्वारनालकैः ॥ २,२.१५ ॥<br>
पिष्ट्वा लिम्पेत्स्वर्णपत्रं भस्मच्छन्नं तु कर्परे ।<br>
यावद्द्रवं पुटं तावत्कुर्यात्तेन विशुध्यति ॥ २,२.१६ ॥<br>
मृत्तिकां मातुलुङ्गाम्लैः पञ्चवासरभाविताम् ।<br>
सभस्मलवणं हेम शोधयेत्पुटपाकतः ॥ २,२.१७ ॥<br>
भावयेन्मातुलुङ्गाम्लैस्त्रिदिनं पञ्चमृत्तिकाम् ।<br>
सैन्धवं भूमिभस्माभिः स्वर्णं शुध्यति पूर्ववत् ॥ २,२.१८ ॥<br>
तैले तक्रे गवां मूत्रे ह्यारनाले कुलुत्थके ।<br>
क्रमान्निषेचयेत्तप्तं सप्तवारं द्रवैर्द्रवैः ॥ २,२.१९ ॥<br>
स्वर्णादिलोहपत्राणां शुद्धिरेषा प्रशस्यते ।<br>
द्रावितौ नागवङ्गौ च तद्वत्सिञ्चेद्विशुद्धये ॥ २,२.२० ॥<br>
सुवर्णं ढालयेत्पूर्वं काञ्चनारोद्भवे रसे ।<br>
सप्तवारं ततः कर्मयोग्यं हेम भवेद्ध्रुवम् ॥ २,२.२१ ॥<br>
[स्वर्णभस्म (१)]<br>
नागचूर्णं शिलायुक्तं वज्रीक्षीरसमन्वितम् ।<br>
लेपनात्पुटयोगाच्च हेमपत्राणि लेपयेत् ॥ २,२.२२ ॥<br>
मृतं नागं स्नुहीक्षीरैरथवाम्लेन केनचित् ।<br>
पिष्ट्वा लेप्यं स्वर्णपत्रं रुद्ध्वा गजपुटे पचेत् ॥ २,२.२३ ॥<br>
आदाय पेषयेदम्ले मृतनागं चाष्टमांशकम् ।<br>
पचेद्गजपुटे रुद्ध्वा पूर्ववन्नागसंयुतम् ॥ २,२.२४ ॥<br>
एवं पुनः पुनः पाकादष्टधा म्रियते ध्रुवम् ।<br>
[स्वर्णभस्म (२)]<br>
शुद्धसूतसमं गन्धं माक्षिकं च सहाम्लकैः ॥ २,२.२५ ॥<br>
अष्टभिश्च पुटैर्हेम म्रियते पूर्ववत्क्रिया ।<br>
[स्वर्णभस्म (३)]<br>
शुद्धसूतसमं स्वर्णं खल्वे कुर्याच्च गोलकम् ॥ २,२.२६ ॥<br>
ऊर्ध्वाधो गन्धकं दत्त्वा सर्वतुल्यं निरुध्य च ।<br>
त्रिंशद्वनोत्पलैर्दद्यात्पुटानेवं चतुर्दश ॥ २,२.२७ ॥<br>
निरुत्थं जायते भस्म गन्धं देयं पुनः पुनः ।<br>
[स्वर्णभस्म (४)]<br>
स्वर्णमावर्त्य तोलैकं माषैकं शुद्धनागकम् ॥ २,२.२८ ॥<br>
क्षिप्त्वादाय तु तच्चूर्णं तत्तुल्ये गन्धमाक्षिके ।<br>
अम्लेन मर्दयेद्यामं रुद्ध्वा लघुपुटे पचेत् ॥ २,२.२९ ॥<br>
गन्धं पुनः पुनर्देयं म्रियते दशभिः पुटैः ।<br>
[रसादिभिः स्वर्णमारणम्]<br>
हेमपत्राणि कुर्वीत विलिम्पेद्रसभस्मना ॥ २,२.३० ॥<br>
अम्लपिष्टेन पुटयेद्धेम निर्जीवतां व्रजेत् ।<br>
अथवा ताप्यपुटितं स्वर्णं गच्छति भस्मताम् ॥ २,२.३१ ॥<br>
यद्वा मृतेन करिणा शिलायोगेन भस्मयेत् ।<br>
अथवा मृतवज्रेण योगिन्यंशविलेपितम् ॥ २,२.३२ ॥<br>
भस्मतां यात्युपरसै रसैश्चैव महारसैः ।<br>
अम्लपिष्टैर्विलिप्तं च पुटितं याति भस्मताम् ॥ २,२.३३ ॥<br>
[स्वर्णमारण (५)]<br>
स्वर्णस्य द्विगुणं सूतं याममम्लेन मर्दयेत् ।<br>
आरोटं माक्षिकं क्षिप्त्वा मूषायां स्वर्णतुल्यकम् ॥ २,२.३४ ॥<br>
तत्पृष्ठे मर्दितं हेम तत्पृष्ठे शुद्धमाक्षिकम् ।<br>
देयं स्वर्णसमं तच्च पृष्ठे गन्धं च तत्समम् ॥ २,२.३५ ॥<br>
सर्वं च चूर्णितं दद्याद्रुद्ध्वा मूषां धमेद्दृढम् ।<br>
स्वभावशीतलं ग्राह्यं भस्म तद्भागपञ्चकम् ॥ २,२.३६ ॥<br>
टङ्कणं श्वेतकाचं च भागैकैकं प्रपेषयेत् ।<br>
त्रितयं मधुनाज्येन मेलकं गोलकीकृतम् ॥ २,२.३७ ॥<br>
धान्याभ्रस्य च भागैकमधश्चोर्ध्वं च दापयेत् ।<br>
निरुध्य तद्धमेद्गाढं मूषायां घटिकाद्वयम् ॥ २,२.३८ ॥<br>
निरुत्थं जायते भस्म तत्तद्योगेषु योजयेत् ।<br>
[स्वर्णमारण (६)]<br>
हेम्नः पादं मृतं सूतं पिष्टमम्लेन केनचित् ॥ २,२.३९ ॥<br>
पत्रे लिप्त्वा पुटे पच्यादष्टभिर्म्रियते ध्रुवम् ।<br>
शुद्धानां सर्वलोहानां मारणे रीतिरीदृशी ॥ २,२.४० ॥<br>
[स्वर्णमारण (७)]<br>
शुद्धमाक्षीकभागैकं भागं चारोटमाक्षिकम् ।<br>
द्विभागं सूतकं क्षिप्त्वा त्रयमम्लेन मर्दयेत् ॥ २,२.४१ ॥<br>
भागैकं हेमपत्रं च लिप्त्वा चाम्लेन मर्दयेत् ।<br>
तद्गोलं पातनायन्त्रे हठाद्यामत्रयं पचेत् ॥ २,२.४२ ॥<br>
इत्येवं म्रियते स्वर्णं निरुत्थं नात्र संशयः ।<br>
[स्वर्णमारण (८)]<br>
यवचिञ्चारजोवृक्षभल्लातैष्टङ्कणेन च ॥ २,२.४३ ॥<br>
लिप्त्वा स्वर्णस्य पत्राणि रुद्ध्वा गजपुटे पचेत् ।<br>
तैर्द्रवैः पिष्ट्या म्रियते सप्तधा पुटैः ॥ २,२.४४ ॥<br>
पीलुकङ्कुष्ठबुक्काणसौवर्चलमपेषितम् ।<br>
लिप्त्वा स्वर्णस्य पत्राणि म्रियते सप्तभिः पुटैः ॥ २,२.४५ ॥<br>
[स्वर्णस्य गुणाः]<br>
सुवर्णं बृंहणं स्निग्धं मधुरं रसपाकयोः ।<br>
विषदोषहरं शीतं सकषायं सतिक्तकम् ॥ २,२.४६ ॥<br>
हृद्यं कान्तिप्रदं बल्यं संरसनं गुरु लेखनम् ।<br>
बुद्धिमेधास्मृतिकरं व्रणघ्नं वाग्विशुद्धिदम् ॥ २,२.४७ ॥<br>
क्षयोन्मादप्रशमनं चक्षुष्यं च रसायनम् ।<br>
त्रिदोषशमनं सौम्यमायुष्यं रुचिरं शुचि ॥ २,२.४८ ॥<br>
प्रज्ञावीर्यस्वरकरमैश्वर्यं धारणाद्भवेत् ॥ २,२.४९ ॥</p>
<p>आक्, २, ३<br>
श्रीभैरवः ।<br>
[सिल्वेर्ःः स्य्नोन्य्म्स्]<br>
रौप्यं शुभ्रं वसुश्रेष्ठं रुचिरं चन्द्रलोहकम् ।<br>
रजतं तप्तरूप्यं च चन्द्रभूतिस्तु रौप्यकम् ॥ २,३.१ ॥<br>
कलधौतं च सौधं च चन्द्रहासं च तारकम् ।<br>
[रजतभेदाः]<br>
सहजं खनिसंजातं कृत्रिमं च त्रिधा मतम् ॥ २,३.२ ॥<br>
रजतं पूर्वपूर्वं हि स्वगुणैरुत्तरोत्तरम् ।<br>
कैलासाद्यद्रिसम्भूतं सहजं रजतं भवेत् ॥ २,३.३ ॥<br>
तत्स्पृष्टं हि महाव्याधिनाशनं देहिनां भवेत् ।<br>
हिमाचलादिकूटेषु यद्रूप्यं जायते हि तत् ॥ २,३.४ ॥<br>
खनिजं कथ्यते तज्ज्ञैः परमं हि रसायनम् ।<br>
श्रीरामपादुकान्यस्तं वङ्गं यद्रूप्यतां गतम् ॥ २,३.५ ॥<br>
तत्पादरूप्यमित्युक्तं कृत्रिमं सर्वरोगनुत् ।<br>
[ग्राह्याग्राह्यरजतस्वरूपम्]<br>
घनं स्निग्धं गुरु स्निग्धं दाहे छेदे सितं मृदु ॥ २,३.६ ॥<br>
वर्णाढ्यं चन्द्रवत्स्वच्छं दाहे छेदे समप्रभम् ।<br>
शङ्खाभं मसृणं स्फोटरहितं रजतं शुभम् ॥ २,३.७ ॥<br>
दाहे रक्तं च पीतं च कृष्णं रूक्षं स्फुटं लघु ।<br>
स्थूलाङ्गं कर्कशाङ्गं च रजतं त्याज्यमष्टधा ॥ २,३.८ ॥<br>
कठिनं कृत्रिमं रूक्षं विवर्णं समलं दलम् ।<br>
दाहे छेदे घने नष्टं मध्यमं रजतं मतम् ॥ २,३.९ ॥<br>
करोति तापं विड्भेदं क्षयं शुक्लबलायुषाम् ।<br>
न शुद्धं न मृतं तारं तस्माच्छुद्धं च मारयेत् ॥ २,३.१० ॥<br>
[रजतशुद्धि]<br>
नागेन टङ्कणेनैव द्रावितं शुद्धिमृच्छति ।<br>
तारं त्रिवारं निक्षिप्तं तैले ज्योतिष्मतीभवे ॥ २,३.११ ॥<br>
तप्तं तप्तं तारपत्रं सेचयेच्छुद्धिमाप्नुयात् ।<br>
पिशाचसंभवे यद्वा प्रक्षिप्तं शुद्धिमाप्नुयात् ॥ २,३.१२ ॥<br>
रजतं दोषनिर्मुक्तं नागोत्तीर्णं समाहरेत् ।<br>
श्वेतकुम्भोद्भवे नीरे ढालयेत्सप्तवारकान् ॥ २,३.१३ ॥<br>
[रजतभस्म (१, २, ३)]<br>
कुरण्डमुनिपुष्पोत्थसलिलैः संप्रमर्दयेत् ।<br>
तारपत्राणि लिप्तानि पुटयेच्च वनोत्पलैः ॥ २,३.१४ ॥<br>
म्रियते नात्र सन्देहः लिप्तं वा रसभस्मना ।<br>
अम्लवर्गप्रलिप्तेन पूर्ववत्पुटयोगतः ॥ २,३.१५ ॥<br>
म्रियते तालकं सूतं वङ्गमम्लेन पेषयेत् ।<br>
तारपत्राणि संलिप्य पुटित्वा भस्मतां नयेत् ॥ २,३.१६ ॥<br>
म्रियते गन्धयोगाद्यैर्वैष्णवेन विपद्यते ।<br>
[रजतभस्म (४)]<br>
स्नुहीक्षीरैः पचेत्ताप्यं तारपत्राणि लेपयेत् ॥ २,३.१७ ॥<br>
रुद्ध्वा गजपुटे पक्त्वा पूर्वोक्तैः पाचयेत्पुनः ।<br>
चत्वारिंशत्पुटैरेवं पचेत्तारं मृतं भवेत् ॥ २,३.१८ ॥<br>
[रजतभस्म (५)]<br>
भूधात्रीं माक्षिकं तुल्यं पिप्पलीं सैन्धवाम्लकैः ।<br>
लिप्त्वा तारस्य पत्राणि रुद्ध्वा सप्तपुटैः पचेत् ॥ २,३.१९ ॥<br>
द्रवैः पुनः पुनः पिष्ट्वा म्रियते नात्र संशयः ।<br>
[रजतभस्म (६)]<br>
लिकुचद्रवसूताभ्यां तारपिष्टीं प्रकल्पयेत् ॥ २,३.२० ॥<br>
रुद्ध्वाधो गन्धकं दत्त्वा मूषागर्भे निरुध्य च ।<br>
स्वेदयेद्वालुकायन्त्रे दिनमेकं दृढाग्निना ॥ २,३.२१ ॥<br>
स्वाङ्गशीतलतां पिष्टिं साम्लतालेन मर्दितम् ।<br>
पुटेद्द्वादशवाराणि भस्मीभवति रूप्यकम् ॥ २,३.२२ ॥<br>
[रजतभस्म (७)]<br>
माक्षिकं चूर्णलुङ्गाम्लमर्दितं पुटितं शनैः ।<br>
त्रिंशद्वारेण तत्तारं निरुत्थं भस्म जायते ॥ २,३.२३ ॥<br>
रागः स्यात्सर्वलोहानां पुटाधिक्ये न संशयः ।<br>
[रजतभस्म (८)]<br>
तारपत्त्रं चतुर्भागा भागैकं शुद्धतालकम् ॥ २,३.२४ ॥<br>
मर्द्यं जम्बीरजैर्द्रावैस्तारपत्राणि लेपयेत् ।<br>
शोषयेदन्धयेत्तं च त्रिंशद्वनोत्पलैः पुटेत् ॥ २,३.२५ ॥<br>
चतुर्दशपुटैरेवं निरुत्थं म्रियते ध्रुवम् ।<br>
[रजतभस्म (९)]<br>
रौप्यपत्रं चतुर्भागा भागैकं मृतवङ्गकम् ॥ २,३.२६ ॥<br>
अथवा गन्धभागैकं लेप्यं जम्बीरपेषितैः ।<br>
रुद्ध्वा त्रिभिः पुटैः पाच्यं पञ्चविंशद्वनोत्पलैः ॥ २,३.२७ ॥<br>
म्रियते नात्र सन्देहो गन्धो देयः पुनः पुनः ।<br>
[रजतभस्म (१०)]<br>
रसगन्धौ समं कृत्वा काकतुण्डस्य मूलकम् ॥ २,३.२८ ॥<br>
मर्दयेन्महिषीक्षीरैः पिष्टिं तां क्षालयेज्जलैः ।<br>
हरिद्रागोलके क्षिप्त्वा गोलं हयपुरीषके ॥ २,३.२९ ॥<br>
क्षिप्त्वा दिनैकविंशच्च तद्गर्भादुद्धरेत्पुनः ।<br>
तत्पिष्ट्वा तारपत्राणि लेप्यमम्लेन केनचित् ॥ २,३.३० ॥<br>
पुटैर्विंशतिभिर्भस्म जायते नात्र संशयः ।<br>
भस्मना ह्यम्लपिष्टेन लिम्पेत्ताम्रमयं क्षुरम् ॥ २,३.३१ ॥<br>
जायते तं मृतं विद्याद्भस्म हाटकतारयोः ।<br>
[रजतस्य गुणाः]<br>
रौप्यं स्निग्धं कषायाम्लं विपाके मधुरं रसम् ॥ २,३.३२ ॥<br>
वयसः स्थापनं शीतं लेखनं वातपित्तजित् ।<br>
वृष्यं रुचिकरं बल्यं जठराग्निप्रदीपनम् ॥ २,३.३३ ॥</p>
<p>आक्, २, ४<br>
श्रीभैरवः ।<br>
[ताम्र]<br>
ताम्रं म्लेच्छमुखं शुल्बं तपनेष्टमुदुम्बरम् ।<br>
त्र्यम्बकं चारविन्दं च रविलोहं रविप्रियम् ॥ २,४.१ ॥<br>
रक्तं नैपालकं चैव रक्तधातुः करेन्दुधा ।<br>
म्लेच्छं नेपालकं चेति तयोर्नेपालमुत्तमम् ॥ २,४.२ ॥<br>
नेपालादन्यखन्युत्थं म्लेच्छमित्यभिधीयते ।<br>
सुस्निग्धं मृदुलं शोणं घनघातक्षयं गुरु ॥ २,४.३ ॥<br>
निर्विकारं गुरु श्रेष्ठं ताम्रं नेपालमुच्यते ।<br>
सितकृष्णारुणच्छायं वामभेदि कठोरकम् ॥ २,४.४ ॥<br>
क्षालितं च पुनः कृष्णमेतन्म्लेच्छकताम्रकम् ।<br>
पाण्डुरं कृष्णशोणं च लघु स्फुटनसंयुतम् ॥ २,४.५ ॥<br>
रूक्षाङ्गं सदलं ताम्रं नेष्यते रसकर्मणि ।<br>
उत्क्लेदमोहभ्रमदाहभेदाः ताम्रस्य दोषाः खलु दुर्धरास्ते ।<br>
विशोधनात्तद्विगतस्वदोषं सुधासमं स्याद्रसवीर्यपाके ॥ २,४.६ ॥<br>
वान्तिमूर्च्छाभ्रमोन्मादनानारुक्कुष्ठशूलकृत् ॥ २,४.७ ॥<br>
आयुःकान्तिबलभ्रंशकरं धातुप्रदूषणम् ।<br>
नु शुद्धं न मृतं ताम्रं तेन संशोध्य मारयेत् ॥ २,४.८ ॥<br>
[ताम्रशुद्धि]<br>
ताम्रं क्षाराम्लसंयुक्तं द्रावितं तप्तगैरिकम् ।<br>
निक्षिप्तं महिषीतक्रछगणे सप्तवारकम् ॥ २,४.९ ॥<br>
पञ्चदोषविनिर्मुक्तं सप्तवारेण जायते ।<br>
ताम्रनिर्दलपत्त्राणि लिप्त्वा निम्बवसिन्धुना ॥ २,४.१० ॥<br>
ध्मात्वा सौवीरके क्षेपाद्विशुध्यत्यष्टवारतः ।<br>
निम्ब्वम्बुपटुलिप्तानि तापितान्यष्टवारकम् ॥ २,४.११ ॥<br>
विशुध्यन्त्यर्कपत्राणि निर्गुण्डीरसमर्दनात् ।<br>
कुमारीपत्रमध्ये तु शुल्वपत्रं निवेशितम् ॥ २,४.१२ ॥<br>
पुटितं दोषनिर्मुक्तं पाण्डुरं च प्रजायते ।<br>
इत्थं विशोधितं ताम्रं सर्वदोषविवर्जितम् ॥ २,४.१३ ॥<br>
भवेद्रसायनकरं देहलोहकरं परम् ।<br>
इमां शुद्धिं विजानीयाच्छिवो वा नन्दिकेश्वरः ॥ २,४.१४ ॥<br>
बलिना निहतं ताम्रं सप्तवारं समुत्थितम् ।<br>
सर्वदोषविनिर्मुक्तं भवेदमृतसन्निभम् ॥ २,४.१५ ॥<br>
स्नुह्यर्कक्षीरलवणकाञ्जिकैस्ताम्रपत्रकम् ।<br>
लिप्त्वा प्रताप्य निर्गुण्डीरसैः सिञ्च्यात्पुनः पुनः ॥ २,४.१६ ॥<br>
वारान् द्वादशतः शुद्धं लेपात्तापाच्च सेचनात् ।<br>
खटिकां लवणं तक्रैरारनालैश्च पेषयेत् ॥ २,४.१७ ॥<br>
तेन लिप्तं ताम्रपत्रं तप्तं तप्तं निषेचयेत् ।<br>
षड्वारमम्लतक्रान्तर्निर्गुण्ड्याश्च विशुद्धये ॥ २,४.१८ ॥<br>
तप्तानि ताम्रपत्राणि सेचयेत्तिक्तकारसैः ।<br>
लिप्त्वाम्लतक्रलवणकाञ्जिकेन पुनः पुनः ॥ २,४.१९ ॥<br>
तप्तं तप्तं त्रिधा सिञ्च्याच्छुद्धिमायाति निश्चयम् ।<br>
गोमूत्रेण पचेद्यामं ताम्रपात्रं दृढाग्निना ॥ २,४.२० ॥<br>
शुध्यते नात्र सन्देहो मारणं चाप्यथोच्यते ।<br>
[ताम्रभस्म (१)]<br>
गन्धेन ताम्रतुल्येन ह्यम्लपिष्टेन लेपयेत् ॥ २,४.२१ ॥<br>
कण्टवेधीकृतं पत्रमन्धयित्वा पुटे पचेत् ।<br>
उद्धृत्य चूर्णयेत्तस्मिन्पादांशं गन्धकं क्षिपेत् ॥ २,४.२२ ॥<br>
जम्बीरैरारनालैर्वा मृगदूर्वाथवा द्रवैः ।<br>
पिष्ट्वा पिष्ट्वा पचेद्रुद्धं सगन्धं च चतुष्पुटैः ॥ २,४.२३ ॥<br>
मातुलुङ्गद्रवैः पिष्ट्वा पुटमेकं प्रदापयेत् ।<br>
सितशर्करयाप्येकं पुटं देयं मृतं भवेत् ॥ २,४.२४ ॥<br>
[ताम्रभस्म (२)]<br>
पाषाणभेदिमत्स्याक्षीद्रवैर्द्विगुणगन्धकम् ।<br>
ताम्रस्य लेपयेत्पिष्टिं रुद्ध्वा गजपुटे पचेत् ॥ २,४.२५ ॥<br>
समांशेन पुनर्गन्धं दत्त्वा द्रावैश्च लोलयेत् ।<br>
एवं सप्तपुटैः पक्वं ताम्रभस्म भवेद्ध्रुवम् ॥ २,४.२६ ॥<br>
[ताम्रभस्म (३)]<br>
ताम्रस्य त्रिगुणं सूतं जम्बीराम्लेन मर्दयेत् ।<br>
आदौ मूषान्तरे क्षिप्त्वा धुत्तूरस्य तु पत्रकम् ॥ २,४.२७ ॥<br>
तत्पृष्ठे ताम्रतुल्यं च गन्धकं चूर्णितं क्षिपेत् ।<br>
तत्पृष्ठे मर्दितं ताम्रं पूर्वतुल्यं च गन्धकम् ॥ २,४.२८ ॥<br>
आच्छाद्य धूर्तपत्रैस्तु रुद्ध्वा गजपुटे पचेत् ।<br>
स्वाङ्गशीतं ततश्चूर्णं मृतं भवति निश्चितम् ॥ २,४.२९ ॥<br>
[ताम्रभस्म (४)]<br>
किंचिद्गन्धेन वाम्लेन क्षालयेत्ताम्रपत्रकम् ।<br>
ताम्रपादेन सूतेन सार्द्रं पत्रं प्रलेपयेत् ॥ २,४.३० ॥<br>
ताम्रद्विगुणगन्धेन चाम्लपिष्टेन तत्पुनः ।<br>
लिप्त्वा ह्यधोर्ध्वगं देया सुपिष्टा चाम्लपर्णिका ॥ २,४.३१ ॥<br>
तत्पिण्डं भाण्डगर्भे तु रुद्ध्वा चुल्ल्यां विपाचयेत् ।<br>
यामैकं ताम्रपाकेन भस्मीभवति निश्चितम् ॥ २,४.३२ ॥<br>
[ताम्रभस्म (५)]<br>
सूतमेकं द्विधा गन्धं यामं कन्या विमर्दयेत् ।<br>
द्वयोस्तुल्ये ताम्रपत्रे स्थाल्या गर्भे निरोधयेत् ॥ २,४.३३ ॥<br>
सम्यङ्मृल्लवणैः सन्धिं पार्श्वे भस्म निधापयेत् ।<br>
चतुर्यामं पचेच्चुल्ल्यां पात्रपृष्ठे सगोमयम् ॥ २,४.३४ ॥<br>
जलं पुनः पुनर्देयं स्वाङ्गशीतं विचूर्णयेत् ।<br>
म्रियते नात्र सन्देहः सर्वयोगेषु योजयेत् ॥ २,४.३५ ॥<br>
[ताम्रभस्म (६)]<br>
जीर्णं ताम्रं समादाय तत्र चैतान्विनिक्षिपेत् ।<br>
वङ्गं घोषं गजं तीक्ष्णसारं कान्तं च षट्समान् ॥ २,४.३६ ॥<br>
प्रत्येकं ताम्रमानेन सर्वानेकत्र धामयेत् ।<br>
वङ्कनालेन तावत्तद्यावदर्कोऽवशिष्यते ॥ २,४.३७ ॥<br>
तमर्कं ढालयेत्पूर्वं निर्गुण्डीसलिलान्तरे ।<br>
सप्तवारांश्च तन्मूलचूर्णमर्के प्रवापयेत् ॥ २,४.३८ ॥<br>
तेन ताम्रेण कुर्वीत वटिकामव्रणां शुभाम् ।<br>
द्विगुणं गन्धकं लिप्त्वा बलेस्त्र्यंशं च पारदम् ॥ २,४.३९ ॥<br>
शुद्धं हिङ्गुलजं वापि मर्दयेद्बीजपूरकैः ।<br>
जम्बीरजैर्वा लिकुचनीरैः सम्यक्प्रमर्दयेत् ॥ २,४.४० ॥<br>
त्रिदिनं तद्विशोष्याथ भाण्डान्तस्तन्निवेशयेत् ।<br>
उपरिष्टात्ताम्रघटीमधोवक्त्रां निधाय च ॥ २,४.४१ ॥<br>
दृढं विलेपयेत्पश्चात्कटोरीं मृण्मयीं क्षिपेत् ।<br>
अतिप्रयत्नाल्लिम्पेत्तां यथा वारा न भिद्यते ॥ २,४.४२ ॥<br>
अधिचुल्लि ततो दत्त्वा पूरयित्वा जलैरधः ।<br>
प्रज्वालयेद्वीतिहोत्रं मृदुमध्योत्तमक्रमात् ॥ २,४.४३ ॥<br>
दिनानि षट्समादाय स्वाङ्गशीतं तु पात्रकम् ।<br>
निर्भिद्य शुल्वं गृह्णीत मृतं सूतेन यत्नतः ॥ २,४.४४ ॥<br>
ततः खल्वे विचूर्ण्यैतद्यथेष्टं विनियोजयेत् ।<br>
[ताम्रभस्मशुद्धिः]<br>
नानाविधं मृतं ताम्रं शुद्ध्यर्थं भागपञ्चकम् ॥ २,४.४५ ॥<br>
भागैकं श्वेतकाचं च भागं श्वेतं च टङ्कणम् ।<br>
मूषायां मिश्रितं क्षिप्त्वा भागैकं चाभ्रपत्रकम् ॥ २,४.४६ ॥<br>
ऊर्ध्वं दत्त्वा निरुध्याथ ध्माते ग्राह्यं सुशीतलम् ।<br>
निर्दोषं तु भवेत्ताम्रं सर्वरोगहरं भवेत् ॥ २,४.४७ ॥<br>
अथवा मारितं ताम्रमम्लेनैकेन मर्दयेत् ।<br>
तद्गोलं सूरणस्यान्तः रुद्ध्वा सर्वत्र लेपयेत् ॥ २,४.४८ ॥<br>
शुष्कं गजपुटे पच्यात्सर्वदोषहरं भवेत् ।<br>
वान्तिं भ्रान्तिं विरेकं च न करोति कदाचन ॥ २,४.४९ ॥<br>
[ताम्रभस्म (७)]<br>
विलिप्य लिकुचद्रावपिष्टगन्धाश्मपङ्कतः ।<br>
ताम्रपत्राणि संछाद्य स्थालीमध्ये निरुध्य च ॥ २,४.५० ॥<br>
याममात्रं पचेत्सम्यक्शीतान्याकृष्य चूर्णयेत् ।<br>
तद्भस्म वल्लमात्रं हि ताम्बूलीदलवेष्टितम् ॥ २,४.५१ ॥<br>
भक्षितं वामयित्वाथ रेचयित्वा द्वियामतः ।<br>
ज्वरं विनाशयेन्न्ःणां शूलाध्मानसमन्वितम् ॥ २,४.५२ ॥<br>
विषं गरं च वेगेन वामयत्येव निश्चितम् ।<br>
पथ्यमत्र प्रदातव्यं गव्यं तक्रं च भक्तकम् ॥ २,४.५३ ॥<br>
अतिरेकेऽतिवान्तौ च समोहे चातिमात्रके ।<br>
तत्तदौचित्ययोगेन कुर्याच्छीतां प्रतिक्रियाम् ॥ २,४.५४ ॥<br>
अतिवान्तौ भजेद्भ्रष्टमिक्षुदण्डं सुशीतलम् ।<br>
यद्वा बिल्वभवं क्वाथं सितया सह पाचयेत् ॥ २,४.५५ ॥<br>
बर्बूरत्वग्रसः पेयो विरेके तक्रसंयुतः ।<br>
[ताम्रभस्म (८)]<br>
शुल्बतुल्येन सूतेन बलिना तत्समेन च ॥ २,४.५६ ॥<br>
तदर्धांशेन तालेन शिलया च तदर्धया ।<br>
विधाय कज्जलीं श्लक्ष्णां भिन्नकज्जलसन्निभाम् ॥ २,४.५७ ॥<br>
यन्त्राध्यायविनिर्दिष्टगर्भयन्त्रोदरान्तरे ।<br>
कज्जलीं ताम्रपत्राणि पर्यायेण विनिक्षिपेत् ॥ २,४.५८ ॥<br>
प्रपचेद्यामपर्यन्तं स्वाङ्गशीतं विचूर्णयेत् ।<br>
तत्तद्रोगहरानुपानसहितं ताम्रं द्विवल्लोन्मितं सल्लीढं परिणामशूलमुदरं शूलं च पाण्डुज्वरम् ।<br>
गुल्मप्लीहयकृत्क्षयाग्निसदनं मेहं च मूलामयं दुष्टां च ग्रहणीं हरेद्ध्रुवमिदं सर्वामयध्वंसनम् ॥ २,४.५९ ॥<br>
ताम्रं तिक्तकषायकं च मधुरं पाकेऽथ वीर्योष्णकं कोष्णं पित्तकफापहं जठररुक्कुष्ठामजूर्त्यन्तकृत् ।<br>
ऊर्ध्वाधःपरिशोधनं च विषहृत्स्थौल्यापहं क्षुत्करं दुर्नामक्षयपाण्डुरोगशमनं नेत्र्यं परं लेखनम् ॥ २,४.६० ॥</p>
<p>आक्, २, ५<br>
श्रीभैरवः ।<br>
[लोहोत्पत्तिः]<br>
कान्तायस्तीक्ष्णमुण्डाख्यलोहोत्पत्तिरथोच्यते ।<br>
देवासुरसमूहेन मथ्यमाने महोदधौ ॥ २,५.१ ॥<br>
समुत्पन्नं पुरा तस्मिन्नमृतं देवजीवनम् ।<br>
पीयमानात्सुरैस्तस्मान्निपेतुः क्षुद्रबिन्दवः ॥ २,५.२ ॥<br>
ज्ञात्वा तान् भूगतान् यन्ता गोपयामास धूर्जटिः ।<br>
लोहपाषाणरूपेण कृत्वा तान्वसुधातले ॥ २,५.३ ॥<br>
पापरोगाभिभूता ये मानवा न भजन्त्वमून् ।<br>
इत्येवं शिवगुप्ता ये सुधाया बिन्दवः पुरा ॥ २,५.४ ॥<br>
तेषां मया समासेन कथ्यते साधनं स्फुटम् ।<br>
कुष्ठादिरोगनाशार्थं यथाबुद्ध्यनुसारतः ॥ २,५.५ ॥<br>
[इरोन्ःः सुब्त्य्पेस्]<br>
कान्तायस्तीक्ष्णमुण्डाख्यं लोहमेवमपि त्रिधा ।<br>
रसायनेभ्यः सर्वेभ्यो विद्याच्छतगुणाधिकम् ॥ २,५.६ ॥<br>
[कान्तलोहःः स्य्नोन्य्म्स्]<br>
अयस्कान्तं कान्तलोहं कान्तं स्यात्कृष्णलोहकम् ।<br>
कान्तायसं महालोहं काललोहं च सप्तधा ॥ २,५.७ ॥<br>
[अशुद्धकान्तलोहसेवनजा दोषाः]<br>
हृत्पीडां वह्निदौर्बल्यं महारोगान्मृतिं तथा ।<br>
करोति सेवनाल्लोहमशोधितममारितम् ॥ २,५.८ ॥<br>
[कान्तग्रहणविधिः]<br>
तस्मात्कान्तस्य संशुद्धिर्मारणं च विधीयते ।<br>
मदोन्मत्तगजः सूतः कान्तमङ्कुशमुच्यते ॥ २,५.९ ॥<br>
क्षेत्रं ज्ञात्वा गृहीतव्यं तत्प्रयत्नेन भूयसा ।<br>
मारुतातपनिक्षिप्तं वर्जयेत्सुरसुन्दरि ॥ २,५.१० ॥<br>
भूमिस्थितं च यत्कान्तं छागरक्तेन भावयेत् ।<br>
छागरक्तप्रलिप्तेन चर्मणा तत्प्रवेष्टयेत् ॥ २,५.११ ॥<br>
छागचर्म परीवेष्ट्य विन्यसेत्पूर्ववत्क्षितौ ।<br>
उद्धृतं सप्तभिर्मासैस्तोयकुम्भे विनिक्षिपेत् ॥ २,५.१२ ॥<br>
रक्तपुष्पैः सदा पूज्यं रक्तगन्धानुलेपनैः ।<br>
पूरितं मद्यमांसैश्च योज्यं रसरसायने ॥ २,५.१३ ॥<br>
संस्कृतं छागरक्तेन भ्रामकं चुम्बकं भवेत् ।<br>
अनेन क्रमयोगेन द्रावकं भवति प्रिये ॥ २,५.१४ ॥<br>
कान्तलोहं विना सूतो देहे न क्रामति क्वचित् ।<br>
न कान्तेन विना सूतः कान्तः सूतविवर्जितः ॥ २,५.१५ ॥<br>
कान्तसूतसमायुक्तः प्रयोगो देहधारकः ।<br>
पुरा प्रोक्तं मया सर्वं कान्तसत्वं यथाविधि ॥ २,५.१६ ॥<br>
अधुना सम्प्रवक्ष्यामि कान्तसंस्कारतद्गुणान् ।<br>
[कान्तलोहःः शोधनःः नैसर्गिक]<br>
शशरक्तेन संलिप्तं कान्तपत्रं सुधामितम् ॥ २,५.१७ ॥<br>
त्रिवारं चाग्निना देवि दोषं नैसर्गिकं त्यजेत् ।<br>
[कान्तलोहःः शोधनःः अद्रि]<br>
त्रिफलाष्टगुणे तोये त्रिफला षोडशं पलम् ॥ २,५.१८ ॥<br>
तत्क्वाथपादशेषं च कान्तस्य पलपञ्चकम् ।<br>
कृत्वा पत्राणि तप्तानि सप्तवारं निषेचयेत् ॥ २,५.१९ ॥<br>
एव प्रलीयते दोषो गिरिजो लोहसंभवः ।<br>
कान्तलोहमयं चूर्णं गोमूत्रेऽष्टगुणे पचेत् ॥ २,५.२० ॥<br>
धान्याम्लैः क्षालितं भूयः शोषितं शुद्धिमाप्नुयात् ।<br>
रत्नमाला हंसपादी गोजिह्वा त्रिफलामृता ॥ २,५.२१ ॥<br>
गोपाली तुम्बुरुर्दन्ती गोमूत्रे पेषयेदिमाः ।<br>
तत्कल्के कान्तपत्रं तु तप्तं तप्तं द्विसप्तधा ॥ २,५.२२ ॥<br>
सेचयेत्कान्तलोहं तु सर्वदोषनिवृत्तये ।<br>
[कान्तसिद्धिक्रमः]<br>
क्रमः कान्तस्य सिद्ध्यर्थं कर्तव्यो मन्त्रपूर्वकम् ॥ २,५.२३ ॥<br>
उद्भवोद्भवशब्दः स्याच्चतुर्थ्यन्तोऽमृतात्परम् ।<br>
स्वाहान्तः प्रणवश्चादौ मन्त्रोऽयं मर्दने स्थितः ॥ २,५.२४ ॥<br>
रक्षायै लोहरसयोरयमेवैकमुद्भवम् ।<br>
विना स्वाहेति तस्यान्ते फडन्तं योजयेत्प्रिये ॥ २,५.२५ ॥<br>
प्रणवोर्ध्वं नमश्चण्डं वज्रपाषाण इत्यपि ।<br>
ततः परं महावज्रसेनाधिपतये नमः ॥ २,५.२६ ॥<br>
द्विरुक्तसरुशब्दः स्यान्महाविद्याबलाय च ।<br>
ततस्त्वाहेति मन्त्रोऽयं बलिकर्मणि पूजितः ॥ २,५.२७ ॥<br>
अनेनैव बलिं कृत्वा यथोक्तामाचरेत्क्रियाम् ।<br>
[लोहभस्मविधिः (१)]<br>
स्तन्येन हिङ्गुलस्याथ पेषयेत्पलपञ्चकम् ॥ २,५.२८ ॥<br>
तेनैव पत्रं कान्तस्य लिम्पेत्पञ्चपलोन्मितम् ।<br>
रुद्ध्वा गजपुटे पाच्यं कषायैस्त्रैफलैः पुनः ॥ २,५.२९ ॥<br>
जम्बीरैरारनलैर्वा विंशत्यंशेन हिङ्गुलम् ।<br>
पिष्ट्वालिप्य पुटे रुद्ध्वा तल्लोहे पाचयेत्पुनः ॥ २,५.३० ॥<br>
रुद्धं पुटेत्पचेद्रात्रौ प्रातर्द्रावैश्च भावयेत् ।<br>
एवमष्टदिनं कुर्यात्त्रिविधं म्रियते ह्ययः ॥ २,५.३१ ॥<br>
[लोहभस्मविधिः (२)]<br>
चिञ्चापत्रनिभं कुर्यात्कान्तं तीक्ष्णं च मुण्डकम् ।<br>
मृत्पात्रस्थं क्षिपेद्घर्मे दन्तीद्रावैः प्रपूरयेत् ॥ २,५.३२ ॥<br>
पत्रं पुनः पुनस्तावद्यावत्तरति तत्स्वयम् ।<br>
म्रियते तीव्रघर्मेण तच्चूर्णीकृत्य योजयेत् ॥ २,५.३३ ॥<br>
[लोहभस्मविधिः (३)]<br>
कान्तायस्तीक्ष्णमुण्डानां चूर्णं मत्स्याक्षिजैर्द्रवैः ।<br>
आतपे त्रिदिनं भाव्यं त्रिदिनं चित्रकद्रवैः ॥ २,५.३४ ॥<br>
त्र्यहं त्रिकण्टकरसैः सहदेवीद्रवैर्दिनम् ।<br>
गोमूत्रैस्त्रिफलाक्वाथैर्भावयेच्च त्र्यहं त्र्यहम् ॥ २,५.३५ ॥<br>
उक्तद्रावैस्ततो मर्द्यं क्रमाद्देयं पुटं पुटम् ।<br>
रुद्ध्वा गजपुटैरेवं मृतं योगेषु योजयेत् ॥ २,५.३६ ॥<br>
[लोहभस्मविधिः (४)]<br>
स्थाल्यां वा लोहपात्रे वा लोहदर्व्या विचालयन् ।<br>
पाचयेत्त्रिफलाक्वाथैर्दिनं लोहचूर्णकम् ॥ २,५.३७ ॥<br>
तत्पिण्डं त्रिफलातोयैः पिष्ट्वा रुद्ध्वा पुटे पचेत् ।<br>
षोडशाङ्गुलगर्तान्तर्निर्वातेऽहर्निशं पचेत् ॥ २,५.३८ ॥<br>
एवं त्रिधा प्रकर्तव्यं स्थालीपाकं पुटान्तकम् ।<br>
भृङ्गार्द्रकं तालमूलं हस्तिकर्ण्याश्च मूलकम् ॥ २,५.३९ ॥<br>
शतावरीविदार्योश्च मूलं तत्त्रिफलाम्भसि ।<br>
संपेष्य पूर्ववत्स्थाल्यां पाच्यं पेष्यं त्रिधा पुटैः ॥ २,५.४० ॥<br>
पाच्यं ततः पुनर्नव्याः क्वाथैश्च दशमूलतः ।<br>
बृहत्याश्च कषायेण बीजपूरस्य च द्रवैः ॥ २,५.४१ ॥<br>
ब्रह्मबीजरसैः शिग्रुक्वाथैर्गोपयसापि च ।<br>
प्रत्येकं संप्रपेष्यादौ पूर्वगर्ते पुटे पचेत् ॥ २,५.४२ ॥<br>
भावयेत्तद्द्रवेणैव पुटान्ते याममात्रकम् ।<br>
प्रत्येकमेवं संपेष्य पुटयेद्भावयेत्क्रमात् ॥ २,५.४३ ॥<br>
म्रियते नात्र सन्देहः कान्तं तीक्ष्णं च मुण्डकम् ।<br>
[लोहभस्मविधिः (५)]<br>
शुद्धसूतं द्विधा गन्धं खल्वे कृत्वा तु कज्जलीम् ॥ २,५.४४ ॥<br>
द्वयोः समं कान्तचूर्णं मर्दयेत्कन्यकाद्रवैः ।<br>
यामद्वयात्समुद्धृत्य तद्गोलं ताम्रपात्रके ॥ २,५.४५ ॥<br>
आच्छाद्यैरण्डपत्रैश्च यामार्धेऽत्युष्णतां गतम् ।<br>
धान्यराशौ न्यसेत्पश्चात्त्रिदिनान्ते समुद्धरेत् ॥ २,५.४६ ॥<br>
संपेष्य गालयेद्वस्त्रे सत्यं वारितरं भवेत् ।<br>
कान्तं तीक्ष्णं च मुण्डं च निरुत्थं जायते मृतम् ॥ २,५.४७ ॥<br>
स्वर्णादीन्मारयेदेवं चूर्णीकुर्याच्च लोहवत् ।<br>
सिद्धयोगमथाख्यातं सिद्धानां संमुखागतम् ॥ २,५.४८ ॥<br>
अनुभूतं मया देवि सर्वरोगापहारकम् ।<br>
नायः पचेत्पञ्चपलप्रमाणादधो न चोर्ध्वं त्रिदशप्रमाणात् ॥ २,५.४९ ॥<br>
[लोहभस्मविधिः (६)]<br>
अर्जुनस्य त्वचः पेष्याः काञ्जिकेनातिलोलिताः ।<br>
तन्मध्ये कान्तचूर्णं च कांस्यपात्रे विनिक्षिपेत् ॥ २,५.५० ॥<br>
दिनैकं धारयेद्घर्मे द्रवैः पूर्यं पुनः पुनः ।<br>
अर्जुनैः सारनालैर्वा त्रिविधं मारयेदयः ॥ २,५.५१ ॥<br>
द्रवैः कुक्कुटपत्रोत्थैः कान्तचूर्णं विमर्दयेत् ।<br>
दिनं च ह्यातपे तीव्रे द्रवैर्मर्द्यं त्रिकण्टजैः ॥ २,५.५२ ॥<br>
वन्ध्याभृङ्गपुनर्नव्याः सगोमूत्रैर्दिनं पुनः ।<br>
गोमूत्रैस्त्रिफला क्वाथ्या तत्कषायेण भावयेत् ॥ २,५.५३ ॥<br>
त्रिसप्ताहं प्रयत्नेन दिनैकं मर्दयेत्ततः ।<br>
रुद्ध्वा गजपुटे पच्याद्दिनं क्वाथेन मर्दयेत् ॥ २,५.५४ ॥<br>
दिवा मर्द्यं पुटेद्रात्रावेकविंशद्दिनावधि ।<br>
एकविंशत्पुटैरेवं म्रियते त्रिविधं ह्ययः ॥ २,५.५५ ॥<br>
[लोहभस्मविधिः (८)]<br>
माक्षिकं च शिला ह्यम्लैर्हरिद्रा मरिचाङ्घ्रि च ।<br>
पिष्ट्वा लेप्यं कान्तपत्रं तप्तं तप्तं निषेचयेत् ॥ २,५.५६ ॥<br>
सप्तधा त्रैफले क्वाथे जलेन क्षालयेत्पुनः ।<br>
कुट्टयेल्लोहदण्डेन पेषयेत्त्रैफले जले ॥ २,५.५७ ॥<br>
षोडशांशेन लोहस्य दातव्यं माक्षिकं शिला ।<br>
अम्लेन मर्दितं रुद्ध्वा गजाख्यैकपुटे पचेत् ॥ २,५.५८ ॥<br>
निरुत्थं जायते भस्म कान्तं तीक्ष्णं च मुण्डकम् ।<br>
[लोहभस्मविधिः (९)]<br>
तिन्दूफलस्य मज्जायां खड्गं लिप्त्वातपे खरे ॥ २,५.५९ ॥<br>
धारयेत्कांस्यपात्रान्तर्दिनैकेन स्फुटत्यलम् ।<br>
लेपं पुनः पुनः कुर्याद्दिनान्ते तं प्रपेषयेत् ॥ २,५.६० ॥<br>
त्रिफलाक्वाथसंयुक्तं दिनैकेन मृतो भवेत् ।<br>
तोयाष्टभागशेषेण त्रिफला पलपञ्चकम् ॥ २,५.६१ ॥<br>
घृतं क्वाथस्य तुल्यं स्याद्घृततुल्यं मृतायसम् ।<br>
पाचयेत्ताम्रपात्रे तु लोहदर्व्या विचालयन् ॥ २,५.६२ ॥<br>
मृद्वग्निना पचेद्यावत्तावज्जीर्यति तद्द्रवम् ।<br>
लोहतुल्या सिता योज्या सुपक्वामवतारयेत् ॥ २,५.६३ ॥<br>
योगवाहमिदं ख्यातं मृतलोहं महामृतम् ।<br>
इत्थं कान्तस्य तीक्ष्णस्य मुण्डस्यापि ह्ययं विधिः ॥ २,५.६४ ॥<br>
घृततुल्यं मृतं लोहं लोहपात्रगतं पचेत् ।<br>
जीर्णे घृते समादाय सर्वयोगेषु योजयेत् ॥ २,५.६५ ॥<br>
ओमोममृतेन्द्र भक्षयामि नमः ।<br>
पात्रे यस्मिन्प्रविशति जले तैलबिन्दुर्न सर्पेथिङ्गुर्गन्धं विसृजति निजां तिक्ततां निम्बकल्कः ।<br>
पाके दुग्धं भवति शिखराकारता नैव भूमौ कान्तं लोहं तदिदमुदितं लक्षणोक्तं न चान्यत् ॥ २,५.६६ ॥<br>
[लोहपाकस्वरूपम्]<br>
लोहपाकस्त्रिधा प्रोक्तो मृदुमध्यखरात्मकः ।<br>
पङ्कोत्करसमः पूर्वः पिण्डपाकस्तु मध्यमः ॥ २,५.६७ ॥<br>
तृतीयः खरपाकः स्याद्वालुकासदृशः प्रिये ।<br>
[निरुत्थभस्मपरीक्षा]<br>
पाकं वर्णं तथा गन्धं ज्ञात्वा लोहस्य वह्नितः ॥ २,५.६८ ॥<br>
उत्तार्याथ ततः शुद्धं लोहपात्रान्तरे न्यसेत् ।<br>
लोहमातङ्गपञ्चास्या गन्धमाक्षीकहिङ्गुलाः ॥ २,५.६९ ॥<br>
[लोहःः छेच्किन्ग्थे वारितर स्तते]<br>
सर्वमेतन्मृतं लोहं ध्मातव्यं मित्रपञ्चकैः ।<br>
यद्येवं स्यान्निरुत्थानं सेव्यं वारितरं हितम् ॥ २,५.७० ॥<br>
मध्वाज्येन समायुक्तं लोहं तारेण संयुतम् ।<br>
अन्धमूषागतं ध्मातं गृह्णीयात्स्वाङ्गशीतलम् ॥ २,५.७१ ॥<br>
लोहमध्यगतं तारं पूर्वमानं भवेद्यदि ।<br>
तदा लोहं निरुत्थं स्यादन्यथा साधयेत्पुनः ॥ २,५.७२ ॥<br>
गन्धकं चोत्थितं लोहं तुल्यं खल्वे विमर्दयेत् ।<br>
दिनैकं कन्यकाद्रावै रुद्ध्वा गजपुटे पचेत् ॥ २,५.७३ ॥<br>
इत्येवं सर्वलोहानां कर्तव्येत्थं निरुत्थितिः ।<br>
[कान्तादिभस्मगुणाः]<br>
कान्तसिन्दूरमायुष्यमारोग्यं बलवीर्यदम् ॥ २,५.७४ ॥<br>
देहदार्ढ्यकरं श्रेष्ठं कुर्यादिन्द्रियपाटवम् ।<br>
त्रिदोषशमनं राजयक्ष्मरोगविनाशनम् ॥ २,५.७५ ॥<br>
ज्वरासृक्पित्तपाण्ड्वादीन् हन्यादष्टमहागदान् ।<br>
यद्यद्रोगहरैर्योगैस्तत्तद्रोगहरं भवेत् ॥ २,५.७६ ॥<br>
[तीक्ष्णलोहःः स्य्नोन्य्म्स्]<br>
तीक्ष्णं शस्त्रायसं शस्त्रं पिण्डं पिण्डायसं शठम् ।<br>
आयसं निशितं तीव्रं लोहखड्गं च मुण्डजम् ॥ २,५.७७ ॥<br>
अयश्चित्रायसं प्रोक्तं चीनजं च त्रिपञ्चधा ।<br>
[मुण्डलोहःः स्य्नोन्य्म्स्]<br>
मुण्डं मुण्डायसं लोहं कृष्णलौहं शिलोद्भवम् ॥ २,५.७८ ॥<br>
[तीक्ष्ण-, मुण्डलोहःः मारण]<br>
कान्तलोहप्रकारेण मारणं तीक्ष्णमुण्डयोः ।<br>
[तीक्ष्णलोहःः मेदिच्. प्रोपेर्तिएस्]<br>
तीक्ष्णलोहं कषायाम्लं तिक्तकं कटुकं लघु ॥ २,५.७९ ॥<br>
शीतलं लेखनं रूक्षं कफपित्तास्रपाण्डुजित् ।<br>
प्रमेहसर्वशूलघ्नं तीक्ष्णं मुण्डाधिकं गुणैः ॥ २,५.८० ॥<br>
[मुण्डःः मेदिच्. प्रोपेर्तिएस्]<br>
चक्षुष्यं मुण्डलोहं तु कषायं स्वादु तिक्तकम् ।<br>
लेखनं वातहृच्छीतं कृमिपित्तकफप्रणुत् ॥ २,५.८१ ॥<br>
श्वयथूदरशूलार्शःकुष्ठपाण्डुप्रमेहजित् ॥ २,५.८२ ॥</p>
<p>आक्, २, ६<br>
श्रीभैरवः ।<br>
[तिन्ःः सुब्त्य्पेस्]<br>
खुरकं मिश्रकं चेति द्विविधं वङ्गमुच्यते ।<br>
खुरं तत्र गुणैः श्रेष्ठं गुणहीनं तु मिश्रकम् ॥ २,६.१ ॥<br>
[खुरःः फ्य्स्. प्रोपेर्तिएस्]<br>
धवलं मृदुलं स्निग्धं द्रुतद्रावं सगौरवम् ।<br>
[मिश्रकःः फ्य्स्. प्रोपेर्तिएस्]<br>
निःशब्दं खुरवङ्गं स्यान्मिश्रकं श्यामशुभ्रकम् ॥ २,६.२ ॥<br>
[तिन्ःः स्य्नोन्य्म्स्]<br>
त्रपु त्रपुसमारूपं वङ्गं च कुटिलं हिमम् ।<br>
कुरूप्यं विच्चटं रङ्गं पूतिगन्धं रसाह्वयम् ॥ २,६.३ ॥<br>
[तिन्ःः परीक्षाःः गोओदॄउअलित्य्]<br>
स्वच्छमुष्णासहं शीतं सूक्ष्मपत्रकरं लघु ।<br>
रुङ्नाशे रूप्यकरणे तद्वङ्गं श्रेष्ठमुच्यते ॥ २,६.४ ॥<br>
[वङ्गशुद्धि (१)]<br>
द्रावयित्वा निशायुक्ते क्षिप्तं निर्गुण्डिकारसैः ।<br>
विशुध्यति त्रिवारेण खुरवङ्गं न संशयः ॥ २,६.५ ॥<br>
अम्लतक्रविनिपिष्टवर्षाभूवृषसिन्धुभिः ।<br>
कट्वलाबुगतं वङ्गं द्वितयं परिशुध्यति ॥ २,६.६ ॥<br>
सतालेनार्कदुग्धेन लिप्त्वा वङ्गदलान्यथ ।<br>
बोधिचिञ्चात्वचः क्षारैर्दद्याल्लघुपुटानि च ॥ २,६.७ ॥<br>
मर्दयित्वा चरेद्भस्म तद्रसादिषु कीर्तितम् ।<br>
[वङ्गशुद्धि (२)]<br>
नागवच्छोधयेद्वङ्गं तद्वदश्वत्थचिञ्चयोः ॥ २,६.८ ॥<br>
तद्भस्म हरितालं च तुल्यमम्लेन मर्दयेत् ।<br>
पलाशोत्थद्रवैर्वाथ लोलयित्वान्ध्रयेत्पुटे ॥ २,६.९ ॥<br>
उद्धृत्य दशमांशेन तालेन सह मर्दयेत् ।<br>
[वङ्गशुद्धि (३)]<br>
पूर्वद्रावैः सहालोड्य रुद्ध्वा गजपुटे पचेत् ॥ २,६.१० ॥<br>
एकविंशत्पुटैर्वङ्गो मृतो भवति रोगहा ।<br>
शिरीषरजनीचूर्णैः कुमार्या युतगोलकम् ॥ २,६.११ ॥<br>
सूतलिप्तं वङ्गपत्रं गोलकं सममर्दितम् ।<br>
रुद्ध्वा लघुपुटैः पक्वं मृतं स्यात्पूर्वसंख्यया ॥ २,६.१२ ॥<br>
अक्षभल्लातकीतोयैः पिष्ट्वा पत्राणि लेपयेत् ।<br>
ततस्तिलखरीमध्ये क्षिप्त्वा रुद्ध्वा पुटैः पचेत् ॥ २,६.१३ ॥<br>
चत्वारिंशद्गजपुटैर्वङ्गकं भस्म जायते ।<br>
[वङ्गगुणाः]<br>
वङ्गं तीक्ष्णोष्णकटुकमीषद्वातप्रकोपनम् ॥ २,६.१४ ॥<br>
मेदःश्लेष्मामयघ्नं च क्रिमिघ्नं मेहनाशनम् ।<br>
हिमं कषायलवणं पाण्डुदाहहरं सरम् ॥ २,६.१५ ॥<br>
लेखनं पित्तलं किंचित्त्रपु सीसं च तद्गुणम् ।<br>
[सीसक]<br>
सीसकं तु जडं शीतं यवनेष्टं भुजङ्गमम् ॥ २,६.१६ ॥<br>
योगीष्टं नागमुरगं कुवङ्गं परिपिष्टकम् ।<br>
मृदु कृष्णायसं पक्ष्मतारशुद्धिकरं स्मृतम् ॥ २,६.१७ ॥<br>
सिरावृत्तं च वङ्गं स्याच्चीनपिष्टं च षोडश ।<br>
सीसं तु वङ्गसाम्यं स्याद्रसवीर्यविपाकतः ॥ २,६.१८ ॥<br>
[अशुद्धवङ्गनागसेवने दोषाः]<br>
पाकहीनौ नागवङ्गौ कुष्ठगुल्मरुजाकरौ ।<br>
मेहपाण्डुज्वरश्लेष्मवातपित्तप्रदौ स्मृतौ ॥ २,६.१९ ॥<br>
द्रुतद्रावं महाभारं छेदे कृष्णं समुज्ज्वलम् ।<br>
पूतिगन्धं बहिः कृष्णं शुद्धं सीसमतोऽन्यथा ॥ २,६.२० ॥<br>
निर्गुण्डीमूलचूर्णेन सार्कदुग्धेन लेपयेत् ।<br>
नागपत्रं ततः शुष्कं द्रावयित्वा निषेचयेत् ॥ २,६.२१ ॥<br>
लिप्त्वा द्राव्यं पुनः सेच्यं सप्तवारं विशुद्धये ।<br>
निशातुम्बुरुबीजानि कोकिलाक्षीकुबेरकम् ॥ २,६.२२ ॥<br>
गौरीफलं मल्लिका च मोक्षो ब्रह्मा मयूरकम् ।<br>
यथालाभं तु भस्मैषां वज्रीक्षीरेण भावयेत् ॥ २,६.२३ ॥<br>
तन्मध्ये द्रावितं नागं शुद्धं सेच्यं तु सप्तधा ।<br>
महिषस्यास्थिचूर्णेन सुपाकं मूत्रसेचनात् ॥ २,६.२४ ॥<br>
वङ्गं शुद्धं भवेत्तद्वन्नागो नागास्थिमूत्रतः ।<br>
[नागभस्म (१)]<br>
अश्वत्थचिञ्चात्वग्भस्म नागस्य चतुरंशतः ॥ २,६.२५ ॥<br>
क्षिप्त्वा चुल्ल्यां पचेदग्नौ चालयेल्लोहचट्टुना ।<br>
यावद्भस्म तमुद्धृत्य भस्मतुल्यां मनःशिलाम् ॥ २,६.२६ ॥<br>
जम्बीरैरारनालैर्वा पिष्ट्वा रुद्ध्वा पुटे पचेत् ।<br>
स्वाङ्गशीतं पुनः पिष्ट्वा विंशत्यंशे शिलाम्लके ॥ २,६.२७ ॥<br>
एवं षष्टिपुटैः पक्त्वा नागः स्यात्तु निरुत्थितः ।<br>
[नागभस्म (२)]<br>
अथवा नागपत्राणि चूर्णलिप्तानि खर्परे ॥ २,६.२८ ॥<br>
अल्पाग्नौ पाचयेद्यामं भस्म तच्चित्रकद्रवैः ।<br>
भर्जयेल्लोहपात्रे तत्पार्थदण्डेन चालयन् ॥ २,६.२९ ॥<br>
यामषोडशपर्यन्तं द्रवं देयं पुनः पुनः ।<br>
दण्डेन मर्दयेद्गाढमुद्धृतं चित्रकदवैः ॥ २,६.३० ॥<br>
लोलयित्वा निरुध्याथ षट्पुटैर्म्रियते लघु ।<br>
[नागभस्म (३)]<br>
चिञ्चाक्षमिक्षुभल्लातवाशावज्रलताभवैः ॥ २,६.३१ ॥<br>
अपामार्गार्जुनाश्वत्थसमुद्भूतैश्च भस्मभिः ।<br>
दृढं पालाशदण्डेन लोहपात्रे तु भर्जयेत् ॥ २,६.३२ ॥<br>
सप्तभिर्दिवसैरेव म्रियते नात्र संशय ।<br>
[नागभस्म (४)]<br>
पिष्ट्वागस्त्यं च भूनागं लिप्त्वा भाण्डं विशोधयेत् ॥ २,६.३३ ॥<br>
तद्भाण्डे द्रावयेन्नागं द्रुते नागे विनिक्षिपेत् ।<br>
वाशाचिञ्चटयोः क्षारं वाशाकाष्ठेन घट्टयेत् ॥ २,६.३४ ॥<br>
यामैकं पाचयेच्चुल्ल्यां समुद्धृत्य विमिश्रयेत् ।<br>
संचूर्ण्य च शिलाताप्ये वाशकक्षारसंयुतम् ॥ २,६.३५ ॥<br>
चतुस्तुल्यं पूर्वनागं विंशत्येकपुटैः पचेत् ।<br>
द्विपुटं चिञ्चिकक्षारैर्देयं वाशारसान्वितैः ॥ २,६.३६ ॥<br>
नागः सिन्दूरवर्णाभो म्रियते सर्वकार्यकृत् ।<br>
अत्युष्णं सीसकं स्निग्धं तिक्तं वातकफापहम् ॥ २,६.३७ ॥<br>
प्रमेहतोयदोषघ्नं दीपनं चामवातनुत् ॥ २,६.३८ ॥</p>
<p>आक्, २, ७<br>
श्रीभैरवः ।<br>
[ब्रस्स्ःः स्य्नोन्य्म्स्]<br>
रीतिः क्षुद्रसुवर्णं सितकनकं पिङ्गलं च पित्तलकम् ।<br>
लोहितकमारकूटं पिङ्गललोहं च पीतकं नवधा ॥ २,७.१ ॥<br>
[ब्रस्स्ःः सुब्त्य्पेस्]<br>
रीतिका काकतुण्डीति द्विविधं पित्तलं भवेत् ।<br>
[ब्रस्स्ःः परीक्षा]<br>
संतप्ता काञ्जिके क्षिप्ता ताम्राभा रीतिका मता ॥ २,७.२ ॥<br>
एवं या जायते कृष्णा काकतुण्डीति सा मता ।<br>
[ब्रस्स्ःः परीक्षाःः गोओदॄउअलित्य्]<br>
गुर्वी मृद्वी च पीताकपोताभा साराङ्गी ताडनक्षमा ॥ २,७.३ ॥<br>
सुस्निग्धा मसृणाङ्गी च रीतिरेतादृशी शुभा ।<br>
शुद्धा स्निग्धा मृदुः शीता सुरङ्गा सूत्रपत्त्रिणी ॥ २,७.४ ॥<br>
हेमोपमा शुभाश्वत्था जात्या रीतिः प्रकीर्तिता ।<br>
[ब्रस्स्ःः परीक्षाःः बदॄउअलित्य्]<br>
पाण्डुः पीता खरा रूक्षा बर्बरा घट्टनाक्षमा ॥ २,७.५ ॥<br>
पूतिगन्धा तथा लघ्वी रीतिर्नेष्टा रसादिषु ।<br>
[रीतिगुणाः]<br>
रीतिस्तिक्तरसा रूक्षा जन्तुघ्नी सास्रपित्तनुत् ॥ २,७.६ ॥<br>
कृष्णा कुष्ठहरा योगादुष्णवीर्या च शीतला ।<br>
[राजरीतिःः प्रोपेर्तिएस्]<br>
काकतुण्डी कृतस्नेहा राजरीतिगुणानुगा ॥ २,७.७ ॥<br>
राजरीतिस्तु निर्दिष्टा रीतिकासदृशी गुणैः ।<br>
[ब्रस्स्ःः मेदिच्. प्रोपेर्तिएस्]<br>
रीतिकायुगलं रूक्षं सतिक्तं लवणं सरम् ॥ २,७.८ ॥<br>
शोभनं पाण्डुवातघ्नं बलवीर्यायुर्वर्धनम् ।<br>
रीतिका कटुतिक्तोष्णा प्लीहानाहनिबर्हणी ॥ २,७.९ ॥<br>
रूक्षा कफास्रपित्तं च हन्यात्स्वादु प्रयोजिता ।<br>
[राजरीतिःः स्य्नोन्य्म्स्]<br>
राजरीतिः काकतुण्डी राजपुत्री महेश्वरी ॥ २,७.१० ॥<br>
ब्राह्मणी ब्रह्मरीतिश्च कपिला पिङ्गलापि च ।<br>
[कांस्य]<br>
कांस्यं सौराष्ट्रिकं घोषं कंसीयं वह्निलोहकम् ॥ २,७.११ ॥<br>
दीप्तलोहं घोषयुष्यं दीप्तकं च नवाह्वयम् ।<br>
[ब्रोन्शेःः प्रोदुच्तिओन्]<br>
अष्टभागेन ताम्रेण द्विभागकुटिलेन च ॥ २,७.१२ ॥<br>
विद्रुतेन भवेत्कांस्यं तत्सौराष्ट्रभवं शुभम् ।<br>
[ब्रोन्शेःः परीक्षाःः गोओदॄउअलित्य्]<br>
तीक्ष्णशब्दं मृदु स्निग्धमीषच्छ्यामलशुभ्रकम् ॥ २,७.१३ ॥<br>
निर्मलं दाहरक्तं च षोढा कांस्यं प्रशस्यते ।<br>
श्वेतदीप्तं मृदुज्योति शब्दाढ्यं स्निग्धनिर्मलम् ॥ २,७.१४ ॥<br>
घनाग्निसहसूत्राङ्गं कांस्यमुत्तममीरितम् ।<br>
[ब्रोन्शेःः परीक्षाःः बदॄउअलित्य्]<br>
तत्पीतं दहने ताम्रं घनं रूक्षं घनासहम् ॥ २,७.१५ ॥<br>
मन्दनादं गतज्योति सप्तधा कांस्यमुत्सृजेत् ।<br>
[ब्रोन्शेःः मेदिच्. प्रोपेर्तिएस्]<br>
घृतमेकं विना चान्यत्सर्वं कांस्यगतं नृणाम् ॥ २,७.१६ ॥<br>
भुक्तमारोग्यसुखदं हितं सात्म्यकरं तथा ।<br>
कांस्यं तु लघुतिक्तोष्णं लेखनं दृक्प्रसादनम् ॥ २,७.१७ ॥<br>
कृमिकोष्ठहरं वातपित्तघ्नं भोजने हितम् ।<br>
[वर्तलोह]<br>
वर्तलोहं वर्ततीक्ष्णं वर्तकं लोहसंकरः ॥ २,७.१८ ॥<br>
नीलिका नीललोहं च लोहकं वट्टलोहकम् ।<br>
कांस्यार्करीतिलोहाहिजातं तद्वर्तलोहकम् ॥ २,७.१९ ॥<br>
तदेव पञ्चलोहाख्यं लोहविद्भिरुदाहृतम् ।<br>
तद्भाण्डसाधितं सर्वमन्यव्यञ्जनपूर्वकम् ॥ २,७.२० ॥<br>
अम्लेन वर्जितं चातिदीपनं पाचनं शुभम् ।<br>
[वर्तलोहशुद्धिमारणम्]<br>
द्रुतमश्वजले क्षिप्तं वर्तलोहं विशुध्यति ॥ २,७.२१ ॥<br>
म्रियते गन्धतालाभ्यां पुटितं वर्तलोहकम् ।<br>
तेषु तेषु विभागेषु योजनीयं यथाविधि ॥ २,७.२२ ॥<br>
वर्तलोहं कटूष्णं च तिक्तं च शिशिरं तथा ।<br>
कफजित्पित्तशमनं मधुरं दाहमेहनुत् ॥ २,७.२३ ॥<br>
रूक्षं रुच्यं कृमिघ्नं च नेत्र्यं मलविशोधनम् ।<br>
[पित्तलादीनां शोधनभस्मविधिः]<br>
त्रिक्षारं पञ्चलवणं सप्तधाम्लेन भावयेत् ॥ २,७.२४ ॥<br>
कांस्यारघोषपत्राणि तेन कल्केन लेपयेत् ।<br>
रुद्ध्वा पुटेद्गजपुटे शुद्धिमायाति नान्यथा ॥ २,७.२५ ॥<br>
ताम्रवन्मारणं तेषां कृत्वा सर्वत्र योजयेत् ।<br>
मृतानि लोहान्यमृतीभवन्ति निघ्नन्ति युक्तानि महामयांश्च ।<br>
अभ्यासयोगाद्दृढदेहसिद्धिं कुर्वन्ति रुग्जन्मजराविनाशम् ॥ २,७.२६ ॥<br>
नागेन स्वर्णं रजतं च ताप्यैः गन्धेन ताम्रं शिलया च नागम् ।<br>
तालेन वङ्गं त्रिविधं तु लोहं नारीपयो घ्नन्ति च हिङ्गुलेन ॥ २,७.२७ ॥<br>
तथाभ्रसत्वं बलिनोपलोहं वज्रेण सूतं विनिहन्ति सद्यः ॥ २,७.२८ ॥<br>
[अभ्रकसत्त्व]<br>
वज्राभ्रकस्य सत्सत्वं वक्ष्यामि शृणु भैरवि ।<br>
चतुर्धाभ्रकसत्वं स्यात्कठिनं मृदुलं द्रुतिः ॥ २,७.२९ ॥<br>
बीजं च गुणवज्ज्ञेयं तत्क्रमादुत्तरोत्तरम् ।<br>
[सत्त्वपातनायाभ्रकसिद्धिः]<br>
धान्याभ्रकं रविक्षीरे घर्मे स्थाप्यं दिनावधि ॥ २,७.३० ॥<br>
तच्छ्लक्ष्णं पेषयेत्पट्टे शरावे तं निरोधयेत् ।<br>
सम्यक्पचेद्गजपुटे रविक्षीरे पचेत्पुनः ॥ २,७.३१ ॥<br>
मर्दनं पुटपाकं च कुर्यादेवं तु सप्तधा ।<br>
तथा जम्बीरनीरे च निचुलस्य रसे तथा ॥ २,७.३२ ॥<br>
एतत्सिद्धघनं श्रेष्ठं निश्चन्द्रं सत्त्वपातने ।<br>
घनमारकसारैर्वा व्यस्तैर्वाथ समस्तकैः ॥ २,७.३३ ॥<br>
पिष्ट्वा धान्याभ्रकं श्लक्ष्णं रुद्ध्वा गजपुटे पचेत् ।<br>
लाक्षागुग्गुलुदग्धोर्णासर्जसर्जरसं पटु ॥ २,७.३४ ॥<br>
शशास्थि क्षुद्रमत्स्याश्च हरिद्रा मित्रपञ्चकम् ।<br>
पञ्चमाहिषकं चापि भल्लातं च समं समम् ॥ २,७.३५ ॥<br>
सर्वतुल्यं सिद्धघनं निश्चन्द्रं पेषयेद्दिनम् ।<br>
तत्सर्वं तेन वटकाः कार्यास्ते कर्षमात्रकाः ॥ २,७.३६ ॥<br>
कोष्ठीयन्त्रे धमेद्गाढमङ्गारैः खदिरोद्भवैः ।<br>
त्रियामधमनादेव सत्त्वं पतति निर्मलम् ॥ २,७.३७ ॥<br>
कठिनं सूक्ष्मरवकं काचटङ्कणवर्जितम् ।<br>
त्रिवारमेवं कुर्वीत तत्किट्टैः सत्त्वपातने ॥ २,७.३८ ॥<br>
[अभ्रकमृदुसत्त्व (१)]<br>
पुनरन्यं प्रवक्ष्यामि मृदुसत्त्वं सुरेश्वरि ।<br>
गुग्गुलुं टङ्कणं गुञ्जां सर्जसर्जरसं गुडम् ॥ २,७.३९ ॥<br>
क्षुद्रमीनं यवक्षारं काचपिण्याकसूरणम् ।<br>
भूलता त्रिफला वह्निः क्षीरकन्दं पुनर्नवम् ॥ २,७.४० ॥<br>
धुत्तूरं लाङ्गली पारा बला गन्धकसेवकम् ।<br>
गोक्षीरं पञ्चलवणं सर्वं च द्विगुणं मधु ॥ २,७.४१ ॥<br>
षड्बिन्दु क्षुद्रशंबूकमस्थीनि शशकस्य च ।<br>
पारावतमलं त्र्यूषमिन्द्रगोपं सशिग्रुकम् ॥ २,७.४२ ॥<br>
गोधूमसर्षपं ताप्यं छागक्षीरेण मर्दयेत् ।<br>
एवं व्यस्तं समस्तं वा याममात्रेण मर्दितम् ॥ २,७.४३ ॥<br>
अस्य पिण्डस्य भागैकं द्विभागं सिद्धमभ्रकम् ।<br>
पञ्चमाहिषभागैकं सर्वमेकत्र लोडयेत् ॥ २,७.४४ ॥<br>
कर्षाभा वटिकाः कार्याः किंचिच्छायाविशोषिताः ।<br>
खदिराङ्गारसंतप्ते कोष्ठीयन्त्रे क्षिपेत्क्षिपेत् ॥ २,७.४५ ॥<br>
घुटीपञ्चकपञ्चैव वङ्कनाले धमेद्दृढम् ।<br>
मृदुसत्त्वं भवेच्छुभ्रं रुग्जरामृत्युनाशनम् ॥ २,७.४६ ॥<br>
त्रिवारमेवं कुर्वीत तत्किट्टं सत्त्वपातनम् ।<br>
अनेन क्रमयोगेन कान्तसस्यकमाक्षिकम् ॥ २,७.४७ ॥<br>
कठिनोपरसाश्चान्यैः शुद्धा भूनागमृत्तिका ।<br>
मुञ्चन्ति द्रुतिसङ्घातं गृह्णन्तीमं पृथक्पृथक् ॥ २,७.४८ ॥<br>
[अभ्रकमृदुसत्त्व (२)]<br>
अभ्रसत्वं समादाय समांशं काचटङ्कणम् ।<br>
दत्त्वा दत्त्वा त्रिवारं तद्वज्रमूषागतं धमेत् ॥ २,७.४९ ॥<br>
अम्लवर्गं स्नुहीपत्रं बिम्बीबीजं सवल्कलम् ।<br>
कल्कयेत्तत्र संतप्तं सप्तवारं निषेचयेत् ॥ २,७.५० ॥<br>
मृदु शुभ्रं भवेत्तस्य रुग्जरामृत्युनाशनम् ।<br>
[अभ्रकमृदुसत्त्वम् (३)]<br>
सिद्धाभ्रं दशभागं स्याच्छुद्धभागं त्रिभागकम् ॥ २,७.५१ ॥<br>
टङ्कणं माक्षिकं सूतं भागैकं च सुशोधितम् ।<br>
ऊर्णासर्जयवक्षारं भागं भागं विमिश्रयेत् ॥ २,७.५२ ॥<br>
मर्द्यं मूत्राम्लवर्गाभ्यां यथा प्रोक्तं दिनावधि ।<br>
अजापञ्चाङ्गसंयुक्तं पूर्ववत्सत्त्वपातनम् ॥ २,७.५३ ॥<br>
कृत्वादाय मृतं साक्षान्निर्मलं मृदु जायते ।<br>
[अभ्रकबीजपाक]<br>
बीजपाकं प्रवक्ष्यामि घनस्यैतत्परं हितम् ॥ २,७.५४ ॥<br>
सिद्धाभ्रकं शतपलं स्वर्णरूप्यार्ककान्तकम् ।<br>
रसत्रिगन्धमाक्षीकं विमलाभूलताद्रिजम् ॥ २,७.५५ ॥<br>
नीलाञ्जनं च कङ्कुष्ठं कासीसं दरदं तथा ।<br>
प्रत्येकं दशनिष्कं स्यात्ततो गैरिकटङ्कणम् ॥ २,७.५६ ॥<br>
इन्द्रगोपं गुडं गुञ्जा मधु सर्पिश्च गुग्गुलुः ।<br>
सर्जक्षारो यवक्षारो मत्कुणा नवपञ्चकम् ॥ २,७.५७ ॥<br>
क्षुद्रमीनशशास्थीनि माहिषं शृङ्गमालकम् ।<br>
पृथक्पृथक्पञ्चमूलं पञ्चमाहिषं मर्दयेत् ॥ २,७.५८ ॥<br>
तेषां च वटिका कार्या किंचिच्छायाविशोषिता ।<br>
पूर्ववत्पातयेत्सत्त्वं रुग्जरादैन्यमृत्युहृत् ॥ २,७.५९ ॥<br>
बीजसत्वमिदं श्रेष्ठं वैद्ये वादे रसायने ।<br>
[अभ्रकसत्त्वनिर्मलीकरण]<br>
निर्मलीकरणं वक्ष्ये घनसत्वस्य पार्वति ॥ २,७.६० ॥<br>
तत्सत्वं कणशः कृत्वा मित्रपञ्चकसंयुतम् ।<br>
मूषायां तद्विनिक्षिप्य काचं तदधरोत्तरम् ॥ २,७.६१ ॥<br>
रुद्ध्वा हठाग्नौ धमयेत्खदिराङ्गारयोगतः ।<br>
एवं क्रमेण धमयेत्सप्तधा निर्मलं भवेत् ॥ २,७.६२ ॥<br>
ससत्वं निर्मलीभूतं लोहखल्वे विचूर्णयेत् ।<br>
मर्दयेत्त्रिफलाक्वाथैर्यामं घर्मे विशोषयेत् ॥ २,७.६३ ॥<br>
पाकं पुटं च विधिवत्कुर्यादेवं पुनः पुनः ।<br>
चत्वारिंशत्पुटं कुर्यादेवं मार्कवजैर्द्रवैः ॥ २,७.६४ ॥<br>
पृथक्पञ्चामृतैः पञ्चपुटं चेक्षुरसैस्त्रिधा ।<br>
उदयादित्यसङ्काशं घनसत्वं सुसिद्धिदम् ॥ २,७.६५ ॥<br>
[अभ्रकसत्त्वसिन्दूरविधि (१)]<br>
चूर्णीकुर्याल्लोहखल्वे निर्मलीकृतमभ्रकम् ।<br>
निष्काणां शतकं तस्मिन्निष्कैकं गन्धकं क्षिपेत् ॥ २,७.६६ ॥<br>
पेषयेद्दिनमेकं तु कुमारीरसयोगतः ।<br>
यामं तत्तापयेद्घर्मे ततो गजपुटे पचेत् ॥ २,७.६७ ॥<br>
एवं शतपुटं कुर्याद्गन्धं दद्यात्पुनः पुनः ।<br>
सिन्दूरपाटलच्छायमभ्रसत्वं भवेच्छिवे ॥ २,७.६८ ॥<br>
[अभ्रकसत्त्वसिन्दूरविधि (२)]<br>
घनसत्वं सुविमलं लोहखल्वे विचूर्णयेत् ।<br>
शतनिष्कं ततस्तस्मिन्निष्कार्धं माक्षिकं क्षिपेत् ॥ २,७.६९ ॥<br>
अर्कक्षीरैर्दिनं मर्द्य रुद्ध्वा गजपुटे पचेत् ।<br>
एवं शतपुटं कुर्यान्माक्षीकं च पुटे पुटे ॥ २,७.७० ॥<br>
एतत्स्यात्सत्त्वसिन्दूरं रुग्जरामृत्युनाशनम् ।<br>
[अभ्रकसत्त्वसिन्दूरविधि (३)]<br>
तत्सत्वं रवकान्हित्वा लोहखल्वे सुबुद्धिमान् ॥ २,७.७१ ॥<br>
मर्दयेल्लोहदण्डेन वराक्वाथसमन्वितम् ।<br>
याममात्रं खरे घर्मे स्थापयेल्लोहपात्रगम् ॥ २,७.७२ ॥<br>
स्थालीपाकं खरं कृत्वा रात्रौ गजपुटे पचेत् ।<br>
एवं सप्तपुटं कुर्यान्मार्कवस्वरसैस्तथा ॥ २,७.७३ ॥<br>
कुमारीस्वरसैस्तद्वच्चित्रमूलरसैस्तथा ।<br>
नीलीपत्ररसैस्तद्वत्पुनर्नवरसैस्तथा ॥ २,७.७४ ॥<br>
मेघनादद्रवैः सप्त क्वाथैर्वटजटोद्भवैः ।<br>
एवं सुसूक्ष्मचूर्णं तु शतांशं गन्धकं क्षिपेत् ॥ २,७.७५ ॥<br>
मर्दयेदारनालेन घर्मे स्थाल्यां पुटे पचेत् ।<br>
एवं दशदिनं कुर्यात्पुनस्ताप्यं शतांशतः ॥ २,७.७६ ॥<br>
क्षिप्त्वारनालैः संमर्द्य घर्मे स्थाल्यां पुटे पचेत् ।<br>
एवं दशदिनं कुर्यात्पुनः पञ्चामृतैः पचेत् ॥ २,७.७७ ॥<br>
पञ्चपञ्चेक्षुजरसैः पञ्चधा पुटमाचरेत् ।<br>
सिन्दूराभेऽभ्रभसिते निक्षिपेच्छुद्धहिङ्गुलम् ॥ २,७.७८ ॥<br>
विंशत्यंशं घनस्याथ स्तन्यैः संमर्द्य संपुटे ।<br>
रुद्ध्वाथ भूधरे यन्त्रे क्षिप्त्वा लघुपुटं विधेत् ॥ २,७.७९ ॥<br>
एवं विंशत्पुटं कुर्याद्दत्त्वा दत्त्वाथ हिङ्गुलम् ।<br>
अनेन क्रमयोगेन सत्वं सिन्दूरसन्निभम् ॥ २,७.८० ॥<br>
अयं सामान्यसंस्कारो विशेषस्तु निगद्यते ।<br>
यद्यद्रोगहरैर्द्रव्यैस्तत्तद्रोगहरं भवेत् ॥ २,७.८१ ॥<br>
[अभ्रकसत्त्वसिन्दूरविधि (४)]<br>
घनसत्वं सुविमलं लोहखल्वे विचूर्णयेत् ।<br>
मुण्डीपत्ररसैर्मर्द्यं दिनं गजपुटे पचेत् ॥ २,७.८२ ॥<br>
एवं दशपुटं कार्यं निर्गुण्डीस्वरसैस्तथा ।<br>
तथा वटजटाक्वाथैः पेटारीमूलजै रसैः ॥ २,७.८३ ॥<br>
ककुभस्य रसैस्तद्वज्जम्बूत्वक्स्वरसैस्तथा ।<br>
एवं षष्टिपुटं कार्यं ततस्तस्मिन्विनिक्षिपेत् ॥ २,७.८४ ॥<br>
विंशत्यंशेन दरदं स्तन्यैः संमर्दयेद्दिनम् ।<br>
ततस्तत्सम्पुटे रुद्ध्वा भूधरे तु पुटं लघु ॥ २,७.८५ ॥<br>
एवं विंशतिधा कुर्यात्सिन्दूराभं भवेद्ध्रुवम् ।<br>
[स्थालीपाक]<br>
स्थालीपाकस्त्रिधा प्रोक्तो मृदुर्मध्यः खरात्मकः ॥ २,७.८६ ॥<br>
पङ्कोत्करसमः पूर्वः पिण्डपाकस्तु मध्यमः ।<br>
तृतीयः खरपाकः स्याद्वालुकासदृशः प्रिये ॥ २,७.८७ ॥<br>
स्थालीपाको रसे युक्तः संयुक्तो दरदेन वा ।<br>
मृदुमध्यमपाकाभ्यां कर्तव्यो भूधरे ततः ॥ २,७.८८ ॥<br>
क्षिप्त्वा लघुपुटे देयं रसहिङ्गुलवर्जितः ।<br>
खरपाकः प्रकर्तव्यो विधिर्गजपुटे पचेत् ॥ २,७.८९ ॥<br>
[लोहभस्मनाममृतीकरणविधिः]<br>
सर्वेषां मारितानां च लोहानामभ्रकस्य च ।<br>
वक्ष्यामि परमं गुह्यममृतीकरणं शृणु ॥ २,७.९० ॥<br>
त्रिफलोत्थकषायस्य भागानादाय षोडश ।<br>
गोघृतस्य पलान्यष्टौ मृताभ्रकपलान्दश ॥ २,७.९१ ॥<br>
एकीकृत्वा लोहपात्रे पाचयेन्मृदुवह्निना ।<br>
द्रवे जीर्णे समादाय सर्वयोगेषु योजयेत् ॥ २,७.९२ ॥<br>
अनुपानं विना ह्यभ्रं जरामृत्युरुजापहम् ।<br>
योजयेदनुपानैर्वा तत्तद्रोगहरं भवेत् ॥ २,७.९३ ॥<br>
कठिनस्याभ्रसत्वस्य सिन्दूरं पलितं वलिम् ।<br>
इन्द्रियाणां पटुत्वं च पत्राभ्रकगुणा अपि ॥ २,७.९४ ॥<br>
मृदुसत्वस्य सिन्दूरं सर्वामयनिबर्हणम् ।<br>
वलीपलितदारिद्र्यमृत्युघ्नं सुरसायनम् ॥ २,७.९५ ॥<br>
त्रिदोषशमनं सौम्यं दीपनं पाचनं शुभम् ।<br>
निहन्ति ज्वरजालं च ग्रहणीमतिसारकम् ॥ २,७.९६ ॥<br>
अश्मरीं मूत्रकृच्छ्रं च क्षयं पाण्डुहलीमकम् ।<br>
दुर्नाममेहकुष्ठानि वातजान् पित्तजानपि ॥ २,७.९७ ॥<br>
कफजान्दुस्तरान्रोगान् विद्रध्यादिव्रणानपि ।<br>
नानाविधानि शूलानि पुंस्त्रीवन्ध्यत्वभञ्जनम् ॥ २,७.९८ ॥<br>
यद्यद्रोगहरैर्योगैस्तत्तद्रोगनिबर्हणम् ।<br>
पारदे ये गुणाः सन्ति बीजसत्वेऽपि ते गुणाः ॥ २,७.९९ ॥<br>
[मण्डूर, शुद्धि]<br>
अक्षाङ्गारैर्धमेत्किट्टं लोहजं तद्गवां जलैः ।<br>
सेचयेदक्षपात्रान्तः षड्वारं च पुनः पुनः ॥ २,७.१०० ॥<br>
मण्डूरोऽयं समाख्यातः शुद्धं श्लक्ष्णं नियोजयेत् ।<br>
गोमूत्रे त्रिफला क्वाथ्या तत्क्वाथे सेचयेच्छनैः ॥ २,७.१०१ ॥<br>
[मण्डूरभस्म]<br>
लोहकिट्टं सुतप्तं च यावच्छीर्यति तत्स्वयम् ।<br>
तच्छीर्णं ग्राहयेत्पेष्यं मण्डूरं यं प्रयोजयेत् ॥ २,७.१०२ ॥<br>
ये गुणा मारिते मुण्डे ते गुणा मुण्डकिट्टके ।<br>
तस्मात्सर्वत्र मण्डूरं रोगशान्त्यै प्रयोजयेत् ॥ २,७.१०३ ॥<br>
किट्टाद्दशगुणं मुण्डं मुण्डात्तीक्ष्णं शतोन्मितम् ।<br>
तीक्ष्णाल्लक्षगुणं कान्तं भक्षणात्कुरुते गुणम् ॥ २,७.१०४ ॥<br>
मण्डूरं पाण्डुशोषार्शोग्रहणीकामलापहम् ।<br>
सर्वशूलप्रमेहघ्नं दीपनं परमं हितम् ॥ २,७.१०५ ॥<br>
शीतं तिक्तं कषायाम्लं हृद्रोगप्लीहनाशनम् ।<br>
[रसादिमारणायद्रव्यमानम्]<br>
रसेन्द्रं शोधयेद्देवि पलानां द्विसहस्रकम् ॥ २,७.१०६ ॥<br>
सहस्रं वा शतं वापि पञ्चाशद्वा तदर्धकम् ।<br>
न कुर्याद्रसकर्माणि हीनं वै पञ्चविंशतेः ॥ २,७.१०७ ॥<br>
लोहस्य पचनं त्रिंशत्पलादूर्ध्वं न कारयेत् ।<br>
अर्वाक्पञ्चपलाद्देवि घनसत्वं तथा पचेत् ॥ २,७.१०८ ॥<br>
स्वर्णं पञ्चपलादूर्ध्वं पलादर्वाङ्न शोधयेत् ।<br>
तथा रूप्यं च ताम्रं च शोधयेन्मारयेत्प्रिये ॥ २,७.१०९ ॥<br>
लोहवद्घनसत्वं च घनपत्रं तथैव च ।<br>
हीनं पञ्चपलादूर्ध्वं न कुर्यात्पलविंशतेः ॥ २,७.११० ॥<br>
द्रावणं शोधनं देवि मारणं नागवङ्गयोः ।<br>
वज्रं निष्कादधश्चोर्ध्वं न कुर्याच्छोधनं मृतिम् ॥ २,७.१११ ॥<br>
पद्मरागादिरत्नानि तथा कुर्यात्सुरेश्वरि ॥ २,७.११२ ॥</p>
<p>आक्, २, ८<br>
श्रीभैरवः ।<br>
महाम्बुराशौ सरिति पर्वते काननेऽपि वा ।<br>
रत्नानामाकरं देवि स्थानमाधेयगौरवात् ॥ २,८.१ ॥<br>
तेषु रक्षोविषव्यालव्याधिदोषहराणि च ।<br>
प्रादुर्भवन्ति रत्नानि तथैव विगुणानि च ॥ २,८.२ ॥<br>
प्रदुष्टेनोपजातानि जन्तुनोपहतानि च ।<br>
दोषैस्तान्युपचीयन्ते हीयन्ते गुणसंपदा ॥ २,८.३ ॥<br>
[रुब्य्ःः स्य्नोन्य्म्स्]<br>
माणिक्यं शोणरत्नं च रत्नराट्रविरत्नकम् ।<br>
शृङ्गारि रङ्गमाणिक्यं तरलो रत्ननायकः ॥ २,८.४ ॥<br>
रागदृक्पद्मरागश्च रत्नं शोणोपलस्तथा ।<br>
सौगन्धिकं लोहितकं कुरुविन्दं शरेन्दुकम् ॥ २,८.५ ॥<br>
[नीलगन्धिक]<br>
माणिक्यं पद्मरागाख्यं द्वितीयं नीलगन्धि च ।<br>
[रुब्य्ःः परीक्षाःः गोओदॄउअलित्य्]<br>
कुशेशयदलच्छायं स्वच्छं स्निग्धं गुरु स्फुटम् ॥ २,८.६ ॥<br>
वृत्तायतं समं गात्रं माणिक्यं श्रेष्ठमुच्यते ।<br>
परीक्षापरिशुद्धानां रत्नानां पृथिवीभृता ॥ २,८.७ ॥<br>
धारणं सर्वदा कार्यं श्रेयःश्रीकीर्तिकाङ्क्षिणा ।<br>
ततस्तु शास्त्रतस्तेषां परीक्षादिकमुच्यते ॥ २,८.८ ॥<br>
[माणिक्यभेदाः]<br>
यत्सिंहलं कालपुरमन्ध्रं तुम्बुरुसंस्थितम् ।<br>
क्षेत्रं चतुर्विधं तस्य माणिक्यस्य समुद्भवे ॥ २,८.९ ॥<br>
सिंहले तु भवेद्रक्तं पद्मरागमनुत्तमम् ।<br>
पीतं कालपुरोद्भूतं कुरुविन्दमिति स्मृतम् ॥ २,८.१० ॥<br>
अशोकपल्लवच्छायमन्ध्रं सौगन्धिकं प्रिये ।<br>
तुम्बुरौ छायमानीलं नीलगन्धि च कीर्तितम् ॥ २,८.११ ॥<br>
मध्यमे मध्यमं ज्ञेयं माणिक्यं क्षेत्रभेदतः ।<br>
माणिक्यस्य गुणाः प्रोक्ताश्चत्वारो मुनिपुङ्गवैः ॥ २,८.१२ ॥<br>
स्निग्धच्छाया गुरुत्वं च नैर्मल्यमतिरक्तता ।<br>
[माणिक्यगुणाः]<br>
माणिक्यं दीपनं वृष्यं कफवातक्षयार्तिहृत् ॥ २,८.१३ ॥<br>
भूतवेतालपापघ्नं कर्मजव्याधिनाशनम् ।<br>
माणिक्यं च महापुण्यं महाभाग्यकरं परम् ॥ २,८.१४ ॥<br>
सर्वभूतग्रहोन्मादविषघ्नं दोषजित्परम् ।<br>
[मुक्ता]<br>
मुक्ता सौम्या मौक्तिकं शौक्तिकेयं तारं तारा शौक्तिकं तारका च ।<br>
अम्भःसारं शीतलं नीरजं च नक्षत्रं स्यादिन्दुरत्नं वलक्षम् ॥ २,८.१५ ॥<br>
मुक्ताफलं बिन्दुफलं च मुक्ता शौक्तेयकं शुक्तिमणिः शशिप्रियम् ।<br>
स्वच्छं हिमं हैमवतं च शुभ्रं सुधांशुरत्नं च भसंख्यकाह्वम् ॥ २,८.१६ ॥<br>
[पेअर्ल्ःः ओरिगिन्]<br>
मातङ्गोरगमीनपोत्रिशिरसस्त्वक्सारशङ्खाम्बुभृच्छुक्तीनामुदराच्च मौक्तिकमणिः स्पष्टं भवेदष्टधा ।<br>
छायाः पाटलनीलपीतधवलास्तत्रापि सामान्यतः सप्तानां बहुशो न लब्धिरितरच्छौक्तेयकं तूल्वणम् ॥ २,८.१७ ॥<br>
[पेअर्ल्ःः परीक्षाःः गोओदॄउअलित्य्]<br>
नक्षत्राभं शुद्धमत्यन्तमुक्तं स्निग्धं स्थूलं निर्मलं निर्व्रणं च ।<br>
यस्तं धत्ते गौरवं यत्तुलायां तन्निर्मौल्यं मौक्तिकं सौख्यदायि ॥ २,८.१८ ॥<br>
[पेअर्ल्ःः मेदिच्. प्रोपेर्तिएस्]<br>
मौक्तिकं च मधुरं सुशीतलं दृष्टिरोगशमनं विषापहम् ।<br>
राजयक्षपरिकोपनाशनं क्षीणवीर्यबलपुष्टिवर्धकम् ॥ २,८.१९ ॥<br>
मौक्तिकं शिशिरं स्निग्धं विशदं कान्तिवर्धनम् ॥ २,८.२० ॥<br>
दाहतृड्भ्रममूर्च्छासृक्पित्तज्वरविषापहम् ।<br>
चक्षुष्यं पवनास्रपित्तविषजित्सर्वेन्द्रियाह्लादनं तृड्दाहज्वरशोकमोहशमनं शीतं श्रमघ्नं हितम् ।<br>
धन्यं मङ्गलमायुषः स्थितिकरं सौभाग्यकान्तिप्रदं मुक्ता हारविभूषणं तदखिलं मूलं शशी प्रीयते ॥ २,८.२१ ॥<br>
[चोरल्ःः स्य्नोन्य्म्स्]<br>
प्रवालोऽङ्गारकमणिर्विद्रुमोऽम्भोधिपल्लवः ॥ २,८.२२ ॥<br>
भौमरत्नं च रक्ताङ्गो रक्ताङ्कुरलतामणिः ।<br>
[चोरल्ःः प्लचे ओf ओरिगिन्]<br>
सेतौ सागरमध्ये या जायते वल्लरी शुभा ॥ २,८.२३ ॥<br>
विद्रुमाख्या सुरक्ता सा दुर्लभा दीप्तरूपिणी ।<br>
[चोरल्ःः परीक्षाःः गोओदॄउअलित्य्]<br>
पाषाणत्वं भजत्येषा पाकतः कठिना सती ॥ २,८.२४ ॥<br>
प्रवालनाम तद्रक्तं वर्णसौभाग्यकान्तिदम् ।<br>
सिद्धं स्वच्छं स्निग्धरूपं वृत्तं कान्तं समं गुरु ॥ २,८.२५ ॥<br>
रङ्गगात्रं दृढं पिण्डं प्रवालं श्रेष्ठमुच्यते ।<br>
पक्वबिंबफलाभासं जपाकुसुमसंनिभम् ॥ २,८.२६ ॥<br>
शुकतुण्डसमच्छायं प्रवालमतिशोभनम् ।<br>
[चोरल्ःः परीक्षाःः बदॄउअलित्य्]<br>
शारदाभं दलं सूक्ष्मं वक्रं रूक्षं सकोटरम् ॥ २,८.२७ ॥<br>
विद्धं कृष्णं लघुतमं प्रवालं दोषकृद्भवेत् ।<br>
गौररङ्गं जलाक्रान्तं प्रवालमशुभं त्यजेत् ॥ २,८.२८ ॥<br>
[चोरल्ःः परीक्षाःः गोओदॄउअलित्य्]<br>
प्रवालं कोमलं स्निग्धं सुरागं विद्रुमं हितम् ।<br>
धनधान्यकरं मेध्यं विषाहिभयनाशनम् ॥ २,८.२९ ॥<br>
[चोरल्ःः मेदिच्. प्रोपेर्तिएस्]<br>
प्रवालो मधुराम्लश्च कफपित्तादिदोषनुत् ।<br>
वीर्यकान्तिकरः स्त्रीणां धृतो मङ्गलदायकः ॥ २,८.३० ॥<br>
[मरकत]<br>
मरकतं रौहिणेयं गारुत्मन्तं हरिन्मणिः ।<br>
सौपर्णं गरुडोद्गीर्णं बुधरत्नाश्मगर्भजे ॥ २,८.३१ ॥<br>
गरलारिर्वायवीर्यं गारुडं रुद्रसंमितम् ।<br>
तुरुष्कविषयांभोधौ समीरारोहणाचले ॥ २,८.३२ ॥<br>
तच्छायाश्यामलो देशः सोऽभून्मरकताकरः ।<br>
तद्विशेषान्मरकतं जातं दोषगुणान्वितम् ॥ २,८.३३ ॥<br>
दोषाः सप्तविधास्तस्य गुणाः पञ्चविधाः स्मृताः ।<br>
भवेदष्टविधा छाया मणेर्मरकतस्य च ॥ २,८.३४ ॥<br>
अस्निग्धं रूक्षमित्युक्तं विस्फोटं पिटकं तथा ।<br>
जठरं कान्तिहीनं च विच्छायं मलिनं तथा ॥ २,८.३५ ॥<br>
सशर्करं सपाषाणं कर्कशं सूत्रसंयुतम् ।<br>
कल्माषवर्णं शबलं समस्तभयदायकम् ॥ २,८.३६ ॥<br>
निर्मलं कथितं स्वच्छं गुरु स्याद्गुरुदायुतम् ।<br>
स्निग्धं रूक्षं विनिर्मुक्तमरजस्कमरेणुकम् ॥ २,८.३७ ॥<br>
सुरागं रागबहुलमिति पञ्च गुणाः स्मृताः ।<br>
एतैर्युक्तं मरकतं सर्वपापहरं परम् ॥ २,८.३८ ॥<br>
मरकतं विषघ्नं च शीतलं मधुरं रसे ।<br>
आमपित्तहरं रुच्यं पुष्टिदं भूतनाशनम् ॥ २,८.३९ ॥<br>
स्निग्धं मरकतं स्वच्छं सर्वदोषहरं शुभम् ।<br>
कान्तिसौभाग्यदं मेध्यं भूतग्रहविषापहम् ॥ २,८.४० ॥<br>
[पुष्परागःः स्य्नोन्य्म्स्]<br>
पीतस्तु पुष्परागः पीतस्फुटिकं च पीतरत्नं च ।<br>
पीताश्मा गुरुरत्नं पीतमणिः पुष्यरागश्च ॥ २,८.४१ ॥<br>
[पुष्परागःः परीक्षाःः त्रुए]<br>
ईषत्पीतं पविच्छायं स्वच्छं कान्त्या मनोहरम् ।<br>
पुष्यराग इति ख्यातं रत्नं रत्नपरीक्षकैः ॥ २,८.४२ ॥<br>
[पुष्परागःः परीक्षाःः गोओदॄउअलित्य्]<br>
हेमच्छायं शिरोवृत्तं ज्योतिरङ्गारनिर्मलम् ।<br>
पीतगात्रं गुरु स्निग्धं पुष्यरागं प्रशस्यते ॥ २,८.४३ ॥<br>
[पुष्परागःः परीक्षाःः बदॄउअलित्य्]<br>
रूक्षं क्षतलघु श्वेतं कृष्णं गौरं सशर्करम् ।<br>
मलिनं बिन्दुमद्रत्नं पुष्यरागं न शस्यते ॥ २,८.४४ ॥<br>
[पुष्परागःः मेदिच्. प्रोपेर्तिएस्]<br>
पुष्यरागोऽम्लशीतश्च वातजिद्दीपनः परम् ।<br>
आयुः श्रियं च प्रज्ञां च धारणात्कुरुते नृणाम् ॥ २,८.४५ ॥<br>
पुष्यरागं शुभं मेध्यं वस्तुसौभाग्यकीर्तिदम् ।<br>
वाक्पटुत्वकरं हृद्यं विषघ्नं दोषजित्परम् ॥ २,८.४६ ॥<br>
[वज्र]<br>
वज्रमिन्द्रायुधं वीरं भिदुरं कुलिशं पविः ।<br>
अभेद्यमसिरं रत्नं दृढं भार्गवकं स्मृतम् ॥ २,८.४७ ॥<br>
[वज्रःः परीक्षाःः गोओदॄउअलित्य्]<br>
स्वच्छं विद्युत्प्रभं स्निग्धं सुन्दरं लघु लेखनम् ।<br>
षडारं तीक्ष्णधारं च सुसौम्यारं श्रियं दिशेत् ॥ २,८.४८ ॥<br>
[वज्राकरा वज्रभेदाश्च]<br>
पौण्ड्रमतङ्गहिमाचलसौराष्ट्रसुपारकोसलकलिङ्गाः ।<br>
पेण्णानदीतटश्चेत्यष्टौ वज्राकरा विनिर्दिष्टाः ॥ २,८.४९ ॥<br>
श्यामं प्रपौण्ड्रप्रभवं किंचित्पीतं मतङ्गगिरिजातम् ।<br>
हिमवत्सुराष्ट्रसंभवमाताम्रं कृष्णकान्ति सौपारम् ॥ २,८.५० ॥<br>
फुल्लशिरीषच्छायं कोसलजं कनककान्ति कालिङ्गम् ।<br>
पेण्णानदीतटोद्भवमाहुर्वज्रं सुधांशुनिभम् ॥ २,८.५१ ॥<br>
कलिङ्गकोसलौ देशौ मतङ्गाद्रिहिमालयौ ।<br>
सौराष्ट्रपौण्ड्रकौवेराकरसूपारकौ तथा ॥ २,८.५२ ॥<br>
कृतादिषु युगेष्वेतौ वज्राणामाकरौ स्मृतौ ।<br>
आकरेष्वेव वज्राणां खनिः स्रोतः प्रकीर्णकम् ॥ २,८.५३ ॥<br>
समुत्पत्तिस्थलं त्रेधा निर्दिष्टं सुरनायिके ।<br>
कोट्यः पार्श्वानि धाराश्च षडष्टौ द्वादशैव च ॥ २,८.५४ ॥<br>
इत्यच्छतीक्ष्णधाराग्रा वज्रस्याहुरथो गुणान् ।<br>
[वज्रःः ५ दोषस्]<br>
मलो बिन्दुश्च रेखा च त्रासः काकपदं तथा ॥ २,८.५५ ॥<br>
एते दोषाः समाख्याताः पञ्च वज्रेषु संस्थिताः ।<br>
कुर्यादशोधितं वज्रं कुष्ठदाहाङ्गगौरवम् ॥ २,८.५६ ॥<br>
हृत्पार्श्वपीडां पाण्डुं च ततस्तच्छुद्धिरुच्यते ।<br>
[वज्रशुद्धि]<br>
गृहीत्वाथ शुभ्रं वज्रं व्याघ्रीकन्दोदरे क्षिपेत् ॥ २,८.५७ ॥<br>
महिषीशकृदालिप्य करीषाग्नौ विपाचयेत् ।<br>
अहोरात्रात्समुद्धृत्य हयमूत्रेण सेचयेत् ॥ २,८.५८ ॥<br>
एवं पुनः पुनः पक्वं सप्तरात्राद्विशुध्यति ।<br>
मेघनादाशमीश्यामाशृङ्गीमदनकोद्भवैः ॥ २,८.५९ ॥<br>
कुलुत्थवेतसागस्त्यसिन्धुवाराखुकर्णिकाः ।<br>
एतेषां हयमूत्रेण कषायं साधितं पुनः ॥ २,८.६० ॥<br>
जम्बीरे कुलिशं क्षिप्त्वा हयमूत्रैस्त्र्यहं पचेत् ।<br>
डोलायन्त्रविधानेन ततः शुद्धिमवाप्नुयात् ॥ २,८.६१ ॥<br>
कुलुत्थकोद्रवक्वाथैर्डोलायन्त्रे विपाचयेत् ।<br>
व्याघ्रीकन्दगतं वज्रं सप्ताहाच्छुद्धिमाप्नुयात् ॥ २,८.६२ ॥<br>
कुलत्थकोद्रवक्वाथं हयमूत्रं स्नुहीपयः ।<br>
क्षिप्त्वा भाण्डे पचेत्तस्मिन् व्याघ्रीकन्दगतं पविम् ॥ २,८.६३ ॥<br>
डोलायन्त्रे दिवारात्रं समुद्धृत्य पुनः क्षिपेत् ।<br>
वज्रकन्दे मृदा कन्दं लिप्त्वा गजपुटे पचेत् ॥ २,८.६४ ॥<br>
तत्पक्वं पाचनद्रावैः सेचितं शुद्धिमाप्नुयात् ।<br>
व्याघ्रीकन्दगतं वज्रं मृदा लिप्तं पुटे पचेत् ॥ २,८.६५ ॥<br>
अहोरात्रात्समुद्धृत्य हयमूत्रेण सेचयेत् ।<br>
वज्रीक्षीरेण वा सिञ्च्यादेवं शुद्धं तु मारयेत् ॥ २,८.६६ ॥<br>
[विप्रजातीयवज्रमारणम्]<br>
वक्ष्यते विप्रजात्यादेः शुद्धवज्रस्य मारणम् ।<br>
अश्वत्थबदरीभण्डीमाक्षिकं कर्कटास्थि च ॥ २,८.६७ ॥<br>
समं स्नुक्पयसा पिष्ट्वा मूषामध्ये प्रलेपयेत् ।<br>
तन्मध्ये प्रक्षिपेद्वज्रमौषधैस्तैस्ततः परम् ॥ २,८.६८ ॥<br>
वज्रमाच्छाद्य यत्नेन ततो मूषां निरोधयेत् ।<br>
कुञ्जराख्येन पुटयेत्पुटेन महता पुनः ॥ २,८.६९ ॥<br>
विप्रजातीयकं वज्रं पुटेनैकेन सिध्यति ।<br>
करवीरं मेषशृङ्गी दरदं च ह्युदुम्बरम् ॥ २,८.७० ॥<br>
अर्कदुग्धैः समं पिष्ट्वा तत्कृते गोलके क्षिपेत् ।<br>
वज्रं क्षत्रियजातीयं पूर्ववन्मारयेद्ध्रुवम् ॥ २,८.७१ ॥<br>
[वैश्यजातीयवज्रमारणम्]<br>
सूरणं लशुनं शंखं शिलायां पेषयेत्समम् ।<br>
बलामतिबलां गन्धं कच्छपास्थि च पेषयेत् ॥ २,८.७२ ॥<br>
उत्तरावारुणीदुग्धैस्तत्कृते गोलके क्षिपेत् ।<br>
वज्रं तु वैश्यजातीयं पूर्ववत्तन्मृतं भवेत् ॥ २,८.७३ ॥<br>
[शूद्रजातीयवज्रमारणम्]<br>
सूरणं लशुनं शङ्खं शिलां संपेषयेत्समम् ।<br>
वटक्षीरेण तत्कॢप्ते गोलके पूर्ववत्पचेत् ॥ २,८.७४ ॥<br>
वज्रं तच्छूद्रजातीयं तेन सम्यग्भवेन्मृतम् ।<br>
स्त्रीपुंवज्रं तु पूर्वोक्तैर्म्रियते तत्तदौषधैः ॥ २,८.७५ ॥<br>
चतुर्जात्यौषधैरेव मृतिर्वज्रे नपुंसके ।<br>
[वज्रमारण (१)]<br>
सामान्यः सर्ववज्राणां वक्ष्यते मारणक्रमः ॥ २,८.७६ ॥<br>
शुद्धं वज्रं मत्कुणानां रक्तैर्लिप्त्वा धमेत्पुनः ।<br>
अग्निवर्णं क्षिपेन्मूत्रे गर्दभस्य पुनः पुनः ॥ २,८.७७ ॥<br>
लेपितं ध्मापितं तद्वदेवं कुर्यात्त्रिसप्तधा ।<br>
तालकं मत्कुणैः पिष्ट्वा तस्मिन्गोले क्षिपेत्तु तम् ॥ २,८.७८ ॥<br>
रुद्ध्वा मूषां धमेद्गाढं हयमूत्रे विनिक्षिपेत् ।<br>
समुद्धृत्य पुनस्तद्वत्सप्तवारैर्मृतो भवेत् ॥ २,८.७९ ॥<br>
[वज्रमारण (२)]<br>
मेषशृङ्गं भुजङ्गास्थि कूर्मपृष्ठं शिलाजतु ।<br>
गन्धकं कान्तपाषाणं मुनिपुष्पं सतालकम् ॥ २,८.८० ॥<br>
त्रिक्षारं पञ्चलवणं मेषशृङ्गीन्द्रवारुणी ।<br>
वज्रवल्ली मूषकर्णी बदरी कुड्मलानि च ॥ २,८.८१ ॥<br>
मूषकस्य मलं स्तन्यं स्नुह्यर्कक्षीरमत्कुणम् ।<br>
पञ्चाङ्गं शरपुंखस्य ह्यस्थिनी खरमेषयोः ॥ २,८.८२ ॥<br>
पेटारिबीजं स्त्रीपुष्पं पारावतमलं शिला ।<br>
पुष्पाणि चैव वाकुच्याः पञ्चाङ्गं तिमिरस्य च ॥ २,८.८३ ॥<br>
धात्रीवृक्षस्य पञ्चाङ्गं गोरम्भा वाजिमूत्रकम् ।<br>
हंसपादी वज्रकन्दं बृहतीफलसूरणम् ॥ २,८.८४ ॥<br>
गोजिह्वा कर्कटं मांसं मूत्रवर्गं च मिश्रयेत् ।<br>
एतत्समस्तं व्यस्तं वा यथालाभं सुपिण्डितम् ॥ २,८.८५ ॥<br>
तत्पिण्डे निक्षिपेद्वज्रमन्धमूषागतं पुटेत् ।<br>
कुलुत्थकोद्रवं पिष्ट्वा हयमूत्रे विलोलयेत् ॥ २,८.८६ ॥<br>
तन्मध्ये सेचयेत्तप्तां मूषापुटविनिर्गताम् ।<br>
एवं पुनः पुनः कुर्यादेकविंशतिवारकम् ॥ २,८.८७ ॥<br>
आदाय तत्पुनर्वज्रं ताले मत्कुणपेषिते ।<br>
गोलके निक्षिपेद्रुद्ध्वा मूषां तीव्रानले धमेत् ॥ २,८.८८ ॥<br>
इत्येवं सप्तधा ध्मातं हयमूत्रे निषेचयेत् ।<br>
अनेन क्रमयोगेन मृतो भवति निश्चितम् ॥ २,८.८९ ॥<br>
तन्मृतं चूर्णयेत्खल्वे सिद्धयोग उदाहृतः ।<br>
[वज्रमारण (३)]<br>
भ्रामकं च मृतं ताप्यं पेटालीबीजटङ्कणम् ॥ २,८.९० ॥<br>
क्षीरं चोत्तरवारुण्या गन्धकं तालकं शिला ।<br>
चिञ्चाबीजं मेषशृङ्गी स्त्रीपुष्पं चाम्लवेतसः ॥ २,८.९१ ॥<br>
पञ्चाङ्गं शरपुंखायाः शशदन्तं शिलाजतु ।<br>
एतत्समस्तं व्यस्तं वा यथालाभं सुचूर्णयेत् ॥ २,८.९२ ॥<br>
स्नुह्यर्कोत्तरवारुण्याः क्षीरैः स्तन्यैर्विमर्दयेत् ।<br>
तद्गोलके क्षिपेद्वज्रं रुद्ध्वा चैतान्धमेद्दृढम् ॥ २,८.९३ ॥<br>
गुडूची सैन्धवं हिङ्गु समुस्तोत्तरवारुणी ।<br>
क्वाथैः कौलुत्थकैः पिष्ट्वा तस्मिन्क्वाथे विनिक्षिपेत् ॥ २,८.९४ ॥<br>
तं वज्रं पूर्ववद्गोले कृत्वा रुद्ध्वा धमेत्तथा ।<br>
सेचनान्तं ततः कुर्यादेकविंशतिवारकम् ॥ २,८.९५ ॥<br>
तालकं मत्कुणायोगे सप्तवारं पुनर्धमेत् ।<br>
सेचयेदश्वमूत्रेण तद्वज्रं म्रियते ध्रुवम् ॥ २,८.९६ ॥<br>
[वज्रमारण (४)]<br>
त्रिवर्षीयोत्थकार्पासमूलमादाय पेषयेत् ।<br>
त्रिवर्षनागवल्ल्या वा निजद्रावैः प्रपेषयेत् ॥ २,८.९७ ॥<br>
तद्गोलके क्षिपेद्वज्रं रुद्ध्वा गजपुटे पचेत् ।<br>
एवं सप्तपुटैः पक्वमेकैकेन कृतं भवेत् ॥ २,८.९८ ॥<br>
[वज्रमारण (५)]<br>
तालकासीससौराष्ट्रीमपामार्गस्य भस्म च ।<br>
पिष्ट्वा कौलुत्थकैः क्वाथैस्तस्मिन्वज्रं सुतापितम् ॥ २,८.९९ ॥<br>
क्षिपेत्त्रिसप्तवाराणि म्रियते नात्र संशयः ।<br>
वैक्रान्तभस्मना सार्धं पेषयेदम्लवेतसम् ॥ २,८.१०० ॥<br>
तद्गोले निक्षिपेद्वज्रमन्धमूषागतं धमेत् ।<br>
सेचयेदश्वमूत्रेण पूर्वगोले पुनः क्षिपेत् ॥ २,८.१०१ ॥<br>
रुद्ध्वा ध्मातः पुनः सेच्यमेवं कुर्यात्त्रिसप्तधा ।<br>
म्रियते नात्र सन्देहः सर्वयोगेषु योजयेत् ॥ २,८.१०२ ॥<br>
[वज्रमारण (७)]<br>
उत्तरावारुणीक्षीरैः कान्तपाषाणजं मुखम् ।<br>
क्षणं पिष्ट्वा तु तद्गोलं क्षिप्त्वा तस्मिन्पचेद्दिनम् ॥ २,८.१०३ ॥<br>
नृतैले गन्धतैलेन म्रियते नात्र संशयः ।<br>
[वज्रमारण (८)]<br>
भूनागं गन्धकं चाथ नारीस्तन्येन पेषयेत् ॥ २,८.१०४ ॥<br>
तद्गोलस्थं पचेद्वज्रं पूर्वतैले मृतं भवेत् ।<br>
[वज्रमारण (९)]<br>
स्नुहीक्षीरेण विमलां पिष्ट्वा तद्गोलके क्षिपेत् ॥ २,८.१०५ ॥<br>
वज्रं निरुध्य मूषां तु शुष्कां तीव्राग्निना धमेत् ।<br>
क्षिप्तामश्वस्य मूत्रे तु क्षिप्त्वा वज्रं समाहरेत् ॥ २,८.१०६ ॥<br>
इत्येवं सप्तधा कुर्यात्ततस्तालकमत्कुणैः ।<br>
पिष्ट्वा गोलं क्षिपेत्तस्मिन्वज्रमूषां निरुध्य च ॥ २,८.१०७ ॥<br>
ध्मापितं पूर्ववत्सेच्यं सप्तवारैर्मृतं भवेत् ।<br>
[वज्रमारण (१०)]<br>
वज्रं मत्कुणरक्तेन लिप्त्वा लिप्त्वातपे क्षिपेत् ॥ २,८.१०८ ॥<br>
शुष्कं लेप्यं पुनः शोष्यं यावत्सप्तदिनावधि ।<br>
विष्णुक्रान्तापेटकार्योर्द्रवैः सिञ्चेत्पुनः पुनः ॥ २,८.१०९ ॥<br>
तप्तं तप्तं च तद्वज्रं शतवारैर्मृतं भवेत् ।<br>
[वज्रमारण (११)]<br>
गन्धकं चूर्णितं भाव्यं स्त्रीपुष्पेण तु सप्तधा ॥ २,८.११० ॥<br>
पुनः स्त्रीरजसालोड्यं तस्मिन् वज्रं सुतापितम् ।<br>
सेचयेत्तापयेदेकविंशद्वारान्मृतं भवेत् ॥ २,८.१११ ॥<br>
[वज्रमारण (१२)]<br>
वज्रं नदीमहाशुक्तौ क्षिप्त्वा भाव्यं मुहुर्मुहुः ।<br>
स्नुह्यर्कोत्तमकन्यानां द्रवेणैकेन चातपे ॥ २,८.११२ ॥<br>
कृष्णककटमांसेन पेषितं वेष्टयेत्पुनः ।<br>
भूनागस्य मृदा सम्यग्धृतं भस्मत्वमाप्नुयात् ॥ २,८.११३ ॥<br>
[वज्रमारण (१३)]<br>
रक्तमूलस्य मूलैश्च मेघनादस्य कुड्मलैः ।<br>
पेषितैर्वेष्टितं ध्मातं वज्रं भस्म भवत्यलम् ॥ २,८.११४ ॥<br>
[वज्रमारण (१४)]<br>
मातुलुङ्गगतं वज्रं रुद्ध्वा लिम्पेन्मृदा बहिः ।<br>
पुटे पचेत्समुद्धृत्य तद्वच्छतपुटे पचेत् ॥ २,८.११५ ॥<br>
[वज्रमृदूकरण (१)]<br>
नागपर्णीद्रवैर्लिप्तं तत्पत्रेणैव वेष्टितम् ।<br>
जानुमध्ये स्थितं यामं तद्वज्रं मृदुतां व्रजेत् ॥ २,८.११६ ॥<br>
[वज्रमृदूकरण (२)]<br>
मातृवाहकबीजस्य मध्ये वज्रं विनिक्षिपेत् ।<br>
जम्बीरोदरगं वाथ दोलायन्त्रे दिनं पचेत् ॥ २,८.११७ ॥<br>
कुलुत्थकोद्रवक्वाथे त्रैफले वा कषायके ।<br>
अहोरात्रात्समुद्धृत्य जम्बीरान्तः पुनः क्षिपेत् ॥ २,८.११८ ॥<br>
मातृवाहकबीजे वा पचेत्प्रक्षिप्य पूर्ववत् ।<br>
पुनः क्षेप्यं पुनः पाच्यं त्रिदिनान्ते समुद्धरेत् ॥ २,८.११९ ॥<br>
बदरीवटनिम्बानामङ्कुराणि समाहरेत् ।<br>
पिष्ट्वा तद्गोलके वज्रं पूर्वपक्वं विनिक्षिपेत् ॥ २,८.१२० ॥<br>
अश्वत्थपत्रके वेष्ट्य तद्गोलं जानुमध्यगम् ।<br>
दिनं वा धारयेत्कक्षे मृदुर्भवति निश्चितम् ॥ २,८.१२१ ॥<br>
[वज्रमृदूकरण (३)]<br>
पारदं तीक्ष्णचूर्णं च दिनमम्लेन मर्दयेत् ।<br>
तद्गोले निक्षिपेद्वज्रं सूत्रेणावेष्टयेद्बहिः ॥ २,८.१२२ ॥<br>
नागवल्लीदलैश्चैव वेष्टितं धान्यराशिगम् ।<br>
मासान्ते तत्समुद्धृत्य लिम्पेन्नागलताद्रवैः ॥ २,८.१२३ ॥<br>
तद्दलैर्वेष्टितं जानुमध्यस्थं मृदुतां व्रजेत् ।<br>
[वज्रमृदूकरण (४)]<br>
कान्तपाषाणवक्त्रं वा चूर्णं वा कान्तलोहजम् ॥ २,८.१२४ ॥<br>
ससूतमम्लयोगेन दिनमेकं विमर्दयेत् ।<br>
तद्गोले निक्षिपेद्वज्रं निम्बकार्पासकोद्रवैः ॥ २,८.१२५ ॥<br>
पत्रैः पिष्टैः सुसंपेष्य नागवल्लीदलैस्ततः ।<br>
वेष्टितं जानुमध्यस्थं दिनान्ते मृदुतां व्रजेत् ॥ २,८.१२६ ॥<br>
[वज्रमृदूकरण (५)]<br>
एरण्डवृक्षमध्ये तु तत्फले वा क्षिपेत्पविम् ।<br>
मासमात्रात्समुद्धृत्य जानुमध्ये च पूर्ववत् ॥ २,८.१२७ ॥<br>
कोमलं जायते वज्रं दिनान्ते नात्र संशयः ।<br>
[वज्रमृदूकरण (६)]<br>
वज्रं तित्तिरिमांसेन वेष्टितं निक्षिपेन्मुखे ॥ २,८.१२८ ॥<br>
अतिस्थूलस्य भेकस्य मुखं सूत्रेण वेष्टयेत् ।<br>
निखनेद्धस्तमात्रायां क्षोण्यां मासात्समुद्धरेत् ॥ २,८.१२९ ॥<br>
मण्डूकं सम्पुटे रुद्ध्वा सम्यग्गजपुटे पचेत् ।<br>
तद्वज्रं पूर्वगोलस्थं जानुमध्यगतं दिनम् ॥ २,८.१३० ॥<br>
भवेद्वज्रौदनं साक्षात्पश्चादाहार्य योजयेत् ।<br>
सर्ववज्रौदनानां तु मारणं पूर्ववद्भवेत् ॥ २,८.१३१ ॥<br>
[वज्रद्रुति]<br>
क्षारत्रयं रामठं च चणकाम्लाम्लवेतसम् ।<br>
ज्वालामुखीं चेक्षुरकं स्थलकुम्भीफलानि च ॥ २,८.१३२ ॥<br>
स्नुह्यर्कपयसा श्लक्ष्णं पिष्ट्वा तद्गोलके क्षिपेत् ।<br>
वज्रं विशोधितं सम्यग्वस्त्रे बद्ध्वा हठात्पचेत् ॥ २,८.१३३ ॥<br>
डोलायन्त्रेण धान्याम्ले द्रुतं मासाष्टकाद्भवेत् ।<br>
वज्रवल्ल्यन्तरस्थं वा कृत्वा वज्रं निरोधितम् ॥ २,८.१३४ ॥<br>
अम्लभाण्डगतं सेच्यं सप्ताहाद्द्रवतां व्रजेत् ।<br>
भस्मौदनं द्रुतिश्चेति त्रिविधं वज्रमारणम् ॥ २,८.१३५ ॥<br>
रसबन्धकरं प्रोक्तं नागार्जुनपुरःसरैः ।<br>
[वज्रगुणाः]<br>
वज्रं च षड्रसोपेतं सर्वरोगापहारकम् ॥ २,८.१३६ ॥<br>
सर्वाघशमनं सौख्यं देहदार्ढ्यं रसायनम् ।<br>
वज्रं रत्नोत्तमं पुण्यं श्रीसौभाग्यविवर्धनम् ॥ २,८.१३७ ॥<br>
आयुष्यं धन्यमोजस्यं यशस्यं सर्वपाप्मजित् ।<br>
आयुर्बलं देहसौख्यं रूपं कान्तिं करोति च ॥ २,८.१३८ ॥<br>
सेवितं हन्ति रोगांश्च मृतं वज्रं न संशयः ।<br>
[नील]<br>
नीलस्तु सौरिरत्नं स्यान्नीलाश्मा नीलरत्नकः ॥ २,८.१३९ ॥<br>
नीलोपलस्तृणग्राही महानीलः सुनीलकः ।<br>
इन्द्रनीलमणिस्तत्र चतुर्धा जातिभेदतः ॥ २,८.१४० ॥<br>
[सप्फिरेःः सुब्त्य्पेस्ःः चस्ते]<br>
सितच्छायो भवेद्विप्रो रक्तः क्षत्रियजातिकः ।<br>
पीतस्तु वैश्यजातिर्यो वृषलः कृष्णदीधितिः ॥ २,८.१४१ ॥<br>
[नीलस्य गुणदोषाः]<br>
नीलीरससमाभासा वैष्णवीपुष्पसंनिभा ।<br>
लवलीपुष्पसङ्काशा नीलेन्दीवरसप्रभा ॥ २,८.१४२ ॥<br>
अतसीपुष्पसङ्काशा चाषपक्षसमद्युतिः ।<br>
कृष्णत्रिकर्णिकापुष्पसमानद्युतिधारिणी ॥ २,८.१४३ ॥<br>
मयूरकण्ठसच्छाया शम्भोः कण्ठनिभा तथा ।<br>
विष्णुदेहसमाभासा भृङ्गपत्रसमप्रभा ॥ २,८.१४४ ॥<br>
एताश्छायाः शुभकरा इन्द्रनीलमहामणेः ।<br>
गुरुत्वं स्निग्धकान्तित्वं सुरागं पार्श्वरञ्जनम् ॥ २,८.१४५ ॥<br>
तृणग्राहित्वमित्येते गुणाः पञ्च प्रकीर्तिताः ।<br>
न विम्लो निर्मलो गात्रो मसृणो गुरुदीप्तिकः ॥ २,८.१४६ ॥<br>
तृणग्राही मृदुर्नीलो दुर्लभो लक्षणान्वितः ।<br>
इन्द्रनीलं शुभं वर्ण्यं सर्वपापनिबर्हणम् ॥ २,८.१४७ ॥<br>
आयुर्यशो बलं लक्ष्मीमारोग्यं च प्रयच्छति ।<br>
नीलः सतिक्तकोष्णश्च कफपित्तानिलापहः ॥ २,८.१४८ ॥<br>
यो दधाति शरीरेऽस्य सौरिर्मङ्गलदो भवेत् ।<br>
[गोमेदक]<br>
गोमेदकस्तु गोमेदो राहुरत्नं तमोमणिः ॥ २,८.१४९ ॥<br>
स्वर्भानवः षडाह्वोऽयं पिङ्गस्फटिक इत्यपि ।<br>
गोमूत्राभं यन्मृदु स्निग्धमुष्णं शुद्धच्छायं गौरवं यच्च धत्ते ।<br>
हेमारक्तं श्रीमतां योग्यमेतत्गोमेदाख्यं रत्नमाख्याति सन्तः ॥ २,८.१५० ॥<br>
मधुबिन्दुसमच्छायं गोमूत्राज्यसमप्रभम् ॥ २,८.१५१ ॥<br>
हेमरक्तं गुरु स्वच्छं स्निग्धं गोमेदकं शुभम् ।<br>
श्वेतं कृष्णं रङ्गहीनं त्रासरेखादिदूषितम् ॥ २,८.१५२ ॥<br>
कर्कशं पाटलाकारं दुष्टं गोमेदकं त्यजेत् ।<br>
[गोमेदगुणाः]<br>
मेध्यं गोमेदकं रत्नं यशस्यं श्रीविवर्धनम् ॥ २,८.१५३ ॥<br>
मङ्गल्यं कान्तिजननं स्निग्धं सर्वविषापहम् ।<br>
गोमेदकोऽम्लमुष्णं च वातकोपविकारजित् ॥ २,८.१५४ ॥<br>
दीपनं पाचनं चैव धृतोऽयं पापनाशनः ।<br>
[वैडूर्य]<br>
वैडूर्यं केतुरत्नं च खशब्दाङ्कुरजं तथा ॥ २,८.१५५ ॥<br>
विडूरभूमिजं रत्नं प्रावृष्यं पञ्चनाम च ।<br>
कल्पान्तकालक्षुभिताम्बुराशिनिदाहकल्पाद्दितिजेन्द्रनादात् ।<br>
वैडूर्यमुत्पन्नमनेकवर्णं शोभाभिरामद्युतिरत्नवर्यम् ॥ २,८.१५६ ॥<br>
अविदूरे विडूरस्य गिरेरुत्तुङ्गरोधसः ॥ २,८.१५७ ॥<br>
कोङ्कचोलकसीमान्ते मणेस्तस्याकरः स्मृतः ।<br>
तत्र दैत्येन्द्रनिनदं प्रति मेघसुगर्जितैः ॥ २,८.१५८ ॥<br>
समुद्भवन्ति वैडूर्यमणयः प्रावृडागमे ।<br>
सिताभ्रधूमसङ्काशमीषत्कृष्णं सितं तु यत् ॥ २,८.१५९ ॥<br>
वैडूर्यं नाम तत्प्रोक्तं रत्नवर्णपरीक्षकैः ।<br>
वेणुपत्रबिडालाक्षिशिखिकण्ठसमद्युति ॥ २,८.१६० ॥<br>
स्निग्धगात्रं गुरु स्वच्छं वैडूर्यं गुणवन्मतम् ।<br>
रेखाभिन्नं लघु स्पष्टं शिलाङ्गारककर्दमम् ॥ २,८.१६१ ॥<br>
विवर्णं परुषं कृष्णं वैडूर्यं दोषवत्त्यजेत् ।<br>
[वैडूर्यलक्षण]<br>
वैडूर्यं विशदं स्निग्धं प्रीत्यायुर्बलवर्धनम् ॥ २,८.१६२ ॥<br>
मङ्गल्यं धारणात्तद्धि सर्वग्रहविषापहम् ।<br>
वैडूर्यमम्लमुष्णं च कफमारुतनाशनम् ॥ २,८.१६३ ॥<br>
गुल्मशूलप्रशमनं भूषितं च शुभावहम् ।<br>
[पञ्चरत्नानि]<br>
माणिक्यं मौक्तिकं वज्रं नीलं मरकतं तथा ॥ २,८.१६४ ॥<br>
पञ्चरत्नमिति प्रोक्तं पाप्मालक्ष्मीविषापहम् ।<br>
[नवरत्नानि]<br>
गोमेदकं पुष्परागं वैडूर्यमपि विद्रुमम् ॥ २,८.१६५ ॥<br>
पञ्चरत्नैः सहैतानि नवरत्नानि निर्दिशेत् ।<br>
[सूर्यकान्त]<br>
अथ भवति सूर्यकान्तः तपनमणिस्तापनश्च रविकान्तः ।<br>
दीप्तोपलोऽग्निगर्भो ज्वलनाश्मार्कोपलश्च वसुनामा ॥ २,८.१६६ ॥<br>
[स्फटिक]<br>
श्वेताभ्रकसमं वर्णैर्हिमाद्रौ चन्द्रसन्निभम् ॥ २,८.१६७ ॥<br>
निर्मलं च प्रभायुक्तं स्फटिकं श्रेष्ठमुच्यते ।<br>
हिमालये सिंहले च विन्ध्ये रेवातटे तथा ॥ २,८.१६८ ॥<br>
पद्मरागोद्भवे स्थाने विविधं स्फटिकं भवेत् ।<br>
सूर्यकान्तं च तत्रैकं चन्द्रकान्तं तथापरम् ॥ २,८.१६९ ॥<br>
सूर्यांशुस्पर्शमात्रेण वह्निं वमति तत्क्षणात् ।<br>
सूर्यकान्तं तदाख्यातं स्फटिकं रत्नवेधितम् ॥ २,८.१७० ॥<br>
सूर्यकान्तो भवेदुष्णो निर्मलश्च रसायनम् ।<br>
वातश्लेष्महरो मेध्यः पूजनाद्रवितुष्टिदः ॥ २,८.१७१ ॥<br>
[चन्द्रकान्त]<br>
इन्दुकान्तश्चन्द्रकान्तश्चन्द्राश्मा संस्रवोपलः ।<br>
शीताश्मा चन्द्रिकाद्रावः शशिकान्तश्च सप्तधा ॥ २,८.१७२ ॥<br>
स्निग्धं श्वेतं पीतमत्रासमन्ताद्धत्ते चित्तं स्वस्थतां यन्मुनीनाम् ।<br>
यच्च द्रावं याति चन्द्रांशुसङ्गे जात्यं रत्नं चन्द्रकान्ताख्यमेतत् ॥ २,८.१७३ ॥<br>
चन्द्रकान्तस्तु शिशिरः स्निग्धः पित्तास्रदाहनुत् ।<br>
शिवप्रीतिकरः स्वच्छो ग्रहालक्ष्मीविषापहः ॥ २,८.१७४ ॥<br>
[स्फटिक]<br>
स्फटिकः सितोपलः स्यादमलमणिस्तारकोपलः स्वच्छः ।<br>
शीतोष्णवीर्यमक्ष्णः पित्तं वातं निहन्ति शोफघ्नम् ॥ २,८.१७५ ॥<br>
पुरा प्रोक्तं हि कान्तस्य मया ते लक्षणादिकम् ।<br>
वैक्रान्तं चैव विक्रान्तं नीलवज्रं कुवज्रकम् ॥ २,८.१७६ ॥<br>
गोनासं क्षुद्रकुलिशं चूर्णवज्रं च गोनसम् ।<br>
श्वेतो रक्तश्च पीतश्च नीलः पारावतच्छविः ॥ २,८.१७७ ॥<br>
श्यामलः कृष्णवर्णश्च कर्बुरश्चाष्टधा हि स ।<br>
वज्राभावे तु वैक्रान्तं रसवीर्यादिके समम् ॥ २,८.१७८ ॥<br>
अष्टास्रश्चाष्टफलकः षट्कोणो मसृणो गुरुः ।<br>
शुद्धमिश्रितवर्णैश्च युक्तो वैक्रान्त उच्यते ॥ २,८.१७९ ॥<br>
कुलुत्थक्वाथसंस्विन्नो वैक्रान्तः परिशुध्यति ।<br>
त्रिक्षारैः पञ्चलवणैर्वसामूत्राम्लकोद्रवैः ॥ २,८.१८० ॥<br>
मत्स्यतैलघृतैस्तुल्यैः कुलुत्थैः काञ्जिकान्वितैः ।<br>
सप्ताहं दोलिकायन्त्रे व्याघ्रीकन्दगतं पचेत् ॥ २,८.१८१ ॥<br>
[वैक्रान्तभस्म]<br>
तप्तवर्णं तु वैक्रान्तं शुद्धिमायाति निश्चितम् ।<br>
हयमूत्रेण तत्सेच्यं तप्तं तप्तं द्विसप्तधा ॥ २,८.१८२ ॥<br>
ततश्चोत्तरवारुण्याः पञ्चाङ्गैर्गोलके क्षिपेत् ।<br>
रुद्ध्वा मूषां पुटे पक्त्वा पुनरुद्धृत्य गोलके ॥ २,८.१८३ ॥<br>
क्षिप्त्वा रुद्ध्वा पुटेदेवं सप्तधा भस्मतां व्रजेत् ।<br>
[वैक्रान्तसत्त्व (१)]<br>
वैक्रान्तस्य पलैकं तु पलैकं टङ्कणस्य च ॥ २,८.१८४ ॥<br>
रविक्षीरे दिनं भाव्यं मर्द्यं शिग्रुद्रवैर्दिनम् ।<br>
गुञ्जापिण्याकवह्नीनां प्रतिकर्षं वियोजयेत् ॥ २,८.१८५ ॥<br>
अनेन गुलिका कृत्वा कोष्ठीयन्त्रे धमेद्दृढम् ।<br>
शङ्खकुन्देन्दुसङ्काशं सत्वं वैक्रान्तजं भवेत् ॥ २,८.१८६ ॥<br>
[वैक्रान्तसत्त्व (२)]<br>
वैक्रान्तं वज्रकन्दं च समं स्नुक्पयसा सह ।<br>
महिषीनवनीतं च सक्षौद्रं मर्दयेद्दिनम् ॥ २,८.१८७ ॥<br>
पूर्ववद्धमनात्सत्वमिन्द्रगोपनिभं भवेत् ।<br>
[वैक्रान्तसत्त्व (३)]<br>
वन्ध्याचूर्णं सवैक्रान्तं छायायां मर्दयेत्समम् ॥ २,८.१८८ ॥<br>
अजामूत्रैर्दिनैकं तु सत्त्वं रजतवद्भवेत् ।<br>
[वैक्रान्तसत्त्व (४)]<br>
म्रियतेऽष्टपुटैर्गन्धनिम्बुकद्रवसंयुतः ॥ २,८.१८९ ॥<br>
सत्त्वपातनयोगेन मर्दितश्च वटीकृतः ।<br>
मूषायां घटिकां ध्मातो वैक्रान्तः सत्त्वमुत्सृजेत् ॥ २,८.१९० ॥<br>
[वैक्रान्तद्रुति]<br>
श्वेतवर्णं तु वैक्रान्तमम्लवेतसभावितम् ।<br>
सप्ताहान्नात्र सन्देहः खरे घर्मे द्रवत्यलम् ॥ २,८.१९१ ॥<br>
केतकीस्वरसं तुत्थं सैन्धवं स्वर्णपुष्पिकम् ।<br>
इन्द्रगोपसमं युक्तं सर्वं भाण्डे विनिक्षिपेत् ॥ २,८.१९२ ॥<br>
सप्ताहं स्वेदयेत्तस्मिन्वैक्रान्तं द्रवतां व्रजेत् ।<br>
आयुःप्रदश्च बलवर्णकरोऽतिवृष्यः प्रज्ञाप्रदः सकलदोषमदापहारी ।<br>
दीप्ताग्निकृत्पविसमानगुणस्तरस्वी वैक्रान्तकः खलु वपुर्बललोहकारी ॥ २,८.१९३ ॥<br>
[राजावर्त]<br>
आवर्तमणिरावर्तो राजावर्तोऽनलाह्वयः ॥ २,८.१९४ ॥<br>
राजावर्तरसस्याथ लक्षणं कथयाम्यहम् ।<br>
वर्णेन भ्रमराभः स्याद्द्विःप्रकारः प्रकर्मतः ॥ २,८.१९५ ॥<br>
एकश्चूर्णाकृतिर्ज्ञेयो द्वितीयो गोलकात्मकः ।<br>
स्वर्णबिन्दुसमायुक्तः स्थिररागः स्थिरत्वदः ॥ २,८.१९६ ॥<br>
रसदोद्भवरागस्य वर्णोत्कर्षेऽतिदक्षिणः ।<br>
नागस्य रञ्जने श्रेष्ठस्तारे रञ्जनकर्मणि ॥ २,८.१९७ ॥<br>
सर्वेषां चलरागाणां रागबन्धनकृन्मतः ।<br>
राजावर्तोऽल्परक्तोरुनीलिकामिश्रितप्रभः ॥ २,८.१९८ ॥<br>
गुरुश्च मसृणः श्रेष्ठस्तदन्यो मध्यमः स्मृतः ।<br>
निम्बुद्रवैः सगोमूत्रैः सक्षारैः स्वेदिताः खलु ॥ २,८.१९९ ॥<br>
द्वित्रिवारेण शुध्यन्ति राजावर्तादिधातवः ।<br>
[राजावर्तभस्म]<br>
लुङ्गाम्बुगन्धकोपेतो राजावर्तो विचूर्णितः ॥ २,८.२०० ॥<br>
पुटनात्सप्तवारेण राजावर्तो मृतो भवेत् ।<br>
[राजावर्तसत्त्व]<br>
राजावर्तमयःपात्रे पाचयेन्माहिषैर्घृतैः ॥ २,८.२०१ ॥<br>
पयोभिश्च दिनं चैकं मित्रपञ्चकमिश्रितम् ।<br>
रजन्या पञ्चरात्रेण पिण्डीभूतं तु कारयेत् ॥ २,८.२०२ ॥<br>
खादिराङ्गारयोगेन कोष्ठ्यां सत्वं विमुञ्चति ।<br>
प्रमेहक्षयदुर्नामपाण्डुश्लेष्मानिलापहः ॥ २,८.२०३ ॥<br>
दीपनः पाचनो वृष्यो राजावर्तो रसायनः ।<br>
[गरुडोद्गार]<br>
सस्यको गरुडोद्गारः कालजिद्विषसारकः ॥ २,८.२०४ ॥<br>
कालकूटविषं पीत्वा गरुडः सोढुमक्षमः ।<br>
तदा निर्गत्य तच्चञ्चोर्बहुधा सस्यकोऽभवत् ॥ २,८.२०५ ॥<br>
महारसः सस्यकः स्यात्प्रभाभिः पञ्चभिर्युतः ।<br>
धवलो मेचकः पीतो हरितश्चातिलोहितः ॥ २,८.२०६ ॥<br>
अतिस्थितो वीतिहोत्रः सर्वतः सर्वरूपभाक् ।<br>
धवलो हरितश्चैव शस्यते तारकर्मणि ॥ २,८.२०७ ॥<br>
लोहितो मेचकः पीतः शस्यते हेमकर्मणि ।<br>
सस्यकः सर्वरोगघ्नो विषमृत्युभयापहः ॥ २,८.२०८ ॥<br>
[विमल]<br>
विमलो निर्मलः स्वच्छो विमलः स्वच्छधातुकः ।<br>
बाणसंख्याभिधं शस्तं तारहेम द्विधाकृतः ॥ २,८.२०९ ॥<br>
विमलस्त्रिविधः प्रोक्तो हेमाद्यस्तारपूर्विकः ।<br>
तृतीयः कांस्यविमलस्तत्र कान्त्या स लक्ष्यते ॥ २,८.२१० ॥<br>
वर्तुलः कोणसंयुक्तः स्निग्धश्च फलकान्वितः ।<br>
मरुत्पित्तहरो वृष्यो विमलोऽतिरसायनः ॥ २,८.२११ ॥<br>
पूर्वो हेमक्रियासूक्तो द्वितीयो वृष्यकर्मणि ।<br>
तृतीयो भेषजे तेषु पूर्वपूर्वो गुणोत्तरः ॥ २,८.२१२ ॥<br>
[विमलशुद्धि]<br>
आटरूषरसे स्विन्नो विमलो विमलो भवेत् ।<br>
कदलीकन्दतोयेन विमलं प्रथमं पचेत् ॥ २,८.२१३ ॥<br>
अम्लवेतसधान्याम्लमेषीमूत्रे ततः पचेत् ।<br>
डोलायन्त्रे चतुर्यामं शुद्धिरेषां महोत्तमा ॥ २,८.२१४ ॥<br>
कार्कोटीमेषशृङ्ग्युत्थैर्द्रवैर्जंबीरजैर्दिनम् ।<br>
भावयेदातपे तीव्रे विमला शुध्यति ध्रुवम् ॥ २,८.२१५ ॥<br>
[विमलसत्त्व]<br>
विमलं शिग्रुतोयेन कांक्षीकासीसटङ्कणैः ।<br>
वज्रकन्दसमायुक्तैर्भावयेत्कदलीरसैः ॥ २,८.२१६ ॥<br>
मोक्षकक्षारसंयुक्तमन्धमूषागतं धमेत् ।<br>
सत्वं चन्द्रार्कसङ्काशं पतत्यस्य न संशयः ॥ २,८.२१७ ॥<br>
[पेरोज]<br>
हरिताश्मा च पेरोजो विषारातिर्हरिन्मणिः ।<br>
रसवीर्यविपाकेषु सस्यकस्य गुणानुगः ॥ २,८.२१८ ॥</p>
<p>आक्, २, ९<br>
श्रीभैरवी ।<br>
कीदृशी ओषधी नाथ रसकर्मकरी शुभा ।<br>
केन वा भस्म सूतश्च केन वा खोटबन्धनम् ॥ २,९.१ ॥<br>
निर्जीवत्वं गतः सूतः कथं जीवं ददाति सः ।<br>
निर्जीवेन तु जीवत्वं कथं जीवति शङ्कर ॥ २,९.२ ॥<br>
एतन्मे संशयं ब्रूहि यथा जानाम्यहं शिव ।<br>
श्रीभैरवः ।<br>
शृणु भैरवि तत्सर्वमपूर्वं कथयामि ते ॥ २,९.३ ॥<br>
ब्रह्मविष्णुसुरेन्द्राद्यैर्न ज्ञातं वीरवन्दिते ।<br>
वलीपलितरोगघ्ना मृत्युदारिद्र्यभञ्जनाः ॥ २,९.४ ॥<br>
रसकर्मकरा दिव्याः कुलौषध्यः सुसिद्धिदाः ।<br>
भ्रमन्ति पशवो मूढाः कुलौषधिविवर्जिताः ॥ २,९.५ ॥<br>
तृणौषधिरसानां च नैव सिद्धिः प्रजायते ।<br>
तस्मात्सर्वप्रयत्नेन ज्ञातव्या तु कुलौषधिः ॥ २,९.६ ॥<br>
दिव्यौषध्यश्चतुःषष्टिः कुलमध्ये व्यवस्थिताः ।<br>
नैव जानन्ति मूढास्ताः शिवमोहेन मोहिताः ॥ २,९.७ ॥<br>
अदिव्यास्तु तृणौषध्यो जायन्ते गिरिगह्वरे ।<br>
तृणौषध्या रसे सूतं नैव बन्धं कदाचन ॥ २,९.८ ॥<br>
अक्षयं नैव तिष्ठेत्तु कुलौषधिविवर्जितम् ।<br>
कुलौषध्या विहीनास्तु गगनं च न हन्ति ते ॥ २,९.९ ॥<br>
स रसस्तु वरारोहे वह्निमध्ये न तिष्ठति ।<br>
न खोटो न च वा भस्म नैव द्रव्यं करोति सः ॥ २,९.१० ॥<br>
किंचिद्द्रव्यं प्रकुर्वन्ति धाम्यमानं न तिष्ठति ।<br>
पत्रे पाके कषे छेदे नैव तिष्ठति काञ्चनम् ॥ २,९.११ ॥<br>
नैव वेधं शतादूर्ध्वं करोति स रसः प्रिये ।<br>
यावन्न चाब्दमेकं तु विक्रीतं तत्तु काञ्चनम् ॥ २,९.१२ ॥<br>
धर्मार्थकाममोक्षेषु नैव दद्यात्तु तत्प्रिये ।<br>
दिव्यौषध्या यदा देवि रसेन्द्रो मर्दितो भवेत् ॥ २,९.१३ ॥<br>
कालिकारहितः सूतः सदा भवति पार्वति ।<br>
परस्य हरते कालं कालिकारहितो रसः ॥ २,९.१४ ॥<br>
अष्टानां चैव लोहानां मलं शमयति क्षणात् ।<br>
महामूर्च्छागतं सूतं को वापि कथयेन्मृतम् ॥ २,९.१५ ॥<br>
दिव्यौषध्या रसेनैव जायते नष्टचेतनः ।<br>
पञ्चभूतात्मकः सूतस्तिष्ठते च सदाशिवः ॥ २,९.१६ ॥<br>
रसौषध्यो महौषध्यः सिद्धौषध्यस्तथापराः ।<br>
दिव्यौषध्य इति प्रोक्ता मया प्रोक्ताश्चतुर्विधाः ॥ २,९.१७ ॥<br>
दिव्यौषध्यो निगद्यन्ते तासु ता गुणवत्तराः ।<br>
वृक्षवल्लीलतागुल्मतृणवन्दानिका इति ॥ २,९.१८ ॥<br>
रसबन्धकरौषध्यः षड्विधाः परिकीर्तिताः ।<br>
[सोमवल्ली]<br>
सोमवल्ली महागुल्मा यक्षश्रेष्ठा धनुर्लता ॥ २,९.१९ ॥<br>
सोमाह्वा गुल्मवल्ली च यज्ञवल्ली द्विजप्रिया ।<br>
सोमक्षीरा च सोमा च यज्ञा दिव्यलता स्मृता ॥ २,९.२० ॥<br>
सोमवल्ली कटुः शीता मधुरा पित्तदाहनुत् ।<br>
तृष्णाविशेषशमनी पाचनी च रसायनी ॥ २,९.२१ ॥<br>
पञ्चाङ्गका पञ्चदशच्छदाढ्या सर्पाकृतिः शोणितपर्वदेशा ।<br>
सा सोमवल्ली रसबन्धकर्म करोति राकादिवसोपनीता ॥ २,९.२२ ॥<br>
कृष्णे पक्षे प्रगलति दलं प्रत्यहं चैकमेकं शुक्ले पक्षे प्रभवति पुनर्लम्बमाना लता स्यात् ।<br>
तस्याः कन्दः कलयतितरां पूर्णिमायां गृहीतो बद्ध्वा सूतं कनकसहितं देहलोहं विधत्ते ॥ २,९.२३ ॥<br>
इयं सोमलता नाम वल्ली परमदुर्लभा ।<br>
अनया बद्धसूतेन्द्रो लक्षवेधी प्रजायते ॥ २,९.२४ ॥<br>
चतुर्विंशतिसोमानां लक्ष्म व्यक्तं रसायने ।<br>
[सोमवृक्ष]<br>
करोति सोमवृक्षोऽपि रसबन्धवधादिकम् ॥ २,९.२५ ॥<br>
पूर्णिमादिवसानीतस्तयोर्वल्ली गुणाधिका ।<br>
प्रोक्ता महिषवल्ली च प्रतिसोमान्त्रवल्लिका ॥ २,९.२६ ॥<br>
अपत्त्रवल्लिका प्रोक्ता काण्डशाखा पयस्विनी ।<br>
रसवीर्यविपाकेषु सोमवल्लीसमा स्मृता ॥ २,९.२७ ॥<br>
[स्थलपद्मिनी]<br>
अथातः स्थलपद्मिन्या दिव्यौषध्या विधिं शृणु ।<br>
पद्मिनीसदृशा पत्रैः पुष्पैरपि च तादृशी ॥ २,९.२८ ॥<br>
भङ्गे चैव स्रवेत्क्षीरं रक्तवर्णं सुशोभनम् ।<br>
आक्रम्य वामपादेन पश्येद्गगनमण्डलम् ॥ २,९.२९ ॥<br>
पश्येच्च तारकायुक्तं ग्रहनक्षत्रमण्डलम् ।<br>
लक्षयोजनतो देवि सा ज्ञेया स्थलपद्मिनी ॥ २,९.३० ॥<br>
[गोनसा]<br>
गोनसाकारवल्ली स्याच्चित्रमण्डलमण्डिता ।<br>
जरारुङ्मृत्युशमनी रसबन्धवधक्षमा ॥ २,९.३१ ॥<br>
[उच्चटा]<br>
अथोच्चटां प्रवक्ष्यामि रसबन्धकरीं प्रिये ।<br>
एकमेव भवेन्नालं तस्या रोमप्रवेष्टनम् ॥ २,९.३२ ॥<br>
तस्याग्रे च भवेत्पुष्पं शुकतुण्डस्य सन्निभम् ।<br>
तत्पत्राणि च देवेशि शुकपिच्छनिभानि च ॥ २,९.३३ ॥<br>
तत्कन्दं कूर्मसंस्थानं क्षीरं सिन्दूरसन्निभम् ।<br>
जलं स्रवेन्मधूच्छिष्टे तत्समादाय पार्वति ॥ २,९.३४ ॥<br>
वेधयेत्सर्वलोहानि काञ्चनानि भवन्ति च ।<br>
[ईश्वरी]<br>
ईश्वरीत्युच्यते काचिदीश्वरीतुल्यरूपिणी ॥ २,९.३५ ॥<br>
भूरिक्षीरपरिस्रावा सबीजरसबन्धिनी ।<br>
[भूतकेशी]<br>
निम्बपत्रसदृक्पत्रा भूतकेशीति कथ्यते ॥ २,९.३६ ॥<br>
न वध्यते यया सूतः सूतोऽसौ हि निबन्धकः ।<br>
[कृष्णलता]<br>
भिन्नकज्जलसङ्काशा लता कृष्णलतेत्यसौ ॥ २,९.३७ ॥<br>
निर्बीजमपि बध्नाति रसं सर्वविषापहा ।<br>
[लशुनवल्ली]<br>
नाम्ना लशुनवल्ली च तद्दलैः सदृशच्छदा ॥ २,९.३८ ॥<br>
क्षरत्क्षीरा सुकन्दा च रसं बध्नाति वेगतः ।<br>
[रुदन्ती]<br>
चणपत्रोपमैः पत्रैः पुष्पैरपि च तादृशी ॥ २,९.३९ ॥<br>
रुदन्ती नाम विख्याता ह्यधस्ताज्जलवर्षिणी ।<br>
रुदन्तीव जनान्दृष्ट्वा मृत्युदैन्यजराकुलान् ॥ २,९.४० ॥<br>
चतुर्विधा तु सा ज्ञेया पीता रक्ता सितासिता ।<br>
जारिताभ्रं रसं हन्याद्बध्नाति च रसायनी ॥ २,९.४१ ॥<br>
मुसलीकन्दवत्कन्दा तद्दलाकारवद्दला ।<br>
सुक्षीरा रोमशा सोक्ता वाराही रसबन्धनी ॥ २,९.४२ ॥<br>
[सप्तपत्त्री]<br>
सप्तपल्लवसम्पूर्णां सप्तपत्त्रीत्यसौ मता ।<br>
रसायनी जराघ्नी च बध्यते पारदस्तया ॥ २,९.४३ ॥<br>
[नागिनी]<br>
नागिनीत्युदिता वल्ली नागभोगसमाङ्गिका ।<br>
सर्पादिकविषघ्नी च सा स्वच्छरसबन्धिनी ॥ २,९.४४ ॥<br>
[सर्पिणी]<br>
सर्पिणी लतिका चान्या सर्पवद्वक्रयष्टिका ।<br>
सक्षीरा स्निग्धपत्रा च बालपारदबन्धिनी ॥ २,९.४५ ॥<br>
[छत्त्रिणी]<br>
छत्रवद्दण्डपत्रा या नातिनीचा न चोन्नता ।<br>
सुक्षीरा छत्त्रिणी नाम रसबन्धकरी मता ॥ २,९.४६ ॥<br>
[गोशृङ्गी]<br>
पर्वतेऽश्मसमुद्भूता गोकन्दाकृतिकन्दयुक् ।<br>
क्षता मुञ्चति सा क्षीरं गोशृङ्गी रसबन्धिनी ॥ २,९.४७ ॥<br>
[ज्योतिर्लता]<br>
ज्योतिर्नाम्नी त्रिधा प्रोक्ता वृक्षकन्दतृणात्मिका ।<br>
गिरौ ज्वलति सा रात्रौ लतापारदबन्धिनी ॥ २,९.४८ ॥<br>
[रक्तवल्ली]<br>
रक्तक्षीरदलाङ्गा या नातिविस्तरवल्लिका ।<br>
रक्तवल्लीत्यसौ दिव्या निर्दिष्टा रसबन्धिनी ॥ २,९.४९ ॥<br>
[पद्मवल्ली]<br>
या पद्मपत्राकृतिपत्रवल्ली सा पत्रवल्लीत्युदिता रसज्ञैः ।<br>
सक्षीरकन्दा सलिलोद्भवा च क्षितौ न तिष्ठेद्रसबन्धनी सा ॥ २,९.५० ॥<br>
[काकिनी]<br>
स्थूलकण्टकवर्णाढ्या सा प्रोक्ता काकिनी लता ।<br>
रसबन्धकरी सैषा जरामृत्युविनाशिनी ॥ २,९.५१ ॥<br>
[चान्डाली]<br>
चाण्डालीति विनिर्दिष्टा त्रिचतुःपत्रधारिणी ।<br>
सा च रक्ता क्षीरकन्दा तया सूतो निबध्यते ॥ २,९.५२ ॥<br>
प्रोक्तश्चण्डालकन्दः स्यादेकपत्रो द्विपत्त्रकः ।<br>
त्रिपत्त्रोऽथ चतुष्पत्त्रः पञ्चपत्त्रश्च भेदतः ॥ २,९.५३ ॥<br>
[ताम्रवल्ली]<br>
ताम्रवर्णलतापत्रपुष्पक्षीरसमन्विता ।<br>
सा ताम्रवल्लिका प्रोक्ता रसलोहादिसाधनी ॥ २,९.५४ ॥<br>
[पीतवल्ली]<br>
पीतपत्रलतापुष्परसयुक्तातिदुर्लभा ।<br>
सा पीतवल्लिकेत्युक्ता रसबन्धविधौ हिता ॥ २,९.५५ ॥<br>
[विजया]<br>
सितक्षीराढकीपत्रछदना नातिविस्तृता ।<br>
विख्याता विजयेत्येषा रसबन्धविधौ हिता ॥ २,९.५६ ॥<br>
[महौषधी]<br>
त्रिकोणकन्दसंयुक्ता चित्रकच्छदनच्छदा ।<br>
महौषधीति सा प्रोक्ता रसबन्धे परं हिता ॥ २,९.५७ ॥<br>
[देवदाली]<br>
शिखिकण्ठाभपत्राढ्या चन्दनामोदमेदुरा ।<br>
देवदालीत्यसौ दिव्या रसं बध्नाति सा क्षणात् ॥ २,९.५८ ॥<br>
[नवनीतकगन्धी]<br>
नवनीतकगन्धीति तिक्ता म्रक्षणगन्धिनी ।<br>
सक्षीरा रक्तपुष्पा च रसेन्द्रो बध्यते तया ॥ २,९.५९ ॥<br>
[गरुडवल्ली]<br>
सक्षीरा रक्तपुष्पा च बदरीदलवद्दला ।<br>
उक्ता गारुडवल्लीति शीघ्रं बध्नाति पारदम् ॥ २,९.६० ॥<br>
[तुम्बिनी]<br>
तुम्बिनीत्युदिता वल्ली तत्पत्रकुसुमान्विता ।<br>
तिक्तरक्तपयोयुक्ता तत्फला रसबन्धिनी ॥ २,९.६१ ॥<br>
[भूतुम्बिनी]<br>
या तुम्बिनीपत्रसमानपत्रा भूतुम्बिनी नातिविसर्पिणी सा ।<br>
निम्बूसमानैश्च फलैरुपेता सर्वामयघ्नी रसबन्धनी च ॥ २,९.६२ ॥<br>
[गन्धर्वा]<br>
एरण्डपत्रवत्पत्रा सक्षीरा नातिविस्तृता ।<br>
गन्धर्वेत्युदिता सा हि तया बन्धं रसो व्रजेत् ॥ २,९.६३ ॥<br>
[व्याघ्रपादी]<br>
व्याघ्राङ्घ्रिसमपत्रा या रक्तपुष्पा पयस्विनी ।<br>
व्याघ्रपादीति निर्दिष्टा रसं बध्नाति निश्चितम् ॥ २,९.६४ ॥<br>
[महौषधी]<br>
सप्तच्छदसदृक्पत्रा कृशाङ्गी नातिविस्तृता ।<br>
महौषधीत्यसौ प्रोक्ता रसं बध्नाति हन्ति च ॥ २,९.६५ ॥<br>
[गोमारी]<br>
गोमारीनामिका वल्ली वेणुपत्रसमच्छदा ।<br>
तस्या मूलं समासाद्य शस्तः सूतो निबध्यते ॥ २,९.६६ ॥<br>
[त्रिशूली]<br>
त्रिशूलाकारपत्रा या शम्याकफलवत्फला ।<br>
त्रिशूलीति समाख्याता विख्याता रसबन्धने ॥ २,९.६७ ॥<br>
[रुतसी]<br>
रुतसीपत्रवत्पत्रफला सा क्षीरकन्दयुक् ।<br>
रुतसी वल्लिकेत्युक्ता गिरिजा रसबन्धनी ॥ २,९.६८ ॥<br>
[त्रिदण्डी]<br>
सुपुष्पा तिलकोपेता रक्तत्यत्रिफलान्विता ।<br>
रसबन्धविधौ प्रोक्ता त्रिदण्डीति कृताभिधा ॥ २,९.६९ ॥<br>
[भृङ्गवल्ली]<br>
भृङ्गवद्वर्णपत्राढ्या क्षीरिणी पीतपुष्पिका ।<br>
भृङ्गवल्लीति सा प्रोक्ता प्रयुक्ता रसबन्धने ॥ २,९.७० ॥<br>
[चमरिका]<br>
चमराकारपत्राढ्या क्षीरयुक्चन्द्रधारिणी ।<br>
लता चमरिका नाम सा च बध्नाति पारदम् ॥ २,९.७१ ॥<br>
[करवीरलता]<br>
हयमारसमाकारदलपुष्पवती लता ।<br>
करवीरलतेत्युक्ता नितरां सूतबन्धिनी ॥ २,९.७२ ॥<br>
[वज्रवल्ली]<br>
कोरण्डपत्रछदनोपमानप्रसूनपत्रा च सदुग्धकन्दा ।<br>
सा वज्रवल्ली कटुतिक्तसारा वज्राङ्कपत्रा रसबन्धिनी च ॥ २,९.७३ ॥<br>
[वारवल्ली]<br>
रक्तक्षीरवती बिल्वदलोपमदलान्विता ।<br>
वारवल्लीति सा सूतबन्धनी रोगनाशिनी ॥ २,९.७४ ॥<br>
[रोहिणी]<br>
शणपुष्पदलाकारदशपुष्पा च दुग्धयुक् ।<br>
सा रोहिणीति निर्दिष्टा रसराजस्य बन्धनी ॥ २,९.७५ ॥<br>
[बिल्विनी]<br>
ज्योतिष्मतीदलाकारवर्णपर्णा यशस्विनी ।<br>
रसबन्धविधौ प्रोक्ता बिल्विनीति निगद्यते ॥ २,९.७६ ॥<br>
[गोरोचनलता]<br>
गोरोचनप्रभायुक्तदलवल्लीसमन्विता ।<br>
गोरोचनलता भूतमोचनी रसबन्धनी ॥ २,९.७७ ॥<br>
[करीरी]<br>
श्रीशैलशिखरोद्भूता मार्कण्डीसदृशौषधी ।<br>
रक्तं क्षीरं क्षता मुञ्चेत्करीरी रसबन्धिनी ॥ २,९.७८ ॥<br>
[अक्षरा]<br>
पत्त्रसीसा पत्त्रवत्पत्रा त्रिवर्षात्फलदायिनी ।<br>
अक्षरेति समाख्याता रसस्यातिनिबन्धिनी ॥ २,९.७९ ॥<br>
[अपत्त्रा]<br>
सोमवल्लीव निष्पत्रा कज्जलाभरसान्विता ।<br>
अपत्त्रासौ भवेद्विन्ध्ये नात्युच्चा रसबन्धिनी ॥ २,९.८० ॥<br>
आद्ये वर्षे भवेदम्ला भवेत्तिक्ता द्वितीयके ।<br>
तृतीयेऽब्दे च मधुरैः फलैर्युक्ता प्रजायते ॥ २,९.८१ ॥<br>
पित्तज्वरहरा सद्यः सुपत्रफलसंयुता ।<br>
[कुटजवल्ली]<br>
लता कुटजवल्लीति तत्फला तद्दलान्विता ॥ २,९.८२ ॥<br>
मधुरा रुधिरग्रन्थिः सूतराजनिबन्धिनी ।<br>
[मूलकन्दा]<br>
मूलकन्देति विख्याता मूलवत्फलपत्त्रिणी ॥ २,९.८३ ॥<br>
लता क्षीरान्विता सूतबन्धनं कुरुते ध्रुवम् ।<br>
[ब्राह्मणी]<br>
पारिजाताद्रिजा वल्ली शतपुष्पदलच्छदा ॥ २,९.८४ ॥<br>
कृष्णक्षीरफला प्रोक्ता ब्राह्मणी रसबन्धिनी ।<br>
[मुनिवल्ली]<br>
अगस्तिपत्रतत्पत्रा तद्रूपारुणपुष्पिणी ॥ २,९.८५ ॥<br>
घृतगन्धा रसघ्नी सा मुनिवल्लीति कथ्यते ।<br>
[निम्बका]<br>
दलैः पुष्पैः फलैर्वल्ली निंबवृक्षस्य सन्निभा ॥ २,९.८६ ॥<br>
तन्मूलैर्बध्यते सूतः सा प्रोक्ता निम्बका लता ।<br>
[तिलकन्दा]<br>
तिलकन्देति विख्याता मूलवत्फलपत्त्रिणी ॥ २,९.८७ ॥<br>
लता क्षीरवती सूतं निबध्नात्यातपे खरे ।<br>
[अतसीवल्लिका]<br>
अतस्य इव पुष्पाणि फलानि च दलानि च ॥ २,९.८८ ॥<br>
अतसीवल्लिका सा हि पारदस्य निबन्धिनी ।<br>
[बोधिलता]<br>
उक्ता बोधिलता बोधिपत्त्रदुग्धेन संयुता ॥ २,९.८९ ॥<br>
बध्नाति रसराजं सा दानवेन्द्रमिवाच्युतः ।<br>
[मद्यगन्धा]<br>
मद्यगन्धेति विख्याता निष्पत्रा फलपत्रयुक् ॥ २,९.९० ॥<br>
तस्याः कन्दो रसं शीघ्रं बन्धनं नयति ध्रुवम् ।<br>
[कूर्मलता]<br>
उक्ता कूर्मलता कूर्मरूपकन्दा पयोऽन्विता ॥ २,९.९१ ॥<br>
मल्लिकोपमतत्पत्रप्रसवा रसबन्धिनी ।<br>
[माधवी]<br>
माधवीमूलवन्मूला नागवल्लीदलान्विता ॥ २,९.९२ ॥<br>
माधवीत्युदिता वल्ली तन्मूलैर्बध्यते रसः ।<br>
[विशाला]<br>
श्वेतपत्रतया वल्ली श्वेतपुष्पफला तथा ॥ २,९.९३ ॥<br>
विशालेति विनिर्दिष्टा सापि पारदबन्धिनी ।<br>
[महानागा]<br>
नागकुण्डलवत्कन्दा तत्फणासदृशच्छदा ॥ २,९.९४ ॥<br>
महानागेत्यसौ वल्ली विनिबध्नाति पारदम् ।<br>
[मण्डूकलतिका]<br>
मण्डूकाकारवत्कन्दा मण्डूकीदलवद्दला ॥ २,९.९५ ॥<br>
मण्डूकलतिकेत्येषा तन्मूलैर्बध्यते रसः ।<br>
[उदुम्बरलता]<br>
उदुम्बरफलाकारफलवद्दलवद्दला ॥ २,९.९६ ॥<br>
सोदुम्बरलतेत्युक्ता सूतराजस्य बन्धिनी ।<br>
[चित्रवल्ली]<br>
या दुग्धकन्दा वटपत्रपत्रा विचित्रपर्णोरुफला सुदीर्घा ।<br>
सा चित्रवल्लीत्युदिता रसेन्द्रो निबध्यते तत्फलमध्यसंस्थः ॥ २,९.९७ ॥<br>
चतुःषष्टिरिति प्रोक्ता दिव्यौषध्यो महाबलाः ॥ २,९.९८ ॥<br>
आभिर्बद्धो रसो न्ःणां देहलोहार्थसाधकः ।<br>
सोमवल्ली सोमवृक्षः स्थलपद्मिनिका ततः ॥ २,९.९९ ॥<br>
गोनसा कारवल्ली च उच्चटा ईश्वरी ततः ।<br>
भूतकेशी कृष्णलता ज्ञेया लशुनवल्लरी ॥ २,९.१०० ॥<br>
रुदन्ती चैव वाराही सप्तपत्त्री च नागिनी ।<br>
सर्पिणी छत्त्रिणी चैव गोशृङ्गी सर्वसिद्धिदा ॥ २,९.१०१ ॥<br>
ज्योतिर्नाम्नी त्रिधा रक्तवल्लरी पत्रवल्लरी ।<br>
काकिनी चैव चाण्डाली वल्लरी ताम्रवल्लरी ॥ २,९.१०२ ॥<br>
पीतवल्ली च विजया विज्ञेया च महौषधी ।<br>
ज्ञातव्या देवदाली च स्यान्नवानीतगन्धिनी ॥ २,९.१०३ ॥<br>
ज्ञेया गरुडवल्ली च तुम्बिनी भूमितुंबिनी ।<br>
गन्धर्वा व्याघ्रपादी च विज्ञेया च महौषधी ॥ २,९.१०४ ॥<br>
गोमारी च त्रिशूली च रुतसी च त्रिदण्डिका ।<br>
भृङ्गवल्ली चमरिका करवीरलता ततः ॥ २,९.१०५ ॥<br>
वज्रवल्ली वारवल्ली रोहिणी बिल्विनी तथा ।<br>
गोरोचनलता चैव करीरी चाक्षरा तथा ॥ २,९.१०६ ॥<br>
अपत्त्री कुटजा वल्ली मूलकन्दा च ब्राह्मणी ।<br>
घृतगन्धा निम्बवल्ली तिलकन्दातसी तथा ॥ २,९.१०७ ॥<br>
बोधिवल्ली मद्यगन्धा कूर्मवल्ली च माधवी ।<br>
विशाला च महानागा ज्ञेया मण्डूकवल्ली ॥ २,९.१०८ ॥<br>
उदुम्बरलता चित्रवल्ली चैव सुरार्चिते ।<br>
चतुःषष्टिरिति प्रोक्ता दिव्यौषध्यो महाबलाः ॥ २,९.१०९ ॥</p>
<p>आक्, २, १०<br>
श्रीभैरवः ।<br>
[हिमजा]<br>
हिमजा काञ्चनक्षीरी यवचिञ्चा महाद्रिजा ।<br>
हिमावती पीतदुग्धा रेचनी पटुपर्णिका ॥ २,१०.१ ॥<br>
तद्दुग्धं हेमकङ्कुष्ठं पुलकं रेचनं तथा ।<br>
तेजोवती बहुरसा कनकप्रभान्या तीक्ष्णाग्निगर्भा सुरवल्लरी च ॥ २,१०.२ ॥<br>
हिमजा कटुका तिक्ता रेचनी सर्ववातनुत् ।<br>
कृमिशोषोदरघ्नी च पित्तज्वरहरा तु सा ॥ २,१०.३ ॥<br>
[कारवी]<br>
कारवी कारवल्ली च कषायोष्णा कफापहा ।<br>
कासश्वासहरा बल्या ज्ञेया रसनियामिका ॥ २,१०.४ ॥<br>
[कटुतुम्बी]<br>
कटुतुम्बी कटुफला राजपुत्री महत्फला ।<br>
कटुतुम्बी कटुस्तिक्ता वान्तिकृच्छ्वासवान्तिजित् ॥ २,१०.५ ॥<br>
कासघ्नी शोधनी शोफव्रणशूलविषापहा ।<br>
तिक्ततुम्बी तु तिक्ता स्यात्कटुका कटुतुम्बिका ॥ २,१०.६ ॥<br>
तुम्बी च कटुतिक्तादितुम्बीपर्यायगा स्मृता ।<br>
[ज्योतिष्मती]<br>
ज्योतिष्मती नाम लतानलप्रभा ज्योतिर्लता सा कटभी सुपिङ्गला ।<br>
दीप्या च मेध्या मतिदा च दुर्जरा सारस्वती स्यादमृतार्कसंख्या ॥ २,१०.७ ॥<br>
[लिङ्गिनी]<br>
लिङ्गिनी बहुपुत्री स्यादीश्वरी शैववल्लरी ॥ २,१०.८ ॥<br>
स्वयम्भूर्लिङ्गसम्भूता लैङ्गी चित्रफलान्विता ।<br>
अयःस्तम्भकरी लिङ्गबीजा च शिववल्लरी ॥ २,१०.९ ॥<br>
लिङ्गिनी कटुरूक्षा च दुर्गन्धा च रसायनी ।<br>
सर्वसिद्धिकरी दिव्या रसराजनियामिका ॥ २,१०.१० ॥<br>
[पातालगरुडी]<br>
पातालगरुडी तार्क्षी सौवर्णी गरुडी तथा ।<br>
वत्सादनी दीर्घकाण्डा दृढकाण्डा महाबला ॥ २,१०.११ ॥<br>
दीर्घवल्ली दृढलता दर्शनामानि पार्वति ।<br>
सर्ववश्यकरी सैषा सर्पादिविषनाशनी ॥ २,१०.१२ ॥<br>
[गिरिकर्णी]<br>
गिरिकर्णी च कटभी गर्दभी दधिपुष्पिका ।<br>
सितपुष्पी विषघ्नी च श्वेताश्वखुरपुष्पिका ॥ २,१०.१३ ॥<br>
गिरिकर्णी हिमा तिक्ता पित्तोपद्रवनाशिनी ।<br>
चक्षुष्या विषदोषघ्नी त्रिदोषशमनी च सा ॥ २,१०.१४ ॥<br>
नीलपुष्पा महानीला स्यान्नीलगिरिकर्णिका ।<br>
नीलाद्रिकर्णी शिशिरा सतिक्ता रक्तातिसारज्वरदाहहन्त्री ।<br>
प्रतर्दिकोन्मादमदश्रमार्तिश्वासार्तिहा स्याद्विषहारिणी च ॥ २,१०.१५ ॥<br>
[आखुकर्णी]<br>
आखुकर्णी भूमिचरा द्रवन्ती बहुपादिका ॥ २,१०.१६ ॥<br>
सुतश्रेणी द्रवन्ती च न्यग्रोधा माक्षिकाह्वया ।<br>
चित्रा मूषकपुच्छी च प्रत्यक्श्रेणी च शबरी ॥ २,१०.१७ ॥<br>
सुतश्रेणी च चक्षुष्या कटुकाखुविषापहा ।<br>
व्रणदोषहरा चैव नेत्रामयविनाशिनी ॥ २,१०.१८ ॥<br>
कृष्णिका बहुपर्णी च प्रत्यक्शोणी च शबरी ।<br>
पूतिपर्णी शिवा चाखुकर्णवत्पर्वशालिनी ॥ २,१०.१९ ॥<br>
आखुकर्णी कटूष्णा च कफपित्तहरा सरा ।<br>
आनाहशूलजूर्त्यर्तिनाशनी पाचनी परा ॥ २,१०.२० ॥<br>
[वाराही]<br>
वाराही स्यात्सूकरी क्रोडकन्या गृष्टिर्विष्वक्सेनकान्ता कुमारी ।<br>
कौमारी स्याद्ब्रह्मपत्त्री त्रिनेत्रा क्रौडीकन्या गृष्टिका माधवेष्टा ॥ २,१०.२१ ॥<br>
वाराही तिक्तकटुका विषपित्तकफापहा ।<br>
कुष्ठमेहकृमिहरा वृष्या बल्या रसायनी ॥ २,१०.२२ ॥<br>
[देवदाली]<br>
देवदाली त्रिधा प्रोक्ता श्वेता कृष्णा च पीतला ।<br>
सा श्वेता व्याधिशमनी कृष्णा पीता रसायने ॥ २,१०.२३ ॥<br>
देवदाली कोशफला दाली लोमशपत्त्रिका ।<br>
कृष्णबीजा कटुफला वृत्तकोशाम्लवल्लरी ॥ २,१०.२४ ॥<br>
जीमूतं कण्टकफला वेणी चाखुविषापहा ।<br>
तुरङ्गिका जालफला गरारिः सारमूषिका ॥ २,१०.२५ ॥<br>
देवदाली तु तीक्ष्णोष्णा कटुः पाण्डुकफापहा ।<br>
दुर्नामश्वासकासघ्नी कामिलालूतिकापहा ॥ २,१०.२६ ॥<br>
सर्वलोहद्रुतिकरा पीनसाहिविषापहा ।<br>
[ऐन्द्री]<br>
ऐन्द्रीन्द्रवारुण्यरुणा मृगादिनी गवादनी क्षुद्रसहेन्द्रचिद्भटा ।<br>
सूर्या विषघ्नी रुणकर्णिकामरा सुपर्णिका स्यात्फलतारका च ॥ २,१०.२७ ॥<br>
वृषभाक्षी गवाक्षी च पीतपुष्पेन्द्रवल्लरी ॥ २,१०.२८ ॥<br>
हेमपुष्पी क्षुद्रफला वारुणी बालकप्रिया ।<br>
रक्तोर्वारुर्विषलता चक्रवल्ली विषापहा ॥ २,१०.२९ ॥<br>
अमृता च विशाला च ज्ञेयोनत्रिंशदाह्वया ।<br>
इन्द्रवारुणिका तिक्ता कटुः शीता च रेचनी ॥ २,१०.३० ॥<br>
गुल्मपित्तोदरश्लेष्मकृमिकुष्ठज्वरापहा ।<br>
महेन्द्रवारुणी रम्या चक्रवल्ली महाफला ॥ २,१०.३१ ॥<br>
सा महेन्द्री वृत्तफला त्रपुसी त्रपुसा तथा ।<br>
आत्मरक्षा विशाला च दीर्घवल्ली महाफला ॥ २,१०.३२ ॥<br>
स्याद्बृहद्वारुणी सौम्या नामान्यस्याश्चतुर्दश ।<br>
माहेन्द्रवारुणी ज्ञेया पूर्वोक्ता गुणवाहिनी ॥ २,१०.३३ ॥<br>
रसे वीर्ये विपाके च किंचिदेषा गुणाधिका ।<br>
[गोजिह्वा]<br>
गोजिह्वा क्षुरपत्त्री स्यादधःपुष्पा त्वधोमुखी ॥ २,१०.३४ ॥<br>
गोजिह्वा कटुका तीव्रा शीतला पित्तनाशिनी ।<br>
व्रणप्रशमनी चैव सप्तदन्तविषापनुत् ॥ २,१०.३५ ॥<br>
[काकतुण्डी]<br>
काकतुण्डी काकनासा काकसिंही च रक्तला ।<br>
काकदन्ती काकपीलुर्वृत्तरक्तफला तथा ॥ २,१०.३६ ॥<br>
काकप्राणा वल्कशल्या कृष्णबीजा च रञ्जकी ।<br>
काकतुण्डी च मधुरा शिशिरा पित्तहारिणी ॥ २,१०.३७ ॥<br>
रसायनी दार्ढ्यकरी विशेषात्पलितापहा ।<br>
[रक्तपादी]<br>
रक्तपादी शमीपत्त्रपत्त्रा खदिरपत्त्रिका ॥ २,१०.३८ ॥<br>
संकोचनी समङ्गा च नमस्कारी प्रसारणी ।<br>
लज्जालुः सप्तपर्णी स्यात्खदिरी मण्डमालिका ॥ २,१०.३९ ॥<br>
रक्तमूला ताम्रमूला स्वगुप्ताञ्जलिकारिका ।<br>
लज्जालुश्च कटुः शीता पित्तातीसारनाशिनी ॥ २,१०.४० ॥<br>
शोफदाहज्वरश्वासव्रणकुष्ठकफार्तिनुत् ।<br>
लज्जालुर्वैपरीत्याह्वः कटुरुष्णः कफामनुत् ॥ २,१०.४१ ॥<br>
रसे नियामकेऽत्यन्तं नानाविज्ञानकारकः ।<br>
[पुनर्नवा]<br>
पुनर्नवा त्रिधा प्रोक्ता श्वेता रक्ता च मेचका ॥ २,१०.४२ ॥<br>
पुनर्नवा विषहरा कठिल्ला नेत्ररोगहा ।<br>
पृथ्वीका सितवर्षाभूर्दीर्घपत्त्रा सिताङ्गका ॥ २,१०.४३ ॥<br>
श्वेता पुनर्नवा सोष्णा तिक्ता कफविषापहा ।<br>
कासहृद्रोगशूलास्रपाण्डुशोफानिलार्तिनुत् ॥ २,१०.४४ ॥<br>
पुनर्नवान्या रक्ताख्या कृतमण्डलपत्त्रिका ।<br>
वैशाखी रक्तसर्वाङ्गा शोफघ्नी विषहा परा ॥ २,१०.४५ ॥<br>
पुनर्नवो नवो नव्या प्रावृषेण्या च सारिणी ।<br>
रक्ता पुनर्नवा तिक्ता सारणी शोफनाशिनी ॥ २,१०.४६ ॥<br>
रक्तप्रदरदोषघ्नी पाण्डुपित्तप्रमर्दनी ।<br>
श्यामाख्या नीलवर्षाभूर्दीर्घपत्त्रा पुनर्नवा ॥ २,१०.४७ ॥<br>
नीला पुनर्नवा तिक्ता कटूष्णा च रसायनी ।<br>
हृद्रोगपाण्डुश्वयथुश्वासवातकफापहा ॥ २,१०.४८ ॥<br>
[अत्यम्लपर्णी]<br>
अत्यम्लपर्णी तीक्ष्णाम्ला कण्डूला वल्लिसारसा ।<br>
वनस्थारण्यवासी च कन्दाढ्या कर्कशच्छदा ॥ २,१०.४९ ॥<br>
अत्यम्लपर्णी तीक्ष्णाम्ला प्लीहशूलविनाशिनी ।<br>
वातहृद्दीपनी रुच्या गुल्मश्लेष्मामयापहा ॥ २,१०.५० ॥<br>
[कर्कोटकी]<br>
कार्कोटकी द्विधा वन्ध्या श्रेष्ठान्या फलमारिणी ।<br>
मृदुकण्टकिनी वृत्तफला सा वनवासिनी ॥ २,१०.५१ ॥<br>
वन्ध्या देवी वन्ध्यकार्कोटकी स्यान्नागारातिर्नागहन्त्री मनोज्ञा ।<br>
पथ्या दिव्या पुत्रदात्री त्रिकन्दा श्रीकन्दा सा कन्दवल्ली विषघ्नी ॥ २,१०.५२ ॥<br>
योगीश्वरी व्याघ्रपादी कन्या स्यात्षोडशाह्वया ।<br>
वन्ध्या कर्कोटकी तिक्ता कटूष्णा च कफापहा ॥ २,१०.५३ ॥<br>
स्थावरादिविषघ्नी स्याद्रसबन्धे रसायने ।<br>
[शरपुङ्खा]<br>
शराभिधानपुङ्खा स्याच्छरपुङ्खीति कथ्यते ॥ २,१०.५४ ॥<br>
शरपुङ्खी त्रिधा श्वेता रक्ता कृष्णा च कण्टका ।<br>
श्वेताप्येषा गुणाढ्या स्यात्प्रयोगे च रसायने ॥ २,१०.५५ ॥<br>
अन्या तु कण्टपुङ्खा स्यात्कण्टसायकपुङ्खिका ।<br>
कण्टस्पृशेव कुण्डी कण्टकशरपुङ्खमूलनिर्यूहः ॥ २,१०.५६ ॥<br>
तूर्णमजीर्णविषूचीमहापरतिकृशानुकार्श्यं च ।<br>
सर्वाश्च शरपुङ्खास्तु कटूष्णाः कफवातहाः ॥ २,१०.५७ ॥<br>
अजीर्णशूलकृमिहा ग्रहणीशमनाः परम् ।<br>
[भृङ्गराज]<br>
मार्कवो भृङ्गराजः स्याद्भृङ्गाह्वः केशरञ्जकः ॥ २,१०.५८ ॥<br>
पितृप्रियो ब्रह्मपत्त्री केश्यः कुन्तलवर्धनः ।<br>
पीतोऽन्यः स्वर्णभृङ्गारो हरिवासो हरप्रियः ॥ २,१०.५९ ॥<br>
\Z</p>
<p>]</p>

  </div>
</article>


        

        



    <aside class="card border noPrint" id="section-tree-item-AyurvedaH_prakIrNam_AnandakANDam_md">
        <div class="card-title bg-light-gray border d-flex justify-content-between">
            <a href="https://vishvAsa.github.io/kalpAntaram/AyurvedaH/prakIrNam/AnandakANDam/">आनन्दकाण्डम् </a>
            <a data-toggle="collapse" href="#section-tree-item-body-AyurvedaH_prakIrNam_AnandakANDam_md" role="button" aria-expanded="false" aria-controls="section-tree-item-body-AyurvedaH_prakIrNam_AnandakANDam_md" >…<i class="fas fa-caret-down" class="collapsed"></i> </a>
        </div>
        <nav id="section-tree-item-body-AyurvedaH_prakIrNam_AnandakANDam_md" class="card-body p-0 collapse">
            
            <li>books contributor: राष्ट्रियसंस्कृतविश्वविद्यालयः, तिरुपतिः</li>
            
            <li>domain: उपवेदाः</li>
            
            <li>draft: false</li>
            
            <li>iscjklanguage: false</li>
            
            <li>serial no.: Ebharati-2521</li>
            
            <li>source_url: https://www.ebharatisampat.in/read_chapter.php?bookid=MjY4NTQxNzI1NjAwMjQy</li>
            
            <li>sub-domain: आयुर्वेदः</li>
            
            <li>title: आनन्दकाण्डम्</li>
            
        </nav>
    </aside>


      </main>
    </div>
    <footer class="bg-yellow  p-1 noPrint" role="contentinfo">
  

  <div id="div_foot_nav_bar" class="row">
    <a href="https://vishvAsa.github.io/kalpAntaram/search"  class="btn btn-light btn-sm">🥽🔦</a>
    <div class="row col  d-flex justify-content-center">
      <div><a id="previousPageFoot" href="" class="btn btn-secondary">###<i class="fas fa-caret-left"></i></a></div>
      <div ><a id="nextPageFoot" href="" class="btn btn-secondary"><i class="fas fa-caret-right"></i> ### </a></div>
    </div>
      <ul id="footer-bar-right-custom" class="list-group list-group-horizontal">
      </ul>
  </div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/kalpAntaram/issues/new" >
      ✉️Contact
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      
      <a href="https://github.com/vishvAsa/kalpAntaram/actions/workflows/build.yml"><img src="https://github.com/vishvAsa/kalpAntaram/actions/workflows/build.yml/badge.svg"> Built </a> on 2026 Feb 10 04:54:28 UTC. (<a href="http://google.com/search?q=04%3a54%3a28%20UTC to IST">IST</a>)
    </div>
  </div>
</footer>



<script async src="https://www.googletagmanager.com/gtag/js?id=G-33H08JSLQR"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-33H08JSLQR');
</script>

  </body>
  <script type='text/javascript'>
    
    
    
    module_uiLib.onDocumentReadyTasks();
  </script>
  
</html>
