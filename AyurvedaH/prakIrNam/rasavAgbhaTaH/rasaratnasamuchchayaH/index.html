<!DOCTYPE html>
<html lang="en-us">
  <head>
    <meta charset="utf-8">
    <meta http-equiv="X-UA-Compatible" content="IE=edge,chrome=1">
    
    <title>कल्पान्तरे विश्वासटिप्पन्यः  | रसरत्नसमुच्चयः</title>
    <meta name="HandheldFriendly" content="True">
    <meta name="MobileOptimized" content="320">

    <meta name="viewport" content="width=device-width,minimum-scale=1">
    <meta name="generator" content="Hugo 0.143.0">
    
    
      <META NAME="ROBOTS" CONTENT="INDEX, FOLLOW">
    

    <link href="/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/" rel="alternate" type="application/rss+xml" title="कल्पान्तरे विश्वासटिप्पन्यः" />
    <link href="/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/" rel="feed" type="application/rss+xml" title="कल्पान्तरे विश्वासटिप्पन्यः" />

    <meta property="og:url" content="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/">
  <meta property="og:site_name" content="कल्पान्तरे विश्वासटिप्पन्यः">
  <meta property="og:title" content="रसरत्नसमुच्चयः">
  <meta property="og:description" content="[[रसरत्नसमुच्चयः	Source: EB]]
[
श्रीः
ओं तत्सद्ब्रह्मणे नमः ।
अथ रसरत्नसमुच्चयः ।
रसोत्पत्तिर्नाम प्रथमोऽध्यायः ।
यस्यानन्दभवेन मङ्गलकलासंभावितेन स्फुर- धाम्ना सिद्धरसामृतेन करुणावीक्षासुधासिन्धुना ।
भक्तानां प्रभवप्रसंहृतिजरारागादिरोगाः क्षणा- च्छान्तिं यान्ति जगत्प्रधानभिषजे तस्मै परस्मै नमः ॥ १.१ ॥
आदिमश्चन्द्रसेनश्च लङ्केशश्चविशारदः ।
कपाली मत्तमाण्डव्यौ भास्करः शूरसेनकः ॥ १.२ ॥
रत्नकोशश्च शंभुश्च सात्त्विको नरवाहनः ।
इन्द्रदो गोमुखश्चैव कम्बलिर्व्याडिरेव च ॥ १.३ ॥
नागार्जुनः सुरानन्दो नागबोधिर्यशोधनः ।
खण्डः कापालिको ब्रह्मा गोविन्दो लम्पको हरिः ॥ १.४ ॥
सप्तविंशतिसंख्याका रससिद्धिप्रदायकाः ।
रसाङ्कुशो भैरवश्च नन्दी स्वच्छन्दभैरवः ॥ १.५ ॥
मन्थानभैरवश्चैव काकचण्डीश्वरस्तथा ।
वासुदेव ऋषिः शृङ्गः क्रियातन्त्रसमुच्चयी ॥ १.६ ॥">
  <meta property="og:locale" content="en_us">
  <meta property="og:type" content="article">
    <meta property="article:section" content="ayurvedah">

  <meta itemprop="name" content="रसरत्नसमुच्चयः">
  <meta itemprop="description" content="[[रसरत्नसमुच्चयः	Source: EB]]
[
श्रीः
ओं तत्सद्ब्रह्मणे नमः ।
अथ रसरत्नसमुच्चयः ।
रसोत्पत्तिर्नाम प्रथमोऽध्यायः ।
यस्यानन्दभवेन मङ्गलकलासंभावितेन स्फुर- धाम्ना सिद्धरसामृतेन करुणावीक्षासुधासिन्धुना ।
भक्तानां प्रभवप्रसंहृतिजरारागादिरोगाः क्षणा- च्छान्तिं यान्ति जगत्प्रधानभिषजे तस्मै परस्मै नमः ॥ १.१ ॥
आदिमश्चन्द्रसेनश्च लङ्केशश्चविशारदः ।
कपाली मत्तमाण्डव्यौ भास्करः शूरसेनकः ॥ १.२ ॥
रत्नकोशश्च शंभुश्च सात्त्विको नरवाहनः ।
इन्द्रदो गोमुखश्चैव कम्बलिर्व्याडिरेव च ॥ १.३ ॥
नागार्जुनः सुरानन्दो नागबोधिर्यशोधनः ।
खण्डः कापालिको ब्रह्मा गोविन्दो लम्पको हरिः ॥ १.४ ॥
सप्तविंशतिसंख्याका रससिद्धिप्रदायकाः ।
रसाङ्कुशो भैरवश्च नन्दी स्वच्छन्दभैरवः ॥ १.५ ॥
मन्थानभैरवश्चैव काकचण्डीश्वरस्तथा ।
वासुदेव ऋषिः शृङ्गः क्रियातन्त्रसमुच्चयी ॥ १.६ ॥">
  <meta itemprop="wordCount" content="15098">
  <meta name="twitter:card" content="summary">
  <meta name="twitter:title" content="रसरत्नसमुच्चयः">
  <meta name="twitter:description" content="[[रसरत्नसमुच्चयः	Source: EB]]
[
श्रीः
ओं तत्सद्ब्रह्मणे नमः ।
अथ रसरत्नसमुच्चयः ।
रसोत्पत्तिर्नाम प्रथमोऽध्यायः ।
यस्यानन्दभवेन मङ्गलकलासंभावितेन स्फुर- धाम्ना सिद्धरसामृतेन करुणावीक्षासुधासिन्धुना ।
भक्तानां प्रभवप्रसंहृतिजरारागादिरोगाः क्षणा- च्छान्तिं यान्ति जगत्प्रधानभिषजे तस्मै परस्मै नमः ॥ १.१ ॥
आदिमश्चन्द्रसेनश्च लङ्केशश्चविशारदः ।
कपाली मत्तमाण्डव्यौ भास्करः शूरसेनकः ॥ १.२ ॥
रत्नकोशश्च शंभुश्च सात्त्विको नरवाहनः ।
इन्द्रदो गोमुखश्चैव कम्बलिर्व्याडिरेव च ॥ १.३ ॥
नागार्जुनः सुरानन्दो नागबोधिर्यशोधनः ।
खण्डः कापालिको ब्रह्मा गोविन्दो लम्पको हरिः ॥ १.४ ॥
सप्तविंशतिसंख्याका रससिद्धिप्रदायकाः ।
रसाङ्कुशो भैरवश्च नन्दी स्वच्छन्दभैरवः ॥ १.५ ॥
मन्थानभैरवश्चैव काकचण्डीश्वरस्तथा ।
वासुदेव ऋषिः शृङ्गः क्रियातन्त्रसमुच्चयी ॥ १.६ ॥">
<script type="text/javascript">
    
    let baseURL = "https:\/\/vishvAsa.github.io\/kalpAntaram\/";
    let basePath = "/" + baseURL.split("/").slice(3).join("/");
    let siteParams = JSON.parse("{\u0022build_img\u0022:\u0022https:\/\/github.com\/vishvAsa\/kalpAntaram\/actions\/workflows\/build.yml\/badge.svg\u0022,\u0022build_url\u0022:\u0022https:\/\/github.com\/vishvAsa\/kalpAntaram\/actions\/workflows\/build.yml\u0022,\u0022contactlink\u0022:\u0022https:\/\/github.com\/vishvAsa\/kalpAntaram\/issues\/new\u0022,\u0022env\u0022:\u0022production\u0022,\u0022githubeditmepathbase\u0022:\u0022https:\/\/github.com\/vishvAsa\/kalpAntaram\/edit\/content\/\u0022}");
    let pageDefaultsList = JSON.parse("[{\u0022scope\u0022:{\u0022pathPrefix\u0022:\u0022\u0022},\u0022values\u0022:{\u0022comments\u0022:true,\u0022footernav\u0022:\u0022top_bar\u0022,\u0022layout\u0022:\u0022page\u0022,\u0022search\u0022:true,\u0022sidebar\u0022:\u0022home_sidebar\u0022,\u0022topnav\u0022:\u0022top_bar\u0022,\u0022unicode_script\u0022:\u0022devanagari\u0022}}]");
    let sidebarsData = JSON.parse("{\u0022home_sidebar\u0022:{\u0022contents\u0022:[{\u0022url\u0022:\u0022recdir:\/\/\u0022},{\u0022contents\u0022:[{\u0022title\u0022:\u0022ज्यौतिषम्\u0022,\u0022url\u0022:\u0022..\/jyotiSham\/\u0022},{\u0022title\u0022:\u0022संस्कृतम्\u0022,\u0022url\u0022:\u0022..\/sanskrit\/\u0022},{\u0022title\u0022:\u0022संस्कारः\u0022,\u0022url\u0022:\u0022..\/devaH\/\u0022},{\u0022title\u0022:\u0022आगमः\u0022,\u0022url\u0022:\u0022..\/AgamaH\/\u0022},{\u0022title\u0022:\u0022आगमः शैवः\u0022,\u0022url\u0022:\u0022..\/AgamaH_shaivaH\/\u0022},{\u0022title\u0022:\u0022आगमः वैष्णवः\u0022,\u0022url\u0022:\u0022..\/AgamaH_vaiShNavaH\/\u0022},{\u0022title\u0022:\u0022रामानुजीयम्\u0022,\u0022url\u0022:\u0022..\/rAmAnujIyam\/\u0022},{\u0022title\u0022:\u0022माध्वम्\u0022,\u0022url\u0022:\u0022..\/mAdhvam\/\u0022},{\u0022title\u0022:\u0022आगमः ब्राह्मः\u0022,\u0022url\u0022:\u0022..\/AgamaH_brAhmaH\/\u0022},{\u0022title\u0022:\u0022कल्पान्तरम्\u0022,\u0022url\u0022:\u0022..\/kalpAntaram\/\u0022},{\u0022title\u0022:\u0022Notes Home\u0022,\u0022url\u0022:\u0022..\/notes\/\u0022},{\u0022title\u0022:\u0022वेदाः\u0022,\u0022url\u0022:\u0022..\/vedAH\/\u0022},{\u0022title\u0022:\u0022वेदाः - ऋक्\u0022,\u0022url\u0022:\u0022..\/vedAH_Rk\/\u0022},{\u0022title\u0022:\u0022वेदाः - यजुः\u0022,\u0022url\u0022:\u0022..\/vedAH_yajuH\/\u0022},{\u0022title\u0022:\u0022वेदाः - साम\u0022,\u0022url\u0022:\u0022..\/vedAH_sAma\/\u0022},{\u0022title\u0022:\u0022पुराणम्\u0022,\u0022url\u0022:\u0022..\/purANam\/\u0022},{\u0022title\u0022:\u0022पुराणम् वैष्णवम्\u0022,\u0022url\u0022:\u0022..\/purANam_vaiShNavam\/\u0022},{\u0022title\u0022:\u0022महाभारतम्\u0022,\u0022url\u0022:\u0022..\/mahAbhAratam\/\u0022},{\u0022title\u0022:\u0022रामायणम्\u0022,\u0022url\u0022:\u0022..\/rAmAyaNam\/\u0022},{\u0022title\u0022:\u0022काव्यम्\u0022,\u0022url\u0022:\u0022..\/kAvyam\/\u0022},{\u0022title\u0022:\u0022ಕನ್ನಡ\u0022,\u0022url\u0022:\u0022..\/kannaDa\/\u0022},{\u0022title\u0022:\u0022मीमांसा\u0022,\u0022url\u0022:\u0022..\/mImAMsA\/\u0022},{\u0022title\u0022:\u0022त्रिपिटकम्\u0022,\u0022url\u0022:\u0022..\/tipiTaka\/\u0022},{\u0022title\u0022:\u0022पाळयः\u0022,\u0022url\u0022:\u0022..\/pALi\/\u0022},{\u0022title\u0022:\u0022भाषान्तरम्\u0022,\u0022url\u0022:\u0022..\/bhAShAntaram\/\u0022},{\u0022title\u0022:\u0022English Lit\u0022,\u0022url\u0022:\u0022..\/english\/\u0022},{\u0022title\u0022:\u0022Book pub\u0022,\u0022url\u0022:\u0022..\/book-pub\u0022}],\u0022title\u0022:\u0022सङ्ग्रहान्तरम्\u0022},{\u0022contents\u0022:[{\u0022title\u0022:\u0022Tags\u0022,\u0022url\u0022:\u0022\/tags\/\u0022},{\u0022title\u0022:\u0022Categories\u0022,\u0022url\u0022:\u0022\/categories\/\u0022}],\u0022title\u0022:\u0022प्रकीर्णम्\u0022},{\u0022title\u0022:\u0022Vishvas\u0027s home page\u0022,\u0022url\u0022:\u0022..\/\u0022},{\u0022title\u0022:\u0022\\u003ci class=\\\u0022fas fa-hand-holding-heart\\\u0022\\u003e\\u003c\/i\\u003eDonate Via Vishvas\u0022,\u0022url\u0022:\u0022https:\/\/vishvAsa.github.io\/interests\/dharma-via-vishvas\/\u0022}],\u0022title\u0022:\u0022भागाः\u0022}}");
    
    var pageRelUrlTree = {};
</script>

    
    <script type="text/javascript">
  let pageVars = {};
  pageVars.pageUrlMinusBasePath = "\/kalpAntaram\/AyurvedaH\/prakIrNam\/rasavAgbhaTaH\/rasaratnasamuchchayaH\/".replace(basePath, "/");
  pageVars.pageParams = {};
  pageVars.pageSource = "AyurvedaH\/prakIrNam\/rasavAgbhaTaH\/rasaratnasamuchchayaH.md";
  console.log(pageVars.pageSource);
  var pageDefaults;
  for (let possiblePageDefaults of pageDefaultsList) {
    if (pageVars.pageSource.startsWith(possiblePageDefaults.scope.pathPrefix)) {
      pageDefaults = possiblePageDefaults.values
    }
  }
    
</script>


    <script src="/kalpAntaram/webpack_dist/uiLib-bundle.js"></script>







    <link rel="stylesheet" href="/kalpAntaram/webpack_dist/uiLib.css">
<link rel="stylesheet" href="/kalpAntaram/css/uiLibPrint.css" media="print" >
<link rel="stylesheet" href="/kalpAntaram/css/fonts.css" >
<link rel="stylesheet" href="/kalpAntaram/css/@fortawesome/fontawesome-free/css/solid.min.css">

<link rel="stylesheet" href="/kalpAntaram/css/@fortawesome/fontawesome-free/css/fontawesome.min.css">


<link rel="alternate" hreflang="sa-Deva" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/" />
<link rel="alternate" hreflang="sa-Deva" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=devanagari" />

<link rel="alternate" hreflang="sa-Knda" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=kannada" />
<link rel="alternate" hreflang="sa-Mlym" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=malayalam" />
<link rel="alternate" hreflang="sa-Telu" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=telugu" />
<link rel="alternate" hreflang="sa-Taml-t-sa-Taml-m0-superscript" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=tamil_superscripted" />
<link rel="alternate" hreflang="sa-Taml" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=tamil" />
<link rel="alternate" hreflang="sa-Gran" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=grantha" />

<link rel="alternate" hreflang="sa-Gujr" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=gujarati" />
<link rel="alternate" hreflang="sa-Guru" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=gurmukhi" />
<link rel="alternate" hreflang="sa-Shar" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=sharada" />
<link rel="alternate" hreflang="sa-Dogr" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=dogra" />
<link rel="alternate" hreflang="sa-Phag" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=phags_pa" />
<link rel="alternate" hreflang="sa-Tibt" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=tibetan" />
<link rel="alternate" hreflang="sa-Sidd" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=siddham" />
<link rel="alternate" hreflang="sa-Newa" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=newa" />
<link rel="alternate" hreflang="sa-Modi" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=modi" />
<link rel="alternate" hreflang="sa-Tirh" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=tirhuta_maithili" />
<link rel="alternate" hreflang="sa-Gong" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=gondi_gujala" />
<link rel="alternate" hreflang="sa-Gonm" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=gondi_masaram" />


<link rel="alternate" hreflang="sa-Orya" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=oriya" />
<link rel="alternate" hreflang="sa-Beng-t-sa-Beng-m0-assamese" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=assamese" />
<link rel="alternate" hreflang="sa-Beng" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=bengali" />
<link rel="alternate" hreflang="sa-Mtei" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=manipuri" />
<link rel="alternate" hreflang="sa-Sinh" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=sinhala" />
<link rel="alternate" hreflang="sa-Limb" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=limbu" />
<link rel="alternate" hreflang="sa-Lepc" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=lepcha" />


<link rel="alternate" hreflang="sa-Cyrl" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=cyrillic" />
<link rel="alternate" hreflang="sa-Latn-t-sa-Zyyy-m0-iso" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=iso" />
<link rel="alternate" hreflang="sa-Latn-t-sa-Zyyy-m0-iast" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=iast" />
<link rel="alternate" hreflang="sa-Aran" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=urdu" />
<link rel="alternate" hreflang="sa-Avst" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=avestan" />

<link rel="alternate" hreflang="sa-Brah" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=brahmi" />
<link rel="alternate" hreflang="sa-Khar" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=kharoshthi" />
<link rel="alternate" hreflang="sa-Zanb" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=zanbazar_square" />
<link rel="alternate" hreflang="sa-Bhks" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=bhaiksuki" />

<link rel="alternate" hreflang="sa-Bali" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=balinese" />
<link rel="alternate" hreflang="sa-Java" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=javanese" />
<link rel="alternate" hreflang="sa-Laoo" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=lao" />
<link rel="alternate" hreflang="sa-Laoo-t-sa-Laoo-m0-Laopali" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=lao_pali" />
<link rel="alternate" hreflang="sa-Mymr" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=burmese" />
<link rel="alternate" hreflang="sa-Mymr-t-sa-Mymr-m0-Mon" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=mon" />
<link rel="alternate" hreflang="sa-Cham" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=cham" />
<link rel="alternate" hreflang="sa-Khmr" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=khmer" />
<link rel="alternate" hreflang="sa-Thai" href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/?transliteration_target=thai" />

  </head>

  <body class="ma0 bg-near-white">
    


    
<header class="p-1 bg-yellow noPrint">
    <nav role="navigation" class="col">
      <div id="div_top_bar" class="row">
        <div class="col-md-3 justify-content-start">
          <a  href="/" class="btn col border">
            <i class="fas fa-gopuram ">कल्पान्तरे विश्वासटिप्पन्यः <br/> रसरत्नसमुच्चयः</i>
          </a>
        </div>
        <div id="div_top_bar_right" class="col-md-auto d-flex justify-content-center">
          <button class="btn btn-light"  href="#transliterationDropdown" data-toggle="collapse">
            ✍
          </button>
          <select id="transliterationDropdown" size="1" class="collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          <div>
          <button class="btn btn-outline-secondary btn-sm"  href="#transliterationDropdownAlt" data-toggle="collapse">
          (✍)
          </button>
          <select id="transliterationDropdownAlt" size="1"  style="font-size:12px" class="bg-light-yellow collapse" onchange="module_uiLib.default.content.updateTransliteration()">
            <optgroup label="🌍">
              <option value="iso">āISO</option>
              <option value="iso_vedic">āi-āu</option>
              <option value="cyrillic">пу</option>
              <option value="urdu">نس</option>
              <option value="??">🌍??</option>
            </optgroup>
            <optgroup label="🛕🧭S">
              <option value="kannada">ಅ</option>
              <option value="malayalam">അ</option>
              <option value="telugu">క</option>
              <option value="tamil_superscripted">க²</option>
              <option value="tamil_extended">க</option>
              <option value="grantha">𑌅</option>
            </optgroup>
            <optgroup label="🛕🧭N">
              <option value="devanagari" selected="">स</option>
              <option value="gujarati">અ</option>
              <option value="gurmukhi">ਅ</option>
            </optgroup>
            <optgroup label="🛕🧭E">
              <option value="oriya">ଅ</option>
              <option value="assamese">অস</option>
              <option value="bengali">অ</option>
            </optgroup>
            <optgroup label="🛕🏺📜">
              <option value="sharada">𑆑𑇀𑆰</option>
              <option value="brahmi">𑀅</option>
            </optgroup>
            <optgroup label="🛕🌋">
              <option value="balinese">ᬩᬮᬶ</option>
            </optgroup>
          </select>
          </div>
          <div class="row col d-flex  dropdown">
            <button class="btn btn-secondary-outline btn-sm dropdown-toggle" type="button" data-toggle="dropdown" aria-haspopup="true" aria-expanded="false">
              A±
            </button>
            <div class="dropdown-menu" aria-labelledby="dropdownMenuButton">
            <a class="btn btn-secondary btn-sm" onclick="module_uiLib.changeTextSize(2)">A+</a>
            <a class="btn btn-secondary btn-sm" onclick="module_uiLib.changeTextSize(-2)">A-</a>
            </div>
          </div>
          <button class="btn btn-light btn-sm"  href="#commentStyleDropdown" data-toggle="collapse">
            🗨
          </button>
          <select id="commentStyleDropdown" class="collapse" size="1" onchange="module_uiLib.default.content.updateCommentStyleFromDropdown()">
            <option value="on">✔</option>
            <option value="hidden">✗</option>
          </select>
          <div><a id="expandAllButton" class="btn btn-secondary" onclick="module_uiLib.default.query.setParamsAndGo({'expandDetails': '.*'})">↕️️</a></div>
          <div id="printStyleDiv" class="row col d-flex  dropdown">
          <button class="btn btn-light btn-sm dropdown-toggle"  href="#printStyleDropdown" data-toggle="dropdown" aria-haspopup="true" aria-expanded="false">
          🖨
          </button>
            <div class="dropdown-menu col" aria-labelledby="printStyleDropdown">
              <div class="row justify-content-center">
                <p>Cols:</p>
                <input type="number" min="1" max="10" value="2" step="1" id="tbColumns" style="width: 3ch;"  accesskey="c"/>
              </div>
              <div class="row justify-content-center">
                <p>A±:</p> <input type="text" id="tbBodyFontSize" value="0.4cm" style="width: 6ch;"  accesskey="f"></input>
              </div>
              <div class="row justify-content-center">
                <p>Incl:</p> <input checked type="checkbox" id="tbIncludeStyle" value="on"></input>
                <button id="btnPrintStyle" onclick="module_uiLib.default.content.updatePrintStyle()">🖨
                </button>
              </div>
            </div>
        </div>
        </div>
        <div id="audioDiv" class="row col d-flex  dropdown">
          <button class="btn btn-secondary-outline btn-sm dropdown-toggle" type="button" id="audioDropdownMenuButton" data-toggle="dropdown" aria-haspopup="true" aria-expanded="false">
            🎧
          </button>
          <div class="dropdown-menu" aria-labelledby="dropdownMenuButton">
          <a id="speakerButton" class="btn btn-outline-secondary btn-sm" onclick="module_uiLib.default.content.handleSpeakToggle()">⏯</a>
          <button id="speakerPauseButton" class="btn btn-outline-secondary btn-sm">⏸</button>
            <div id="audioOptionsDiv" class="row justify-content-center" >
              <div>
                <p class="lead">Vol</p>
                <input type="range" min="0" max="1" value="1" step="0.1" id="volume" />
                <span id="volume-label" class="ms-2">1</span>
              </div>
              <div class="mx-5">
                <p class="lead">Rate</p>
                <input type="range" min="0.1" max="10" value="1" id="rate" step="0.1" />
                <span id="rate-label" class="ms-2">1</span>
              </div>
              <div>
                <p class="lead">Pitch</p>
                <input type="range" min="0" max="2" value="1" step="0.1" id="pitch" />
                <span id="pitch-label" class="ms-2">1</span>
              </div>
            </div>
          </div>
        </div>
        <a href="https://vishvAsa.github.io/kalpAntaram/search"  class="btn btn-light btn-sm">🥽🔦</a>
        <div class="row col  d-flex justify-content-center">
          <div><a id="previousPage" href="" class="btn btn-secondary">###<i class="fas fa-caret-left"></i></a></div>
          <div ><a id="nextPage" href="" class="btn btn-secondary"><i class="fas fa-caret-right"></i> ### </a></div>
        </div>
        <ul id="top-bar-right-custom" class="list-group list-group-horizontal">
        </ul>
      </div>
    </nav>
</header>

    
    <div class="row" name="contentRow">
      
      <aside class="col-md-3 card border noPrint " id="sidebar">
          <div id="fastSearch">
              <datalist id="pageDataList"></datalist>
              <input id="searchInput" placeholder="शीर्षिकान्विष्यताम्" list="pageDataList" onchange="module_uiLib.default.navigation.pageLoader()">
          </div>
          <details open  class="bg-light-gray" >
              <summary id="sidebarToggleLink" onclick="module_uiLib.default.navigation.sidebarToggleHandler()">
            Menu
              </summary>
              <ul id="sidebarBody" class="list pl2 p-0 bg-yellow">
              </ul>
          </details>
      </aside>
      <main class="col p-3" role="main" data-pagefind-body>
        
<header class='border d-flex justify-content-between'>
    <h1 id="रसरत्नसमुच्चयः">रसरत्नसमुच्चयः</h1>
    
    <a id="editLink" class="btn btn-primary noPrint"  href="https://github.com/vishvAsa/kalpAntaram/edit/content/AyurvedaH/prakIrNam/rasavAgbhaTaH/rasaratnasamuchchayaH.md"><i class="fas fa-edit"></i></a>
    
</header>
<article>
  <aside id="toc_card" class="card border noPrint ">
    <details id="toc_header">
        <summary>What's in this page?</summary>
      <div id="toc_body" class="p-0">
        
        <ul id="toc_ul" class="list p-0">
        </ul>
      </div>
    </details>
    <div id="progressBarDiv" class="row d-flex justify-content-center">
      🐎💪<progress id="progressLoading" value="0" max="100"> 32% </progress>
    </div>
  </aside>
  <div id="post_content">
  <p>[[रसरत्नसमुच्चयः	Source: <a href="https://www.ebharatisampat.in/read_chapter.php?bookid=MDQ1NDIwMzQzMDE3NjQy">EB</a>]]</p>
<p>[</p>
<p>श्रीः</p>
<p>ओं तत्सद्ब्रह्मणे नमः ।</p>
<p>अथ रसरत्नसमुच्चयः ।</p>
<p>रसोत्पत्तिर्नाम प्रथमोऽध्यायः ।</p>
<p>यस्यानन्दभवेन मङ्गलकलासंभावितेन स्फुर- धाम्ना सिद्धरसामृतेन करुणावीक्षासुधासिन्धुना ।<br>
भक्तानां प्रभवप्रसंहृतिजरारागादिरोगाः क्षणा- च्छान्तिं यान्ति जगत्प्रधानभिषजे तस्मै परस्मै नमः ॥ १.१ ॥</p>
<p>आदिमश्चन्द्रसेनश्च लङ्केशश्चविशारदः ।<br>
कपाली मत्तमाण्डव्यौ भास्करः शूरसेनकः ॥ १.२ ॥</p>
<p>रत्नकोशश्च शंभुश्च सात्त्विको नरवाहनः ।<br>
इन्द्रदो गोमुखश्चैव कम्बलिर्व्याडिरेव च ॥ १.३ ॥</p>
<p>नागार्जुनः सुरानन्दो नागबोधिर्यशोधनः ।<br>
खण्डः कापालिको ब्रह्मा गोविन्दो लम्पको हरिः ॥ १.४ ॥</p>
<p>सप्तविंशतिसंख्याका रससिद्धिप्रदायकाः ।<br>
रसाङ्कुशो भैरवश्च नन्दी स्वच्छन्दभैरवः ॥ १.५ ॥</p>
<p>मन्थानभैरवश्चैव काकचण्डीश्वरस्तथा ।<br>
वासुदेव ऋषिः शृङ्गः क्रियातन्त्रसमुच्चयी ॥ १.६ ॥</p>
<p>रसेन्द्रतिलको योगी भालुकी मैथिलाह्वयः ।<br>
महादेवो नरेन्द्रश्च वासुदेवो हरीश्वरः ॥ १.७ ॥</p>
<p>एतेषां क्रियतेऽन्येषां तन्त्राण्यालोक्य संग्रहः ।<br>
रसानामथ सिद्धानां चिकित्सार्थोपयोगिनाम् ॥ १.८ ॥</p>
<p>सूनुना सिंहगुप्तस्य रसरत्नसमुच्चयः ।<br>
रसोपरसलोहानि यन्त्रादिकरणानि च ॥ १.९ ॥</p>
<p>शुद्ध्यर्थमपि लोहानां तन्त्रादिकरणानि च ।<br>
शुद्धिः सत्त्वं द्रुतिर्भस्म- करणं च प्रवक्ष्यते ॥ १.१० ॥</p>
<p>अस्ति नीहारनिलयो महानुत्तरदिङ्मुखे ।<br>
उत्तुङ्गशृङ्गसंघात- लङ्घिताभ्रो महीधरः ॥ १.११ ॥</p>
<p>विश्रामाय वियन्मार्ग- विलङ्घनघनश्रमः ।<br>
अवतीर्ण इव क्षोणीं शरदम्बुमुचां गणः ॥ १.१२ ॥</p>
<p>राशिराशीविषाधीश- फणाफलकरोचिषाम् ।<br>
भित्त्वा भुवमिवोत्तीर्णो यो विभाति भृशोन्नतः ॥ १.१३ ॥</p>
<p>ज्वलदौषधयो यस्य नितम्बमणिभूमयः ।<br>
नक्तमुद्दामतडितामनुकुर्वन्ति वार्मुचाम् ॥ १.१४ ॥</p>
<p>कटके संचरन्तीनां यस्य किन्नरयोषिताम् ।<br>
पादेषु धातुरागेण लाक्षाकृत्यमनुष्ठितम् ॥ १.१५ ॥</p>
<p>अवतंसितशीतांशुराच्छादितदिगम्बरः ।<br>
यो गुहाधिगतो लोकैर्गिरीश इति गीयते ॥ १.१६ ॥</p>
<p>निमीलितदृशो नित्यं मुनयो यस्य सानुषु ।<br>
प्रत्यक्षयन्ति गिरिशमवाङ्मनसगोचरम् ॥ १.१७ ॥</p>
<p>शिलातलप्रतिहतैर्यस्य निर्झरशीकरैः ।<br>
अहन्यपि निरीक्षन्ते यक्षास्ताराङ्कितं नभः ॥ १.१८ ॥</p>
<p>नीहारपवनोद्रेक- निःसहा यत्र पुरुषाः ।<br>
निजस्त्रीणां निषेवन्ते कुचोष्माणं निरन्तरम् ॥ १.१९ ॥</p>
<p>संचरन् कटके यस्य निदाघेऽपि दिवाकरः ।<br>
उद्दामहिमरुद्धोष्मा न शीतांशोर्विभिद्यते ॥ १.२० ॥</p>
<p>गुहागृहेषु कस्तूरी- मृगनाभिसुगन्धिषु ।<br>
गायन्ति यत्र किन्नर्यो गौरीपरिणयोत्सवम् ॥ १.२१ ॥</p>
<p>चकास्ति तत्र जगतामादिदेवो महेश्वरः ।<br>
रसात्मना जगत्त्रातुं जातो यस्मान्महारसः ॥ १.२२ ॥</p>
<p>शताश्वमेधेन कृतेन पुण्यं गोकोटिभिः स्वर्णसहस्रदानात् ।<br>
नृणां भवेत्सूतकदर्शनेन यत्सर्वतीर्थेषु कृताभिषेकात् ॥ १.२३ ॥</p>
<p>विधाय रसलिङ्गं यो भक्तियुक्तः समर्चयेत् ।<br>
जगत्त्रितयलिङ्गानां पूजाफलमवाप्नुयात् ॥ १.२४ ॥</p>
<p>भक्षणं स्पर्शनं दानं ध्यानं च परिपूजनम् ।<br>
पञ्चधा रसपूजोक्ता महापातकनाशिनी ॥ १.२५ ॥</p>
<p>हन्ति भक्षणमात्रेण पूर्वजन्माघसंभवम् ।<br>
रोगसंघमशेषाणां नराणां नात्र संशयः ॥ १.२६ ॥</p>
<p>पूर्वजन्मकृतं पापं सद्यो नश्यति देहिनाम् ।<br>
सुगन्धपिष्टसूतेन यदि शंभुर्विलेपितः ॥ १.२७ ॥</p>
<p>अभ्रकं त्रुटिमात्रं यो रसस्य परिजारयेत् ।<br>
शतक्रतुफलं तस्य भवेदित्यब्रवीच्छिवः ॥ १.२८ ॥</p>
<p>यश्च निन्दति सूतेन्द्रं शंभोस्तेजः परात्परम् ।<br>
स पतेन्नरके घोरे यावत्कल्पविकल्पना ॥ १.२९ ॥</p>
<p>रोगिभ्यो यो रसं दत्ते शुद्धिपाकसमन्वितम् ।<br>
तुलादानाश्वमेधानां फलं प्राप्नोति शाश्वतम् ॥ १.३० ॥</p>
<p>सिद्धे रसे करिष्यामि निर्दारिद्र्यगदं जगत् ।<br>
रसध्यानमिदं प्रोक्तं ब्रह्महत्यादिपापनुत् ॥ १.३१ ॥</p>
<p>अभ्रग्रासो हि सूतस्य नैवेद्यं परिकीर्तितम् ।<br>
रसस्येत्यर्चनं कृत्वा प्राप्नुयात्क्रतुजं फलम् ॥ १.३२ ॥</p>
<p>उदरे संस्थिते सूते यस्योत्क्रामति जीवितम् ।<br>
स मुक्तो दुष्कृताद्घोरात्प्रयाति परमं पदम् ॥ १.३३ ॥</p>
<p>मूर्छित्वा हरति रुजं बन्धनमनुभूय मुक्तिदो भवति ।<br>
अमरीकरोति हि मृतः कोऽन्यः करुणाकरः सूतात् ॥ १.३४ ॥</p>
<p>सुरगुरुगोद्विजहिंसापापकलापोद्भवं किलासाध्यम् ।<br>
श्वित्रं तदपि च शमयति यस्तस्मात्कः पवित्रतरः सूतात् ॥ १.३५ ॥</p>
<p>रसबन्ध एव धन्यः प्रारम्भे यस्य सततमितिकरणा ।<br>
सेत्स्यति रसे करिष्ये महीमहं निर्जरामरणाम् ॥ १.३६ ॥</p>
<p>सुकृतफलं तावदिदं सुकुले यज्जन्म धीश्च तत्रापि ।<br>
सापि च सकलमहीतलतुलनफला भूतलं च सुविधेयम् ॥ १.३७ ॥</p>
<p>भूतलविधेयतायाः फलमर्थास्ते च विविधभोगफलाः ।<br>
भोगाश्च सन्ति शरीरे तदनित्यमतो वृथा सकलं ॥ १.३८ ॥</p>
<p>इति धनशरीरभोगान्मत्वानित्यान्सदैव यतनीयम् ।<br>
मुक्तौ साच ज्ञनात्तच्चाभ्यासात्स च स्थिरे देहे ॥ १.३९ ॥</p>
<p>तत्स्थैर्ये न समर्थं रसायनं किमपि मूललोहादि ।<br>
स्वयमस्थिरस्वभावं दाह्यं क्लेद्यं च शोष्यं च ॥ १.४० ॥</p>
<p>काष्ठौषध्यो नागे नागो वङ्गेऽथ वङ्गमपि शुल्बे ।<br>
शुल्बं तारे तारं कनके कनकं च लीयते सूते ॥ १.४१ ॥</p>
<p>अमृतत्वं हि भजन्ते हरमूर्तौ योगिनो यथा लीनाः ।<br>
तद्वत्कवलितगगने रसराजे हेमलोहाद्याः ॥ १.४२ ॥</p>
<p>परमात्मनीव सततं भवति लयो यत्र सर्वसत्त्वानाम् ।<br>
एकोऽसौ रसराजः शरीरमजरामरं कुरुते ॥ १.४३ ॥</p>
<p>स्थिरदेहेऽभ्यासवशात्प्राप्य ज्ञानं गुणाष्टकोपेतम् ।<br>
प्राप्नोति ब्रह्मपदं न पुनर्भववासजन्मदुःखानि ॥ १.४४ ॥</p>
<p>एकांशेन जगद्युगपदवष्टभ्यावस्थितं परं ज्योतिः ।<br>
पादैस्त्रिभिस्तदमृतं सुलभं न विरक्तिमात्रेण ॥ १.४५ ॥</p>
<p>न हि देहेन कथंचिद्व्याधिजरामरणदुःखविधुरेण ।<br>
क्षणभङ्गुरेण सूक्ष्मं तद्ब्रह्मोपासितुं शक्यम् ॥ १.४६ ॥</p>
<p>नामापि देहसिद्धे को गृण्हीयाद्विना शरीरेण ।<br>
यद्योगगम्यममलं मनसोऽपि न गोचरं तत्त्वं ॥ १.४७ ॥</p>
<p>यज्ञाद्दानात्तपसो वेदाध्ययनाद्दमात्सदाचारात् ।<br>
अत्यन्तभूयसी किल योगवशादात्मसंवित्तिः ॥ १.४८ ॥</p>
<p>भ्रूयुगमध्यगतं यच्छिखिविद्युत्सूर्यवज्जगद्भासि ।<br>
केषांचित्पुण्यदृशामुन्मीलति चिन्मयं परं ज्योतिः ॥ १.४९ ॥</p>
<p>परमानन्दैकरसं परमं ज्योतिःस्वभावमविकल्पम् ।<br>
विगलितसकलक्लेशं ज्ञेयं शान्तं स्वसंवेद्यम् ॥ १.५० ॥</p>
<p>तस्मिन्नाधाय मनः स्फुरदखिलं चिन्मयं जगत्पश्यन् ।<br>
उत्सन्नकर्मबन्धो ब्रह्मत्वमिहैव चाप्नोति ॥ १.५१ ॥</p>
<p>रागद्वेषविमुक्ताः सत्याचारा मृषारहिताः ।<br>
सर्वत्र निर्विशेषा भवन्ति चिद्ब्रह्मसंस्पर्शात् ॥ १.५२ ॥</p>
<p>तिष्ठन्त्यणिमादियुता विलसद्देहाः सदोदितानन्दाः ।<br>
ब्रह्मस्वभावममृतं संप्राप्ताश्चैव कृतकृत्याः ॥ १.५३ ॥</p>
<p>आयतनं विद्यानां मूलं धर्मार्थकाममोक्षाणाम् ।<br>
श्रेयः परं किमन्यच्छरीरमजरामरं विहायैकम् ॥ १.५४ ॥</p>
<p>प्रत्यक्षेण प्रमाणेन यो न जानाति सूतकम् ।<br>
अदृष्टविग्रहं देवं कथं ज्ञास्यति चिन्मयम् ॥ १.५५ ॥</p>
<p>यज्जरया जर्जरितं कासश्वासादिदुःखविवशं च ।<br>
योग्यं तन्न समाधौ प्रतिहतबुद्धीन्द्रियप्रसरम् ॥ १.५६ ॥</p>
<p>बालः षोडशवर्षो विषयरसास्वादलम्पटः परतः ।<br>
यातविवेको वृद्धो मर्त्यः कथमाप्नुयान्मुक्तिम् ॥ १.५७ ॥</p>
<p>अस्मिन्नेव शरीरे येषां परमात्मनो न संवेदः ।<br>
देहत्यागादूर्ध्वं तेषां तद्ब्रह्म दूरतरम् ॥ १.५८ ॥</p>
<p>ब्रह्मादयो यतन्ते तस्मिन्दिव्यां तनुं समाश्रित्य ।<br>
जीवन्मुक्ताश्चान्ये कल्पान्तस्थायिनो मुनयः ॥ १.५९ ॥</p>
<p>तस्माज्जीवन्मुक्तिं समीहमानेन योगिना प्रथमम् ।<br>
दिव्या तनुर्विधेया हरगौरीसृष्टिसंयोगात् ॥ १.६० ॥</p>
<p>शैलेऽस्मिञ्शिवयोः प्रीत्या परस्परजिगीषया ।<br>
संप्रवृत्ते च संभोगे त्रिलोकीक्षोभकारिणि ६१ ॥</p>
<p>विनिवारयितुं वह्निः संभोगं प्रेषितः सुरैः ।<br>
काङ्क्षमाणैस्तयोः पुत्रं तारकासुरमारकम् ॥ १.६२ ॥</p>
<p>कपोतरूपिणं प्राप्तं हिमवत्कन्दरेऽनलम् ।<br>
अपक्षिभावसंक्षुब्धं स्मरलीलाविलोकिनम् ॥ १.६३ ॥</p>
<p>तं दृष्ट्वा लज्जितः शंभुर्विरतः सुरतात्तदा ।<br>
प्रच्युतश्चरमो धातुर्गृहीतः शूलपाणिना ॥ १.६४ ॥</p>
<p>प्रक्षिप्तो वदने वह्नेर्गङ्गायामपि सोऽपतत् ।<br>
बहिः क्षिप्तस्तया सोऽपि परिदन्दह्यमानया ॥ १.६५ ॥</p>
<p>संजातास्तन्मलाधानाद्धातवः सिद्धिहेतवः ।<br>
यावदग्निमुखाद्रेतो न्यपतद्भूरिसारतः ॥ १.६६ ॥</p>
<p>शतयोजननिम्नांस्तान्कृत्वा कूपांस्तु पञ्च च ।<br>
तदाप्रभृति कूपस्थं तद्रेतः पञ्चधाभवत् ॥ १.६७ ॥</p>
<p>रसो रसेन्द्रः सूतश्च पारदो मिश्रकस्तथा ।<br>
इति पञ्चविधो जातः क्षेत्रभेदेन शंभुजः ॥ १.६८ ॥</p>
<p>रसो रक्तो विनिर्मुक्तः सर्वदोषै रसायनः ।<br>
संजातास्त्रिदशास्तेन नीरुजा निर्जरामराः ॥ १.६९ ॥</p>
<p>रसेन्द्रो दोषनिर्मुक्तः श्यावो रूक्षोऽतिचञ्चलः ।<br>
रसायिनोऽभवंस्तेन नागा मृत्युजरोज्झिताः ॥ १.७० ॥</p>
<p>देवैर्नागैश्च तौ कूपौ पूरितौ मृद्भिरश्मभिः ।<br>
तदाप्रभृति लोकानां तौ जातावतिदुर्लभौ ॥ १.७१ ॥</p>
<p>ईषत्पीतश्च रूक्षाङ्गो दोषयुक्तश्च सूतकः ।<br>
दशाष्टसंस्कृतैः सिद्धो देहं लोहं करोति सः ॥ १.७२ ॥</p>
<p>अथान्य्कूपजः कोऽपि स चलः श्वेतवर्णवान् ।<br>
पारदो विविधैर्योगैः सर्वरोगहरः स हि ॥ १.७३ ॥</p>
<p>मयूरचन्द्रिकाछायः स रसो मिश्रको मतः ।<br>
सोऽप्यष्टादशसंस्कारयुक्तश्चातीव सिद्धिदः ॥ १.७४ ॥</p>
<p>त्रयः सूतादयः सूताः सर्वसिद्धिकरा अपि ।<br>
निजकर्मविनिर्माणैः शक्तिमन्तोऽतिमात्रया ॥ १.७५ ॥</p>
<p>एतां रससमुत्पत्तिं यो जानाति स धार्मिकः ।<br>
आयुरारोग्यसंतानं रससिद्धिं च विन्दति ॥ १.७६ ॥</p>
<p>रसनात्सर्वधातूनां रस इत्यभिधीयते ।<br>
जरारुङ्मृत्युनाशाय रस्यते वा रसो मतः ॥ १.७७ ॥</p>
<p>रसोपरसराजत्वाद्रसेन्द्र इति कीर्तितः ।<br>
देहलोहमयीं सिद्धिं सूते सूतस्ततः स्मृतः ॥ १.७८ ॥</p>
<p>रोगपङ्काब्धिमग्नानां पारदानाच्च पारदः ।<br>
सर्वधातुगतं तेजोमिश्रितं यत्र तिष्ठति ॥ १.७९ ॥</p>
<p>तस्मात्स मिश्रकः प्रोक्तो नानारूपफलप्रदः ।<br>
एवंभूतस्य सूतस्य मर्त्यमृत्युगदच्छिदः ।<br>
प्रभावान्मानुषा जाता देवतुल्यबलायुषः ॥ १.८० ॥</p>
<p>तान् दृष्ट्वाभ्यर्थितो रुद्रः शक्रेण तदनन्तरम् ।<br>
दोषैश्च कञ्चुकाभिश्च रसराजो नियोजितः ॥ १.८१ ॥</p>
<p>तदाप्रभृति सूतोऽसौ नैव सिध्यत्यसंस्कृतः ।<br>
जलगो जलरूपेण त्वरितो हंसगो भवेत् ॥ १.८२ ॥</p>
<p>मलगो मलरूपेण सधूमो धूमगो भवेत् ।<br>
अन्या जीवगतिर्दैवी जीवोऽण्डादिव निष्क्रमेत् ॥ १.८३ ॥</p>
<p>स तांश्च जीवयेज्जीवांस्तेन जीवो रसः स्मृतः ।<br>
चतस्रो गतयो दृश्या अदृश्या पञ्चमी गतिः ॥ १.८४ ॥</p>
<p>मन्त्रध्यानादिना तस्य रुध्यते पञ्चमी गतिः ॥ १.८५ ॥</p>
<p>इति भिन्नगतित्वाच्च सूतराज्यस्य दुर्लभः ।<br>
संस्कारस्तस्य भिषजा निपुणेन तु रक्षयेत् ॥ १.८६ ॥</p>
<p>प्रथमे रजसि स्नातां हयारूढां स्वलंकृतां ।<br>
वीक्षमाणां वधूं दृष्ट्वा जिघृक्षुः कूपगो रसः ॥ १.८७ ॥</p>
<p>उद्गच्छति जवात्सापि तं दृष्ट्वा याति वेगतः ।<br>
अनुगच्छति तां सूतः सीमानं योजनोन्मितम् ॥ १.८८ ॥</p>
<p>प्रत्यायाति ततः कूपं वेगतः शिवसंभवः ।<br>
मार्गनिर्मितगर्तेषु स्थितं गृह्णन्ति पारदम् ।<br>
पतितो दरदे देशे गौरवाद्वह्निवक्त्रतः ॥ १.८९ ॥</p>
<p>स रसो भूतले लीनस्तत्तद्देशनिवासिनः ।<br>
तां मृदं पातनायन्त्रे क्षिप्त्वा सूतं हरन्ति च ॥ १.९० ॥</p>
<p>इति श्रीवैद्यपतिसिंहगुप्तस्य सूनोर्वाग्भटाचार्यस्य ।<br>
कृतौ रसरत्नसमुच्चये रसोत्पत्तिर्नाम ।<br>
प्रथमोऽध्यायः ॥ १ ॥</p>
<p>अथ द्वितीयोऽध्यायः</p>
<p>[महारसाः]</p>
<p>अभ्रवैक्रान्तमाक्षीकविमलाद्रिजसस्यकम् ।<br>
चपलो रसकश्चेति ज्ञात्वाष्टौ संग्रहेद्रसान् ॥ २.१ ॥</p>
<p>[देव्या रजो भवेद्गन्धो धातुः शुक्रं तथाभ्रकमिति क्षेपकः] ॥ २.२ ॥</p>
<p>गौरीतेजः परमममृतं वातपित्तक्षयघ्नं प्रज्ञाबोधि प्रशमितरुजं वृष्यमायुष्यमग्र्यम् ।<br>
बल्यं स्निग्धं रुचिदमकफं दीपनं शीतवीर्यं तत्तद्योगैः सकलगदहृद्व्योम सूतेन्द्रबन्धि ॥ २.३ ॥</p>
<p>राजहस्तादधस्ताद्यत्समानीतं घनं खनेः ।<br>
भवेत्तदुक्तफलदं निःसत्त्वं निष्फलं परम् ॥ २.४ ॥</p>
<p>पिनाकं नागमण्डूकं वज्रमित्यभ्रकं मतम् ।<br>
श्वेतादिवर्णभेदेन प्रत्येकं तच्चतुर्विधम् ॥ २.५ ॥</p>
<p>पिनाकं पावकोत्तप्तं विमुञ्चति दलोच्चयम् ।<br>
तत्सेवितं मलं बद्ध्वा मारयत्येव मानवम् ॥ २.६ ॥</p>
<p>नागाभ्रं नागवत्कुर्याद्ध्वनिं पावकसंस्थितम् ।<br>
तद्भुक्तं कुरुते कुष्ठं मण्डलाख्यं न संशयः ॥ २.७ ॥</p>
<p>उत्प्लुत्योत्प्लुत्य मण्डूकं ध्मातं पतति चाभ्रकम् ।<br>
तत्कुर्यादश्मरीरोगमसाध्यं शस्त्रतोऽन्यथा ॥ २.८ ॥</p>
<p>वज्राभ्रं वह्निसंतप्तं निर्मुक्ताशेषवैकृतम् ।<br>
देहलोहकरं तच्च सर्वरोगहरं परम् ॥ २.९ ॥</p>
<p>श्वेतं रक्तं च पीतं च कृष्णमेवं चतुर्विधम् ।<br>
श्वेतं श्वेतक्रियासूक्तं रक्ताभं रक्तकर्मणि ।<br>
पीताभमभ्रकं यत्तु श्रेष्ठं तत्पीतकर्मणि ॥ २.१० ॥</p>
<p>चतुर्विधं वरं व्योम यद्यप्युक्तं रसायने ।<br>
तथापि कृष्णवर्णाभ्रं कोटिकोटिगुणाधिकम् ॥ २.११ ॥</p>
<p>स्निग्धं पृथुदलं वर्णसंयुक्तं भारतोऽधिकम् ।<br>
सुखनिर्मोच्यपत्रं च तदभ्रं शस्तमीरितम् ॥ २.१२ ॥</p>
<p>सचन्द्रिकं च किट्टाभं व्योम न ग्रासयेद्रसः ।<br>
ग्रसितश्च नियोज्योऽसौ लोहे चैव रसायने ॥ २.१३ ॥</p>
<p>निश्चन्द्रिकं मृतं व्योम सेव्यं सर्गदेषु च ।<br>
सेवितं चन्द्रसंयुक्तं मेहं मन्दानलं चरेत् ॥ २.१४ ॥</p>
<p>यैरुक्तं युक्तिनिर्मुक्तैः पत्राभ्रकरसायनम् ।<br>
तैर्दृष्टं कालकूटाख्यं विषं जीवनहेतवे ॥ २.१५ ॥</p>
<p>सत्त्वार्थं सेवनार्थं च योजयेच्छोधिताभ्रकम् ।<br>
अन्यथा त्वगुणं कृत्वा विकरोत्येव निश्चितम् ॥ २.१६ ॥</p>
<p>प्रतप्तं सप्तवाराणि निक्षिप्तं काञ्जकेऽभ्रकम् ।<br>
निर्दोषं जायते नूनं प्रक्षिप्तं वापि गोजले ॥ २.१७ ॥</p>
<p>त्रिफलाक्वथिते चापि गवां दुग्धे विशेषतः ।<br>
ततो धान्याभ्रकं कृत्वा पिष्ट्वा मत्स्याक्षिकारसैः ॥ २.१८ ॥</p>
<p>चक्रीं कृत्वा विशोष्याथ पुटेदर्धेभके पुटे ।<br>
पुटेदेवं हि षड्वारं पौनर्नवरसैः सह ॥ २.१९ ॥</p>
<p>कलांशटङ्कणेनापि संमर्द्य कृतचक्रिकम् ।<br>
अर्धेभाख्यपुटैस्तद्वत्सप्तवारं पुटेत्खलु ॥ २.२० ॥</p>
<p>एवं वासारसेनापि तण्डुलीयरसेन च ।<br>
प्रपुटेत्सप्तवाराणि पूर्वप्रोक्तविधानतः ॥ २.२१ ॥</p>
<p>एवं सिद्धं घनं सर्वयोगेषु विनियोजयेत् ॥ २.२२ ॥</p>
<p>चूर्णाभ्रं शालिसंयुक्तं वस्त्रबद्धं हि काञ्जिके ।<br>
निर्यातं मर्दनाद्वस्त्राद्धान्याभ्रमिति कथ्यते ॥ २.२३ ॥</p>
<p>धान्याभ्रं कासमर्दस्य रसेन परिमर्दितम् ।<br>
पुटितं दशवारेण म्रियते नात्र संशयः ॥ २.२४ ॥</p>
<p>तद्वन्मुस्तारसेनापि तन्दुलीयरसेन च ।<br>
पीतामलकसौभाग्यपिष्टं चक्रीकृताभ्रकम् ॥ २.२५ ॥</p>
<p>पुटितं षष्टिवाराणि सिन्दूराभं प्रजायते ।<br>
क्षयाद्यखिलरोगघ्नं भवेद्रोगानुपानतः ॥ २.२६ ॥</p>
<p>वटमूलत्वचः क्वाथैस्ताम्बूलीपत्रसारतः ।<br>
वासामत्स्याक्षिकाभ्यां वा मीनाक्ष्या सकटिल्लया ॥ २.२७ ॥</p>
<p>पयसा वटवृक्षस्य मर्दितं पुटितं घनम् ।<br>
भवेद्विंशतिवारेण सिन्दूरसदृशप्रभम् ॥ २.२८ ॥</p>
<p>पादांशटङ्कणोपेतं मुसलीरसमर्दितम् ।<br>
रुन्ध्यात्कोष्ट्यां दृढं ध्मातं सत्त्वरूपं भवेद्धनम् ॥ २.२९ ॥</p>
<p>कासमर्दघनध्वानवासानां च पुनर्भुवः ।<br>
मत्स्याक्ष्याः काण्डवल्ल्याश्च हंसपाद्या रसैः पृथक् ॥ २.३० ॥</p>
<p>पिष्ट्वा पिष्ट्वा प्रयत्नेन शोषयेद्धर्मयोगतः ।<br>
पलं गोधूमचूर्णस्य क्षुद्रमत्स्याश्च टङ्कणम् ॥ २.३१ ॥</p>
<p>प्रत्येकमष्टमांशेन दत्वा दत्वा विमर्दयेत् ।<br>
मर्दने मर्दने सम्यक्शोषयेद्रविरश्मिभिः ॥ २.३२ ॥</p>
<p>पञ्चाजं पञ्चगव्यं वा पञ्चमाहिषमेव च ।<br>
क्षिप्त्वा गोलान्प्रकुर्वीत किंचित्तिन्दुकतोऽधिकान् ॥ २.३३ ॥</p>
<p>पयो दधि घृतं मूत्रं सविट्कं चाजमुच्यते ।<br>
अधःपातनकोष्ट्यां हि ध्मात्वा सत्त्वं निपातयेत् ॥ २.३४ ॥</p>
<p>कोष्ठ्यां किट्टं समाहृत्य विचूर्ण्य रवकान्हरेत् ।<br>
तत्किट्टं स्वल्पटङ्केन गोमयेन विमर्द्य च ॥ २.३५ ॥</p>
<p>गोलान्विधाय संशोष्य घर्मे भूयोऽपि पूर्ववत् ।<br>
भूयः किट्टं समाहृत्य मृदित्वा सत्त्वमाहरेत् ॥ २.३६ ॥</p>
<p>अथ सत्त्वकणांस्तांस्तु क्वाथयित्वाम्लकाञ्जिकैः ।<br>
शोधनीयगणोपेत्तं मूषामध्ये निरुध्य च ॥ २.३७ ॥</p>
<p>सम्यग्द्रुतं समाहृत्य द्विवारं प्रधमेद्धनम् ।<br>
इति शुद्धं भवेत्सत्त्वं योज्यं रसरसायने ॥ २.३८ ॥</p>
<p>मधुतैलवसाज्येषु द्रावितं परिवापितम् ।<br>
मृदु स्याद्दशवारेण सत्त्वं लोहादिकं खरम् ॥ २.३९ ॥</p>
<p>पट्टचुर्णं विधायाथ गोघृतेन परिप्लुतम् ।<br>
भर्जयेत्सप्तवाराणि चुल्लीसंस्थितखर्परे ॥ २.४० ॥</p>
<p>अग्निवर्णं भवेद्यावद्वारं वारं विचूर्णयेत् ।<br>
तृणं क्षिप्त्वा दहेद्यावत्तावद्वा भर्जनं चरेत् ॥ २.४१ ॥</p>
<p>ततः सगन्धकं पिष्ट्वा वटमूलकषायतः ।<br>
पुटेद्विंशतिवारेण वाराहेण पुटेन हि ॥ २.४२ ॥</p>
<p>पुनर्विंशतिवाराणि त्रिफलोत्थकषायतः ।<br>
त्रिफलामुण्डिकाभृङ्गपत्रपथ्याक्षमूलकैः ॥ २.४३ ॥</p>
<p>भावयित्वा प्रयोक्तव्यं सर्वरोगेषु मात्रया ।<br>
सत्त्वाभ्रात्किंचिदपरं निर्विकारं गुणाधिकम् ॥ २.४४ ॥</p>
<p>एवं चेच्छतवाराणि पुटपाकेन साधितम् ।<br>
गुणवज्जायतेऽत्यर्थं परं पाचनदीपनम् ॥ २.४५ ॥</p>
<p>गन्धर्वपत्रतोयेन गुडेन सह भावितम् ।<br>
अधोर्ध्वं वटपत्राणि निश्चन्द्रं त्रिपुटैः खगम् ॥ २.४६ ॥</p>
<p>क्षुधं करोति चात्यर्थं गुञ्जार्धमितिसेवया ।<br>
तत्तद्रोगहरैर्योगैः सर्वरोगहरं परम् ॥ २.४७ ॥</p>
<p>सत्त्वस्य गोलकं ध्मातं सस्यसंयुक्तकाञ्जिके ।<br>
निर्वाप्य तत्क्षणेनैव कुट्टयेल्लोहपारया ॥ २.४८ ॥</p>
<p>संप्रताप्य घनस्थूलकणान्क्षिप्त्वाथ काञ्जिके ।<br>
तत्क्षणेन समाहृत्य कुट्टयित्वा रजश्चरेत् ॥ २.४९ ॥</p>
<p>गोघृतेन च तच्चूर्णं भर्जयेत्पूर्ववस्त्रिधा ।<br>
धात्रीफलरसैस्तद्वद्धात्रीपत्ररसेन वा ॥ २.५० ॥</p>
<p>भर्जेन भर्जेन कार्यं शिलापट्टेन पषेणम् ।<br>
ततः पुनर्नवावासारसैः काञ्जिकमिश्रितैः ॥ २.५१ ॥</p>
<p>प्रपुटेद्दशवाराणि दशवाराणि गन्धकैः ।<br>
एवं संशोधितं व्योमसत्त्वं सर्वगुणोत्तरम् ॥ २.५२ ॥</p>
<p>यथेष्टं विनियोक्तव्यं जारणे च रसायने ।<br>
द्रुतयो नैव निर्दिष्टाः शास्त्रे दृष्टा अपि दृढम् ।<br>
विना शंभोः प्रसादेन न सिध्यन्ति कदाचन ॥ २.५३ ॥</p>
<p>वेल्लव्योषसमन्वितं घृतयुतं वल्लोन्मितं सेवितं दिव्याभ्रं क्षयपाण्डुरुग्ग्रहणिकाशूलामकुष्ठामयम् ।<br>
जूर्तिं श्वासगदं प्रमेहमरुचिं कासामयं दुर्धरं मन्दाग्निं जठरव्यथां विजयते योगैरशेषामयान् ॥ २.५४ ॥</p>
<p>अथ वैक्रान्तः -<br>
अष्टास्रश्चाष्टफलकः षट्कोणो मसृणो गुरुः ।<br>
शुद्धमिश्रितवर्णैश्च युक्तो वैक्रान्त उच्यते ॥ २.५५ ॥</p>
<p>श्वेतो रक्तश्च पीतश्च नीलः पारापतच्छविः ।<br>
श्यामलः कृष्णवर्णश्च कर्बुरश्चाष्टधा हि सः ॥ २.५६ ॥</p>
<p>आयुःप्रदश्च बलवर्णकरोऽतिवृष्यः ।<br>
प्रज्ञाप्रदः सकलदोषगदापहारी ।<br>
दीप्ताग्निकृत्पविसमानगुणस्तरस्वी ।<br>
वैक्रान्तकः खलु वपुर्बललोहकारी ॥ २.५७ ॥</p>
<p>रसायनेषु सर्वेषु पूर्वगण्यः प्रतापवान् ।<br>
वज्रस्थाने नियोक्तव्यो वैक्रान्तः सर्वदोषहा ॥ २.५८ ॥</p>
<p>[ग्रन्थान्तरे दैत्येन्द्रो माहिषः सिद्धः सहदेवसमुद्भवः] ।<br>
दुर्गा भगवती देवी तं शूलेन व्यमर्दयत् ॥ २.५९ ॥</p>
<p>तस्य रक्तं तु पतितं यत्र यत्र स्थितं भुवि ।<br>
तत्र तत्र तु वैक्रान्तं वज्राकारं महारसम् ॥ २.६० ॥</p>
<p>विन्ध्यस्य दक्षिणे वास्ति ह्युत्तरे वास्ति सर्वतः ।<br>
विकृन्तयति लोहानि तेन वैक्रान्तकः स्मृतः ॥ २.६१ ॥</p>
<p>श्वेतः पीतस्तथा रक्तो नीलः पारावतप्रभः ।<br>
मयूरकण्ठसदृशश्चान्यो मरकतप्रभः ॥ २.६२ ॥</p>
<p>देहसिद्धिकरं कृष्णं पीते पीतं सिते सितम् ।<br>
सर्वार्थसिद्धिदं रक्तं तथा मरकतप्रभम् ॥ २.६३ ॥</p>
<p>शेषे द्वे निष्फले वर्ज्ये वैक्रान्तमिति सप्तधा ॥ २.६४ ॥</p>
<p>अथाहरणविधिः -<br>
यत्र क्षेत्रे स्थितं चैव वैक्रान्तं तत्र भैरवम् ।<br>
विनायकं च संपूज्य गृह्णीयाच्छुद्धमानसः ॥ २.६५ ॥</p>
<p>वैक्रान्तो वज्रसदृशो देहलोहकरो मतः ।<br>
विषघ्नो रसराजश्च ज्वरकुष्ठक्ष्यप्रणुत् ॥ २.६६ ॥</p>
<p>वैक्रान्तकाः स्युस्त्रिदिनं विशुद्धाः संस्वेदिताः क्षारपटूनि दत्वा ।<br>
अम्लेषु मूत्रेषु कुलत्थरम्भानीरेऽथवा कोद्रववारिपक्वाः ॥ २.६७ ॥</p>
<p>कुलत्थक्वाथसंस्विन्नो वैक्रान्तः परिशुध्यति ।<br>
म्रियतेऽष्टपुटैर्गन्धनिम्बुकद्रवसंयुतः ॥ २.६८ ॥</p>
<p>वैक्रान्तेषु च तप्तेषु हयमूत्रं विनिक्षिपेत् ।<br>
पौनःपुन्येन वा कुर्याद्द्रवं दत्वा पुटं त्वनु ॥ २.६९ ॥</p>
<p>भस्मीभूतं तु वैक्रान्तं वज्रस्थाने नियोजयेत् ।<br>
मोक्षमोरटपालाशक्षारगोमूत्रभावितम् ॥ २.७० ॥</p>
<p>वज्रकन्दनिशाकल्कफलचूर्णसमन्वितम् ।<br>
तत्कल्कं टङ्कणं लाक्षाचूर्णं वैक्रान्तसंभवम् ॥ २.७१ ॥</p>
<p>नवसारसमायुक्तं मेषशृङ्गीद्रवान्वितं ।<br>
पिण्डितं मूकमूषस्थं ध्मापितं च हठाग्निना ॥ २.७२ ॥</p>
<p>तत्रैव पतते सत्त्वं वैक्रान्तस्य न संशयः ।<br>
सत्त्वपातनयोगेन मर्दितश्च वटीकृतः ।<br>
मूषास्थो घटिकाध्मातो वैक्रान्तः सत्त्वमुत्सृजेत् ॥ २.७३ ॥</p>
<p>भस्मत्वं समुपागतो विकृतको हेम्ना मृतेनान्वितः पादांशेन कणाज्यवेल्लसहितो गुञ्जामितः सेवितः ।<br>
यक्ष्माणं जरणं च पाण्डुगुदजं श्वासं च कासामयं दुष्टां च ग्रहणीमुरःक्षतमुखान्रोगाञ्जय्येद्देहकृत् ॥ २.७४ ॥</p>
<p>सूतभस्मार्धसंयुक्तं नीलवैक्रान्तभस्मकं ।<br>
मृताभ्रसत्त्वमुभयोस्तुलितं परिमर्दितम् ॥ २.७५ ॥</p>
<p>क्षौद्राज्यसंयुतं प्रातर्गुञ्जामात्रं निषेवितम् ।<br>
निहन्ति सकलान्रोगान्दुर्जयानन्यभेषजैः ।<br>
त्रिःसप्तदिवसैर्न्.ऋणां गङ्गाम्भ इव पातकम् ॥ २.७६ ॥</p>
<p>अथ माक्षिकम् -<br>
सुवर्णशैलप्रभवो विष्णुना काञ्चनो रसः ।<br>
ताप्यां किरातचीनेषु यवनेषु च निर्मितः ॥ २.७७ ॥</p>
<p>ताप्यः सूर्यांशुसंतप्तो माधवे मासि दृश्यते ।<br>
मधुरः काञ्चनाभासः साम्लो रजतसंनिभः ॥ २.७८ ॥</p>
<p>किंचित्कषायमधुरः शीतः पाके कटुर्लघुः ।<br>
तत्सेवनाज्जराव्याधिविषैर्न परिभूयते ॥ २.७९ ॥</p>
<p>माक्षिको द्विविधो हेममाक्षिकस्तारमाक्षिकः ।<br>
तत्राद्यं माक्षिकं कान्यकुब्जोत्थं स्वर्णसंनिभं ॥ २.८० ॥</p>
<p>तपतीतीरसंभूतं पञ्चवर्णसुवर्णवत् ।<br>
पाषाणबहलः प्रोक्तस्ताराख्योऽल्पगुणात्मकः ॥ २.८१ ॥</p>
<p>माक्षीकधातुः सकलामयघ्नः प्राणो रसेन्द्रस्य परं हि वृष्यः ।<br>
दुर्मेललोहद्वयमेलनश्च गुणोत्तरः सर्वरसायनाग्र्यः ॥ २.८२ ॥</p>
<p>एरण्डतैललुङ्गाम्बुसिद्धं शुध्यति माक्षिकं ।<br>
सिद्धं वा कदलीकन्दतोयेन घटिकाद्वयम् ॥ २.८३ ॥</p>
<p>तप्तं क्षिप्तं वराक्वाथे शुद्धिमायाति माक्षिकम् ।<br>
मातुलुङ्गाम्बुगन्धाभ्यां पिष्टं मूषोदरे स्थितम् ॥ २.८४ ॥</p>
<p>पञ्चक्रोडपुटैर्दग्धं म्रियते माक्षिकं खलु ।<br>
एरण्डस्नेहगव्याजैर्मातुलुङ्गरसेन वा ॥ २.८५ ॥</p>
<p>खर्परस्थं दृढं पक्वं जायते धातुसंनिभम् ।<br>
एवं मृतं रसे योज्यं रसायनविधावपि ॥ २.८६ ॥</p>
<p>त्रिंशांशनागसंयुक्तं क्षारैरम्लैश्च वर्तितम् ।<br>
ध्मातं प्रकटमूषायां सत्त्वं मुञ्चति माक्षिकम् ॥ २.८७ ॥</p>
<p>सप्तवारं परिद्राव्य क्षिप्तं निर्गुण्डिकारसे ।<br>
माक्षीकसत्त्वसंमिश्रं नागं नश्यति निश्चितम् ॥ २.८८ ॥</p>
<p>क्षौद्रगन्धर्वतैलाभ्यां गोमूत्रेण घृतेन च ।<br>
कदलीकन्दसारेण भावितं माक्षिकं मुहुः ॥ २.८९ ॥</p>
<p>मूषायां मुञ्चति ध्मातं सत्त्वं शुल्बनिभं मृदु ॥ २.९० ॥</p>
<p>गुञ्जाबीजसमच्छायं द्रुतद्रावं च शीतलम् ।<br>
ताप्यसत्त्वं विशुद्धं तद्देहलोहकरं परम् ॥ २.९१ ॥</p>
<p>माक्षीकसत्त्वेन रसेन्द्रपिष्टं कृत्वा विलीने च बलिं निधाय ।<br>
संमिश्र्य संमर्द्य च खल्वमध्ये निक्षिप्य सत्त्वं द्रुतिमभ्रकस्य ॥ २.९२ ॥</p>
<p>विधाय गोलं लवणाख्ययन्त्रे पचेद्दिनार्धं मृदुवह्निना च ।<br>
स्वतः सुशीतं परिचूर्ण्य सम्यग्वल्लोन्मितं व्योषविडङ्गयुक्तम् ॥ २.९३ ॥</p>
<p>संसेवितं क्षौद्रयुतं निहन्ति जरां सरोगां त्वपमृत्युमेव ।<br>
दुःसाध्यरोगानपि सप्तवासरैर्नैतेन तुल्योऽस्ति सुधारसोऽपि ॥ २.९४ ॥</p>
<p>एरण्डोत्थेन तैलेन गुञ्जाक्षौद्रं च टङ्ककणम् ।<br>
मर्दितं तस्य वापेन सत्त्वं माक्षीकजं द्रवेत् ॥ २.९५ ॥</p>
<p>अथ विमलः -<br>
विमलस्त्रिविधः प्रोक्तो हेमाद्यस्तारपूर्वकः ।<br>
तृतीयः कांस्यविमलस्तत्तत्कान्त्या स लक्ष्यते ॥ २.९६ ॥</p>
<p>वर्तुलः कोणसंयुक्तः स्निग्धश्च फलकान्वितः ।<br>
मरुत्पित्तहरो वृष्यो विमलोऽतिरसायनः ॥ २.९७ ॥</p>
<p>पूर्वो हेमक्रियासूक्तो द्वितीयो रूप्यकृन्मतः ।<br>
तृतीयो भेषजे तेषु पूर्वपूर्वो गुणोत्तरः ॥ २.९८ ॥</p>
<p>आटरूषजले स्विन्नो विमलो विमलो भवेत् ।<br>
जम्बीरस्वरसे स्विन्नो मेषशृङ्गीरसेऽथवा ॥ २.९९ ॥</p>
<p>आयाति शुद्धिं विमलो धातवश्च यथा परे ।<br>
गन्धाश्मलकुचाम्लैश्च म्रियते दशभिः पुटैः ॥ २.१०० ॥</p>
<p>सटङ्कलकुचद्रावैर्मेषशृङ्ग्याश्च भस्मना ।<br>
पिष्टो मूषोदरे लिप्तः संशोष्य च निरुध्य च ॥ २.१०१ ॥</p>
<p>षट्प्रस्थकोकिलैर्ध्मातो विमलः सीससंनिभह् ।<br>
सत्त्वं मुञ्चति तद्युक्तो रसः स्यात्स रसायनः ॥ २.१०२ ॥</p>
<p>विमलं शिग्रुतोयेन काङ्क्षीकासीसटङ्कणम् ।<br>
वज्रकन्दसमायुक्तं भावितं कदलीरसैः ॥ २.१०३ ॥</p>
<p>मोक्षकक्षारसंयुक्तं ध्मापितं मूकमूषगम् ।<br>
सत्त्वं चन्द्रार्कसंकाशं पतते नात्र संशयः ॥ २.१०४ ॥</p>
<p>तत्सत्त्वं सूतसंयुक्तं पिष्टं कृत्वा सुमर्दितम् ।<br>
विलीने गन्धके क्षिप्त्वा जारयेत्त्रिगुणालकं ॥ २.१०५ ॥</p>
<p>शिलां पञ्चगुणां चापि वालुकायन्त्रके खलु ।<br>
तारभस्मदशांशेन तावद्वैक्रान्तकं मृतं ॥ २.१०५ ॥</p>
<p>सर्वमेकत्र संचूर्ण्य पटेन परिगाल्य च ।<br>
निक्षिप्य कूपिकामध्ये परिपूर्य प्रयत्नतः ॥ २.१०७ ॥</p>
<p>लीढो व्योषवरान्वितो विमलको युक्तो घृतैः सेवितो हन्याद्दुर्भगकृज्ज्वराञ्श्वयथुकं पाण्डुप्रमेहारुचीः ।<br>
मूलार्तिं ग्रहणीं च शूलमतुलं यक्ष्मामयं कामलां सर्वान्पित्तमरुद्गदान्किमपरैर्योगैरशेषामयान् ॥ २.१०८ ॥</p>
<p>इति विमलः ॥</p>
<p>अथ शिलाधातुः -<br>
शिलाधातुर्द्विधा प्रोक्तो गोमूत्राद्यो रसायनः ।<br>
कर्पूरपूर्वकश्चान्यस्तत्राद्यो द्विविधः पुनः ॥ २.१०९ ॥</p>
<p>ससत्त्वश्चैव निःसत्त्वस्तयोः पूर्वो गुणाधिकः ।<br>
ग्रीष्मे तीव्रार्कतप्तेभ्यः पादेभ्यो हिमभूभृतः ॥ २.११० ॥</p>
<p>स्वर्णरूप्यार्कगर्भेभ्यः शिलाधातुर्विनिःसरेत् ।<br>
स्वर्णगर्भगिरेर्जातो जपापुष्पनिभो गुरुः ॥ २.१११ ॥</p>
<p>सस्वल्पतिक्तः सुस्वादुः परमं तद्रसायनम् ।<br>
रूप्यगर्भगिरेर्जातं मधुरं पाण्डुरं गुरु ॥ २.११२ ॥</p>
<p>शिलाजं पित्तरोगघ्नं विशेषात्पाण्डुरोगहृत् ।<br>
ताम्रगर्भं गिरेर्जातं नीलवर्णं घनं गुरु ॥ २.११३ ॥</p>
<p>शिलाजं कफवातघ्नं तिक्तोष्णं क्षयरोगहृत् ।<br>
वह्नौ क्षिप्तं भवेद्यत्तल्लिङ्गाकारमधूमकम् ।<br>
सलिलेऽथ विलीनं च तच्छुद्धं हि शिलाजतु ॥ २.११४ ॥</p>
<p>नूनं सज्वरपाण्डुशोफशमनं मेहाग्निमान्द्यापहं मेदश्छेदकरं च यक्ष्मशमनं शूलामयोन्मूलनम् ।<br>
गुल्मप्लीहविनाशनं जठरहृच्छूलघ्नमामापहं सर्वत्वग्गदनाशनं किमपरं देहे च लोहे हितम् ॥ २.११५ ॥</p>
<p>रसोपरससूतेन्द्ररत्नलोहेषु ये गुणाः ।<br>
वसन्ति ते शिलाधातौ जरामृत्युजिगीषया ॥ २.११६ ॥</p>
<p>क्षाराम्लगोजलैर्धौतं शुध्यत्येव शिलाजतु ।<br>
शिलाधातुं च दुग्धेन त्रिफलामार्कवद्रवैः ॥ २.११७ ॥</p>
<p>लोहपात्रे विनिक्षिप्य शोधयेदतियत्नतः ।<br>
क्षाराम्लगुग्गुलोपेतैः स्वेदनीयन्त्रमध्यगैः ॥ २.११८ ॥</p>
<p>स्वेदितं घटिकामानाच्छिलाधातु विशुध्यति ।<br>
शिलया गन्धतालाभ्यां मातुलुङ्गरसेन च ॥ २.११९ ॥</p>
<p>पुटितं हि शिलाधातु म्रियतेऽष्टगिरिण्डकैः ॥ २.१२० ॥</p>
<p>भस्मीभूतशिलोद्भवं समतुलं कान्तं च वैक्रान्तकं युक्तं च त्रिफलाकटुत्रिकघृतैर्वल्लेन तुल्यं भजेत् ।<br>
पाण्डौ यक्ष्मगदे तथाग्निसदने मेहेषु मूलामये गुल्मप्लीहमहोदरे बहुविधे शूले च योन्यामये ॥ २.१२१ ॥</p>
<p>सेवेत यदि षण्मासं रसायनविधानतः ।<br>
वलीपलितनिर्मुक्तो जीवेद्वर्षशतं सुखी ॥ २.१२२ ॥</p>
<p>पिष्टं द्रावणवर्गेण साम्लेन गिरिसंभवम् ।<br>
क्षिप्त्वा मूषोदरे रुद्ध्वा गाढैर्ध्मातं हि कोकिलैः ॥ २.१२३ ॥</p>
<p>सत्त्वं मुञ्चेच्छिलाधातुः श्वसनैर्लोहसंनिभम् ।<br>
पाण्डुरं सिकताकारं कर्पूराद्यं शिलाजतु ॥ २.१२४ ॥</p>
<p>मूत्रकृच्छ्राश्मरीमेहकामलापाण्डुनाशनम् ।<br>
एलातोयेन संभिन्नं सिद्धं शुद्धिमुपैति तत् ।<br>
नैतस्य मारणं सत्त्वपातनं विहितं बुद्धैः ॥ २.१२५ ॥</p>
<p>अथ सस्यकः -<br>
पीत्वा हालाहलं वान्तं पीतामृतगरुत्मता ।<br>
विषेणामृतयुक्तेन गिरौ मरकताह्वये ॥ २.१२६ ॥</p>
<p>तद्वान्तं हि घनीभूतं संजातं सस्यकं खलु ।<br>
मयूरकण्ठसच्छायं भाराढ्यमतिशस्यते ॥ २.१२७ ॥</p>
<p>द्रव्यं विषयुतं यत्तद्द्रव्याधिकगुणं भवेत् ।<br>
हालाहलं सुधायुक्तं सुधाधिकगुणं तथा ॥ २.१२८ ॥</p>
<p>निःशेषदोषविषहृद्गदशूलमूलकुष्ठाम्लपैत्तिकविबन्धहरं परं च ।<br>
रसायनं वमनरेककरं गरघ्नं श्वित्रापहं गदितमत्र मयूरतुत्थम् ॥ २.१२९ ॥</p>
<p>सस्यकं शुद्धिमाप्नोति रक्तवर्गेण भावितम् ।<br>
स्नेहवर्गेण संसिक्तं सप्तवारमदूषितम् ॥ २.१३० ॥</p>
<p>दोलायन्त्रेण सुस्विन्नं सस्यकं प्रहरत्रयम् ।<br>
गोमहिष्याजमूत्रेषु शुद्ध्यते पञ्चखर्परम् ॥ २.१३१ ॥</p>
<p>लकुचद्रावगन्धाश्मटङ्कणेन समन्वितम् ।<br>
निरुध्य मूषिकामध्ये म्रियते कौक्वुटैः पुटैः ॥ २.१३२ ॥</p>
<p>सस्यकस्य तु चूर्णं तु पादसौभाग्यसंयुतम् ।<br>
करञ्जतैलमध्यस्थं दिनमेकं निधापयेत् ॥ २.१३३ ॥</p>
<p>अन्धमूषास्यमध्यस्थं ध्मापयेत्कोकिलत्रयम् ।<br>
इन्द्रगोपाकृति चैव सत्त्वं भवति शोभनम् ॥ २.१३४ ॥</p>
<p>निम्बुद्रवाल्पटङ्काभ्यां मूषामध्ये निरुध्य च ।<br>
ताम्ररूपं परिध्मातं सत्त्वं मुञ्चति सस्यकम् ॥ २.१३५ ॥</p>
<p>शुद्धं सस्यं शिलाक्रान्तं पूर्वभेषजसंयुतम् ।<br>
नानाविधानयोगेन सत्त्वं मुञ्चति निश्चितम् ॥ २.१३६ ॥</p>
<p>सत्त्वमेतत्समादाय खरभूनागसत्त्वभुक् ।<br>
तन्मुद्रिका कृतस्पर्शा शूलघ्नी तत्क्षनाद्भवेत् ॥ २.१३७ ॥</p>
<p>चराचरं विषं भूतडाकिनीदृग्गतं जयेत् ।<br>
मुद्रिकेयं विधातव्या दृष्टप्रत्ययकारिका ॥ २.१३८ ॥</p>
<p>रामवत्सोमसेनानीमुद्रितेऽपि तथाक्षरम् ।<br>
हिमालयोत्तरे पार्श्वे अश्वकर्णो महाद्रुमः ॥ २.१३९ ॥</p>
<p>तत्र शूलं समुत्पन्नं तत्रैव विलयं गतम् ।<br>
मन्त्रेणानेन मुद्राम्भो निपीतं सप्तमन्त्रितम् ॥ २.१४० ॥</p>
<p>सद्यः शूलहरं प्रोक्तमिति भालुकिभाषितम् ।<br>
अनया मुद्रया तप्तं तैलमग्नौ सुनिश्चितम् ॥ २.१४१ ॥</p>
<p>लेपितं हन्ति वेगेन शूलं यत्र क्वचिद्भवेत् ।<br>
सद्यः सूतिकरं नार्याः सद्यो नेत्ररुजापहम् ॥ २.१४२ ॥</p>
<p>अथ चपलः -<br>
गौरः श्वेतोऽरुणः कृष्णश्चपलस्तु चतुर्विधः ।<br>
हेमाभश्चैव ताराभो विशेषाद्रसबन्धनः ॥ २.१४३ ॥</p>
<p>शेषौ तु मध्यौ लाक्षावच्छीघ्रद्रावौ तु निष्फलौ ।<br>
वण्गवद्द्रवते वह्नौ चपलस्तेन कीर्तितः ॥ २.१४४ ॥</p>
<p>चपलो लेखनः स्निग्धो देहलोहकरो मतः ।<br>
रसराजसहायः स्यात्तिक्तोष्णमधुरो मतः ॥ २.१४५ ॥</p>
<p>चपलः स्फटिकच्छायः षडस्री स्निग्धको गुरुः ।<br>
त्रिदोषघ्नोऽतिवृष्यश्च रसबन्धविधायकः ।<br>
महारसेषु कैश्चिद्धि चपलः परिकीर्तितः ॥ २.१४६ ॥</p>
<p>जम्बीरकर्कोटकशृङ्गवेरैर्विभावनाभिश्चपलस्य शुद्धिः ॥ २.१४७ ॥</p>
<p>शैलं तु चूर्णयित्वा तु धान्याम्लोपविषैर्विषैः ।<br>
पिण्डं बद्ध्वा तु विधिवत्पातयेच्चपलं तथा ॥ २.१४८ ॥</p>
<p>अथ रसकः -<br>
रसको द्विविधः प्रोक्तो दुर्दुरः कारवेल्लकः ।<br>
सदलो दुर्दुरः प्रोक्तो निर्दलः कारवेल्लकः ॥ २.१४९ ॥</p>
<p>सत्त्वपाते शुभः पूर्वो द्वितीयश्चौषधादिषु ।<br>
रसकः सर्वमेहघ्नः कफपित्तविनाशनः ॥ २.१५० ॥</p>
<p>नेत्ररोगक्षयघ्नश्च लोहपारदरञ्जनः ।<br>
नागार्जुनेन संदिष्टौ रसश्च रसकावुभौ ॥ २.१५१ ॥</p>
<p>श्रेष्ठौ सिद्धरसौ ख्यातौ देहलोहकरौ परम् ।<br>
रसश्च रसकश्चोभौ येनाग्निसहनौ कृतौ ॥ २.१५२ ॥</p>
<p>देहलोहमयी सिद्धिर्दासी तस्य न संशयः ।<br>
कटुकालाबुनिर्यास आलोड्य रसकं पचेत् ॥ २.१५३ ॥</p>
<p>शुद्धं दोषविनिर्मुक्तं पीतवर्णं तु जायते ।<br>
खर्परः परिसंतप्तः सप्तवारं निमज्जितः ॥ २.१५४ ॥</p>
<p>बीजपूररसस्यान्तर्निर्मलत्वं समश्नुते ।<br>
नृमूत्रे वाश्वमूत्रे वा तक्रे वा काञ्जिकेऽथवा ॥ २.१५५ ॥</p>
<p>प्रताप्य मज्जितं सम्यक्खर्परं परिशुद्ध्यति ।<br>
नरमूत्रे स्थितो मासं रसको रञ्जयेद्ध्रुवम् ॥ २.१५६ ॥</p>
<p>शुद्धताम्रं रसं तारं शुद्धस्वर्णप्रभं यथा ।<br>
हरिद्रात्रिफलारालासिन्धुधूमैः सटङ्कणैः ॥ २.१५७ ॥</p>
<p>सारुष्करैश्च पादांशैः साम्लैः संमर्द्य खर्परम् ।<br>
लिप्तं वृन्ताकमूषायां शोषयित्वा निरुध्य च ॥ २.१५८ ॥</p>
<p>मूषामुखोपरि न्यस्य खर्परं प्रधमेत्ततः ।<br>
खर्परे प्रहृते ज्वाला भवेन्नीला सिता यदि ॥ २.१५९ ॥</p>
<p>तदा संदंशतो मूषां घृत्वा कृत्वा त्वधोमुखीम् ।<br>
शनैरास्फालयेद्भूमौ यथा नालं न भज्यते ॥ २.१६० ॥</p>
<p>वङ्गाभं पतितं सत्त्वं समादाय नियोजयेत् ।<br>
एवं त्रिचतुरैर्वारैः सर्वं सत्त्वं विनिःसरेत् ॥ २.१६१ ॥</p>
<p>साभयाजतुभूनागनिशाधूमजटङ्कणम् ।<br>
मूकमूषागतं ध्मातं शुद्धं सत्त्वं विमुञ्चति ॥ २.१६२ ॥</p>
<p>लाक्षागुडासुरीपथ्याहरिद्रासर्जटङ्कणैः ।<br>
सम्यक्संचूर्ण्य तत्पक्वं गोदुग्धेन घृतेन च ॥ २.१६३ ॥</p>
<p>वृन्ताकमूषिकामध्ये निरुध्य गुटिकाकृतिम् ।<br>
ध्मात्वा ध्मात्वा समाकृष्य ढालयित्वा शिलातले ॥ २.१६४ ॥</p>
<p>मत्त्वं वङ्गाकृतिं ग्राह्यं रसकस्य मनोहरम् ।<br>
यद्वा जलयुतां स्थालीं निखनेत्कोष्ठिकोदरे ॥ २.१६५ ॥</p>
<p>सच्छिद्रं तन्मुखे मल्लं तन्मुखेऽघोमुखीं क्षिपेत् ।<br>
मूषोपरि शिखित्रांश्च प्रक्षिप्य प्रधमेद्दृढम् ॥ २.१६६ ॥</p>
<p>पतितं स्थालिकानीरे सत्त्वमादाय योजयेत् ।<br>
तत्सत्त्वं तालकोपेतं प्रक्षिप्य खलु खर्परे ॥ २.१६७ ॥</p>
<p>मर्दयेल्लोहदण्डेन भस्मीभवति निश्चितम् ।<br>
तद्भस्म मृतकान्तेन समेन सह योजयेत् ॥ २.१६८ ॥</p>
<p>अष्टगुञ्जामितं चूर्णं त्रिफलाक्वाथसंयुतम् ।<br>
कान्तपात्रस्थितं रात्रौ तिलजप्रतिवापकम् ॥ २.१६९ ॥</p>
<p>निषेवितं निहन्त्याशु मधुमेहमपि धुवम् ॥ २.१७० ॥</p>
<p>पित्तं क्षयं च पाण्डुं च श्वयथुं गुल्ममेव च ।<br>
रक्तगुल्मं च नारीणां प्रदरं सोमरोगकम् ॥ २.१७१ ॥</p>
<p>योनिरोगानशेषांश्च विषमांश्च ज्वरानपि ।<br>
रजःशूलं च नारीणां कासं श्वासं च हिध्मिकाम् ॥ २.१७२ ॥</p>
<p>इति श्रीवैद्यपतिसिंहगुप्तस्य सूनोर्वाग्भटाचार्यस्य कृतौ रसरत्नसमुच्चये
।<br>
सहारसाष्टकशुद्ध्यादिनिरूपणं नाम द्वितीयोऽधायः ॥ २ ॥</p>
<p>अथ तृतीयोऽध्यायः</p>
<p>[अथोपरसाः साधारणरसाश्च]</p>
<p>अथ गन्धकः -<br>
गन्धाश्मगैरिकासीसकाङ्क्षीतालशिलाञ्जनम् ।<br>
कङ्कुष्टं चेत्युपरसाश्चाष्टौ पारदकर्मणि ॥ ३.१ ॥</p>
<p>पार्वत्युवाच -<br>
गन्धकस्य तु माहात्म्यं तद्गुह्यं वद मे प्रभो ।<br>
ईश्वर उवाच -<br>
श्वेतद्वीपे पुरा देवि सर्वरत्नविभूषिते ।<br>
सर्वकाममये रम्ये तीरे क्षीरपयोनिधेः ॥ ३.२ ॥</p>
<p>विद्याधरादिमुख्याभिरङ्गनाभिश्च योगिनाम् ।<br>
सिद्धाङ्गनाभिः श्रेष्ठाभिस्तथैवाप्सरसां गणैः ॥ ३.३ ॥</p>
<p>देवाङ्गनाभी रम्याभिः क्रीडिताभिर्मनोहरैः ।<br>
गीतैर्नृत्यैर्विचित्रैश्च वाद्यैर्नानाविधैस्तथा ॥ ३.४ ॥</p>
<p>एवं संक्रीडमानायाः प्राभवत्प्रसृतं रजः ।<br>
तद्रजोऽतीव सुश्रोणि सुगन्धि सुमनोहरम् ॥ ३.५ ॥</p>
<p>रजसश्चातिबाहुल्याद्वासस्ते रक्ततां ययौ ।<br>
तत्र त्यक्त्वा तु तद्वस्त्रं सुस्नाता क्षीरसागरे ॥ ३.६ ॥</p>
<p>वृता देवाङ्गनाभिस्त्वं कैलासं पुनरागता ।<br>
ऊर्मिभिस्तद्रजोवस्त्रं नीतं मध्ये पयोनिधेः ॥ ३.७ ॥</p>
<p>एवं ते शोणितं भद्रे प्रविष्टं क्षीरसागरे ।<br>
क्षीराब्धिमथने चैतदमृतेन सहोत्थितम् ॥ ३.८ ॥</p>
<p>निजगन्धेन तान्सर्वान्हर्षयन्सर्वदानवान् ।<br>
ततो देवगणैरुक्तं गन्धकाख्यो भवत्वयम् ॥ ३.९ ॥</p>
<p>रसस्य बन्धनार्थाय जारणाय भवत्वयम् ।<br>
ये गुणाः पारदे प्रोक्तास्ते चैवात्र भवन्त्विति ॥ ३.१० ॥</p>
<p>इति देवगणैः प्रीतैः पुरा प्रोक्तं सुरेश्वरि ।<br>
तेनायं गन्धको नाम विख्यातः क्षितिमण्डले ॥ ३.११ ॥</p>
<p>स चापि त्रिविधो देवि शुकचञ्चुनिभो वरः ।<br>
मधमः पीतवर्णः स्याच्छुक्लवर्णोऽधमः प्रिये ॥ ३.१२ ॥</p>
<p>ग्रन्थान्तरे चतुर्धा गन्धको ज्ञेयो वर्णैः श्वेतादिभिः खलु ।<br>
श्वेतोऽत्र खटिकाप्रोक्तो लेपने लोहमारणे ॥ ३.१३ ॥</p>
<p>तथा चामलसारः स्याद्यो भवेत्पीतवर्णवान् ।<br>
शुकपिच्छः स एव स्याच्छ्रेष्ठो रसरसायने ॥ ३.१४ ॥</p>
<p>रक्तश्च शुकतुण्डाख्यो धातुवादविधौ वरः ।<br>
दुर्लभः कृष्णवर्णश्च स जरामृत्युनाशनः ॥ ३.१५ ॥</p>
<p>गन्धाश्मातिरसायनः सुमधुरः पाके कटूष्णो मतः कण्डूकुष्ठविसर्पदद्रुदलनो दीप्तानलः पाचनः ।<br>
आमोन्मोचनशोषणो विषहरः सूतेन्द्रवीर्यप्रदो गौरीपुष्पभवस्तथा कृमिहरः सत्यात्मकः सूतजित् ॥ ३.१६ ॥</p>
<p>बलिना सेवितः पूर्वं प्रभूतबलहेतवे ॥ ३.१७ ॥</p>
<p>वासुकिं कर्षतस्तस्य तन्मुखज्वालया द्रुता ।<br>
वसा गन्धकगन्धाढ्या सर्वतो निःसृता तनोः ॥ ३.१८ ॥</p>
<p>गन्धकत्वं च संप्राप्ता गन्धोऽभूत्सविषः स्मृतः ।<br>
तस्माद्बलिवसेत्युक्तो गन्धकोऽतिमनोहरः ॥ ३.१९ ॥</p>
<p>पयःस्विन्नो घटीमात्रं वारिधौतो हि गन्धकः ।<br>
गव्याज्यविद्रुतो वस्त्राद्गालितः शुद्धिमृच्छति ॥ ३.२० ॥</p>
<p>एवं संशोधितः सोऽयं पाषाणानंबरा त्यजेत् ।<br>
घृते विषं तुषाकारं स्वयं पिण्डत्वमेव च ॥ ३.२१ ॥</p>
<p>इति शुद्धो हि गन्धाश्मा नापथ्यैर्विकृतिं व्रजेत् ।<br>
अपथ्यादन्यथा हन्यात्पीतं हालाहलं यथा ॥ ३.२२ ॥</p>
<p>गन्धको द्रावितो भृङ्गरसे क्षिप्तो विशुध्यति ।<br>
तद्रसैः सप्तधा भिन्नो गन्धकः परिशुध्यति ॥ ३.२३ ॥</p>
<p>स्थाल्यां दुग्धं विनिक्षिप्य मुखे वस्त्रं निबध्य च ।<br>
गन्धकं तत्र निक्षिप्य चूर्णितं सिकताकृति ॥ ३.२४ ॥</p>
<p>छादयेत्पृथुदीर्घेण खर्परेणैव गन्धकं ।<br>
ज्वालयेत्खर्परस्योर्ध्वं वनच्छाणैस्तथोपलैः ।<br>
दुग्धे निपतितो गन्धो गलितः परिशुध्यति ॥ ३.२५ ॥</p>
<p>इत्थं विशुद्धस्त्रिफलाज्यभृङ्गमध्वन्वितः शाणमितो हि लीढः ।<br>
गृघ्राक्षितुल्यं कुरुतेऽक्षियुग्मं करोति रोगोज्झितदीर्घमायुः ॥ ३.२६ ॥</p>
<p>कलांशव्योषसंयुक्तं गन्धकं श्लक्ष्णचूर्णितम् ।<br>
अरत्निमात्रे वस्त्रे तद्विप्रकीर्य विवेष्ट्य तत् ॥ ३.२७ ॥</p>
<p>सूत्रेण वेष्टयित्वाथ यामं तैले निमज्जयेत् ।<br>
घृत्वा संदंशतो वर्तिमध्यं प्रज्वालयेच्च तम् ॥ ३.२८ ॥</p>
<p>द्रुतो निपतितो गन्धो बिन्दुशः काचभाजने ।<br>
तां द्रुतिं प्रक्षिपेत्पत्रे नागवल्लयास्त्रिबिन्दुकाम् ॥ ३.२९ ॥</p>
<p>वल्लेन प्रमितं स्वच्छं सूतेन्द्रं च विमर्दयेत् ।<br>
अङ्गुल्याथ सपत्रां तां द्रुतिं सूतं च भक्षयेत् ॥ ३.३० ॥</p>
<p>करोति दीपनं तीव्रं क्षयं पाण्डुं च नाशयेत् ।<br>
कासं श्वासं च शूलार्ति ग्रहणीमतिदुर्धराम् ॥ ३.३१ ॥</p>
<p>आमं विनाशयत्याशु लघुत्वं प्रकरोति च ।<br>
घृताक्ते लोहपात्रे तु विद्रुतं शुद्धगन्धकम् ॥ ३.३२ ॥</p>
<p>घृताक्तदर्विकाक्षिप्तं द्विनिष्कप्रमितं भजेत् ।<br>
हन्ति क्षयमुखान्रोगान्कुष्ठरोगं विशेषतः ॥ ३.३३ ॥</p>
<p>क्षाराम्लतैलसौवीरविदाहि द्विदलं तथा ।<br>
शुद्धगन्धकसेवायां त्यजेद्योगयुतेन हि ॥ ३.३४ ॥</p>
<p>गन्धकस्तुल्यमरिचः षड्गुणत्रिफलान्वितः ।<br>
घृष्टः शम्याकमूलेन पीतश्चाखिलकुष्ठहा ॥ ३.३५ ॥</p>
<p>तन्मूलसलिले पिष्ठं लेपयेत्प्रत्यहं तनौ ।<br>
दृष्टप्रत्यययोगोऽयं सर्वत्र प्रतिवीर्यवान् ॥ ३.३६ ॥</p>
<p>श्रीमता सोमदेवेन सम्यगत्र प्रकीर्तितः ।<br>
द्विनिष्कप्रमितं गन्धं पिष्ट्वा तैलेन संयुतम् ॥ ३.३७ ॥</p>
<p>अथापामार्गतोयेन सतैलमरिचेन हि ।<br>
विलिप्य सकलं देहं तिष्ठेद्धर्मे ततः परम् ॥ ३.३८ ॥</p>
<p>तक्रभक्तं च भुञ्जीत तृतीये प्रहरे खलु ।<br>
भजेद्रात्रौ तथा वह्निं समुत्थाय तथा प्रगे ॥ ३.३९ ॥<br>
महिषीछगण्.अं लिप्त्वा स्नायाच्छीतेन वारिणा ।<br>
ततोऽभ्यज्य घृतैर्देहं स्नायादिष्टोष्णवारिणा ॥ ३.४० ॥</p>
<p>अमुना क्रमयोगेन विनश्यत्यतिवेगतः ।<br>
दुर्जया बहुकालीना पामा कण्डुः सुनिश्चितं ॥ ३.४१ ॥</p>
<p>गन्धकस्य प्रयोगाणां शतं तन्न प्रकीर्तितम् ।<br>
ग्रन्थविस्तारभीतेन सोमदेवेन भूभुजा ॥ ३.४२ ॥</p>
<p>अथवार्कस्नुहीक्षीरैर्वस्त्रं लेप्यं तु सप्तधा ।<br>
गन्धकं नवनीतेन पिष्ट्वा वस्त्रं लिपेद्धनम् ॥ ३.४३ ॥</p>
<p>तद्वर्तिं ज्वलितां दंशे घृतां कुर्यादधोमुखीम् ।<br>
तैलं पतेदधोभाण्डे ग्राह्यं योगेषु योजयेत् ॥ ३.४४ ॥</p>
<p>शुद्धगन्धो हरेद्रोगान्कुष्ठमृत्युजरादिकान् ।<br>
अग्निकारी महानुष्णो वीर्यवृद्धिं करोति च ॥ ३.४५ ॥</p>
<p>अथ गौरिकम् -<br>
पाषाणगैरिकं चैकं द्वितीयं स्वर्णगैरिकम् ।<br>
पाषाणगैरिकं प्रोक्तं कठिण्.अं ताम्रवर्णकम् ॥ ३.४६ ॥</p>
<p>अत्यन्तशोणितं स्निग्धं मसृणं स्वर्णगैरिकम् ।<br>
स्वादु स्निग्धं हिमं नेत्र्यं कषायं रक्तपित्तनुत् ॥ ३.४७ ॥</p>
<p>हिध्मावमिविषघ्नं च रक्तघ्नं स्वर्णगैरिकम् ।<br>
पाषाणगैरिकं चान्यत्पूर्वस्मादल्पकं गुणैः ॥ ३.४८ ॥</p>
<p>गैरिकं तु गवां दुग्धैर्भावितं शुद्धिमृच्छति ।<br>
गैरिकं सत्त्वरूपं हि नन्दिना परिकीर्तितम् ॥ ३.४९ ॥</p>
<p>कैरप्युक्तं पतेत्सत्त्वं क्षाराम्लक्लिन्नगैरिकात् ।<br>
उपतिष्ठति सूतेन्द्रमेकत्वं गुणवत्तरम् ॥ ३.५० ॥</p>
<p>अथ कासीसम् -<br>
कासीसं वालुकाद्येकं पुष्पपुर्वमथापरम् ।<br>
क्षाराम्लागरुधूमाभं सोष्णवीर्यं विषापहम् ॥ ३.५१ ॥</p>
<p>बालुकापुष्पकासीसं श्वित्रघ्नं केशरञ्जनम् ॥ ३.५२ ॥</p>
<p>पुष्पादिकासीसमतिप्रशस्तं सोष्णं कषायाअम्लमतीव नेत्र्यम् ।<br>
विषानिलश्लेष्मगदव्रणघ्नं श्वित्रक्षयघ्नं कचरञ्जनं च ॥ ३.५३ ॥</p>
<p>सकृद्भृङ्गाम्बुना क्लिन्नं कासीसं निर्मलं भवेत् ।<br>
तुवरीसत्त्ववत्सत्त्वमेतस्यापि समाहरेत् ।<br>
कासीसं शुद्धिमाप्नोति पित्तैश्च रजसा स्त्रियः ॥ ३.५४ ॥</p>
<p>बलिना हतकासीसं क्रान्तं कासीसमारितम् ।<br>
उभयं समभागं हि त्रिफलावेल्लसंयुतम् ॥ ३.५५ ॥</p>
<p>विषमांशघृतक्षौद्रप्लुतं शाणमितं प्रगे ।<br>
सेवितं हन्ति वेगेन श्वित्रं पाण्डुक्षयामयम् ॥ ३.५६ ॥</p>
<p>गुल्मप्लीहगदं शूलं मूलरोगं विशेषतः ।<br>
रसायनविधानेन सेवितं वत्सरावधि ॥ ३.५७ ॥</p>
<p>आमसंशोषणं श्रेष्ठं मन्दाग्निपरिदीपनम् ।<br>
पलितं वलिभिः सार्धं विनाशयति निश्चितम् ॥ ३.५८ ॥</p>
<p>अथ तुवरी -<br>
सौराष्ट्र्य संभूता सा तुवरी मता ।<br>
वस्त्रेषु लिप्यते यासौ मञ्जिष्टा रागबन्धिनी ॥ ३.५९ ॥</p>
<p>फटकी फुल्लिका चेति द्वितीया परिकीर्तिता ।<br>
ईषत्पीता गुरुः स्निग्धा पीतिका विषनाशनी ॥ ३.६० ॥</p>
<p>व्रणकुष्ठहरा सर्वकुष्ठघ्नी च विशेषतः ॥ ३.६१ ॥</p>
<p>निर्भारा शुभ्रवर्णा च स्निग्धा साम्लापरा मता ।<br>
सा फुल्लतुवरी प्रोक्ता लेपात्ताम्रं चरेदयः ॥ ३.६२ ॥</p>
<p>काङ्क्षी कषाया कटुकाम्लकण्थ्या केश्या व्रणघ्नी विषनाशनी च ।<br>
श्वित्रापहा नेत्रहिता त्रिदोष- शान्तिप्रदा पारदजारणी च ॥ ३.६३ ॥</p>
<p>तुवरी काञ्जिके क्षिप्त्वा त्रिदिनाच्छुद्धिमृच्छति ।<br>
क्षाराम्लैर्मर्दिता ध्माता सत्त्वं मुञ्चति निश्चितम् ॥ ३.६४ ॥</p>
<p>गोपित्तेन शतं वरान्सौराष्ट्रां भावयेत्ततः ।<br>
धमित्वा पातयेत्सत्त्वं क्रामणं चातिगुह्यकम् ॥ ३.६५ ॥</p>
<p>अथ तालकः -<br>
हरितालं द्विधा प्रोक्तं प्रत्याद्यं पिण्डसंज्ञकम् ।<br>
स्वर्णवर्ण गुरु स्निग्धं तनुपत्रं च भासुरम् ॥ ३.६६ ॥</p>
<p>तत्पत्रतालकं प्रोक्तं बहुपत्रं रसायनम् ।<br>
निष्पत्रं पिण्डसदृशं स्वल्पसत्त्वं तथा गुरु ।<br>
स्त्रीपुष्पहरणं तत्तु गुणाल्पं पिण्डतालकम् ॥ ३.६७ ॥</p>
<p>श्लेष्मरक्तविषवातभूतनुत्केवलं च खलु पुष्पहृत्स्त्रियः ।<br>
स्निग्धमुष्णकटुकं च दीपनं कुष्ठहारि हरितालमुच्यते ॥ ३.६८ ॥</p>
<p>स्निग्धं कूष्माण्डतोये वा तिलक्षारजलेऽपि वा ।<br>
तोये वा चूर्णसंयुक्ते दोलायन्त्रेण शुध्यति ॥ ३.६९ ॥</p>
<p>अशुद्धं तालमायुघ्नं कफमारुतमेहकृत् ।<br>
तापस्फोटाङ्गसंकोचं कुरुते तेन शोधयेत् ॥ ३.७० ॥</p>
<p>तालकं कणशः कृत्वा दशांशेन च टङ्कणम् ।<br>
जम्बीरोत्थद्रवैः क्षाल्यं काञ्जिकैः क्षालयेत्ततः ॥ ३.७१ ॥</p>
<p>वस्त्रे चतुर्गुणे बद्ध्वा दोलायन्त्रे दिनं पचेत् ॥ ३.७२ ॥</p>
<p>सचूर्णेनारनालेन दिनं कूष्माण्डजे रसे ।<br>
स्वेद्यं वा शाल्मलीतोयैस्तालकं शुद्धिमाप्नुयात् ॥ ३.७३ ॥</p>
<p>मधुतुल्ये घनीभूते कषाये ब्रह्ममूलजे ।<br>
त्रिवारं तालकं भाव्यं पिष्ट्वा मूत्रेऽथ माहिषे ॥ ३.७४ ॥</p>
<p>उपलैर्दशभिर्देयं पुटं रुद्ध्वाथ पेषयेत् ।<br>
एवं द्वादशधा पाच्यं शुद्धं योगेषु योजयेत् ॥ ३.७५ ॥</p>
<p>कुलित्थक्वाथसौभाग्यमहिष्याज्यमधुप्लुतम् ।<br>
स्थाल्यां क्षिप्त्वा विदध्याच्च त्वम्लेन च्छिद्रयोगिना ॥ ३.७६ ॥</p>
<p>सम्यङ्निरुध्य शिखिनं ज्वालयेत्क्रमवर्धितम् ।<br>
एकप्रहरमात्रं हि रन्ध्रमाच्छाद्य गोमयैः ॥ ३.७७ ॥</p>
<p>यामान्ते छिद्रमुद्धाट्य दृष्टे धूमे च पाण्डुरे ।<br>
शीतां स्थालीं समुत्तार्य सत्त्वमुत्कृष्य चाहरेत् ॥ ३.७८ ॥</p>
<p>सर्वपाषाणसत्त्वानां प्रकाराः सन्ति कोटिशः ।<br>
ग्रन्थविस्तारभीत्यातो लिखिता न मया खलु ॥ ३.७९ ॥</p>
<p>पलालकं रवेर्दुग्धैर्दिनमेकं विमर्दयेत् ।<br>
क्षिप्त्वा षोडशिकातेलै मिश्रयित्वा ततः पचेत् ॥ ३.८० ॥</p>
<p>अनावृतप्रदेशे च सप्तयामावधि धुवम् ।<br>
स्वाङ्गशीतमधस्थं च सत्त्वं श्वेतं समाहरेत् ॥ ३.८१ ॥</p>
<p>छागलस्याथबालस्य बलिना च समन्वितम् ।<br>
तालकं दुवसद्वंद्वं मर्दयित्वातियत्नतः ॥ ३.८२ ॥</p>
<p>युक्तं द्रावणवर्गेण काचकुप्यां विनिक्षिपेत् ।<br>
त्रिधा तां च मृदा लिप्त्वा परिशोष्य खरातपे ॥ ३.८३ ॥</p>
<p>ततः खर्परकच्छिद्रे तामर्धां चैव कूपिकाम् ।<br>
प्रवेश्य ज्वालयेदग्निं द्वादशप्रहरावधि ॥ ३.८४ ॥</p>
<p>कुपिकण्ठस्थितं शीतं शुद्धं सत्त्वं समाहरेत् ।<br>
पलार्धप्रमितं तालं बद्ध्वा वस्त्रे सिते दृढे ॥ ३.८५ ॥</p>
<p>बलिनालिप्य यत्नेन त्रिवारं परिशोष्य च ।<br>
द्राविते त्रिफले ताम्रे क्षिपेत्तालकपोटलीम् ॥ ३.८६ ॥</p>
<p>भस्मना छादयेच्छीघ्रं ताम्रेणावेष्टितं सितम् ।<br>
मृदुलं सत्त्वमादद्यात्प्रोक्तं रसरसायने ॥ ३.८७ ॥</p>
<p>अथ मनःशिला -<br>
मनःशिला त्रिधा प्रोक्ता श्यामाङ्गी कणवीरका ।<br>
खण्डाख्या चेति तद्रूपं विविच्य परिकथ्यते ॥ ३.८८ ॥</p>
<p>श्यामा रक्ता सगौरा च भाराढ्या श्यामिका मता ।<br>
तेजस्विनी च निर्गौरा ताम्राभा कणवीरका ॥ ३.८९ ॥</p>
<p>चूर्णीभूतातिरक्ताङ्गी सभारा खण्डपूर्विका ।<br>
उत्तरोक्तगुणैः श्रेष्ठा भूरिसत्त्वा प्रकीर्तिता ॥ ३.९० ॥</p>
<p>मनःशिला सर्वरसायनाग्र्या तिक्ता कटूष्णा कफवातहन्त्री ।<br>
सत्त्वात्मिका भूतविषाग्निमान्द्यकण्डूतिकासक्षयहारिणी च ॥ ३.९१ ॥</p>
<p>अश्मरीं मूत्रकृच्छ्रं च अशुद्धा कुरुते शिला ।<br>
मन्दाग्निं मलबन्धं च शुद्धा सर्वरुजापहा ॥ ३.९२ ॥</p>
<p>अगस्त्यपत्रतोयेन भाविता सप्तवारकम् ।<br>
शृङ्गवेररसैर्वापि विशुद्ध्यति मनःशिला ॥ ३.९३ ॥</p>
<p>जयन्तीभृङ्गराजोत्थरक्तागस्त्यरसैः शिलाम् ।<br>
दोलायन्त्रे पचेद्यामं यामं छागोत्थमूत्रकैः ।<br>
क्षालयेदारनालेन सर्वरोगेषु योजयेत् ॥ ३.९४ ॥</p>
<p>अष्टमांशेन किट्टेन गुडगुग्गुलुसर्पिषा ।<br>
कोष्ठ्यां रुद्ध्वा दृढं ध्माता सत्त्वं मुञ्चेन्मनःशिला ॥ ३.९५ ॥</p>
<p>भूनागधौतसौभाग्यमदनैश्च विमर्दितैः ।<br>
कारवल्लीदलाम्भोभिर्मूषां कृत्वात्र निक्षिपेत् ॥ ३.९६ ॥</p>
<p>शिलां क्षाराम्लनिष्पिष्टां प्रधमेत्तदनन्तरम् ।<br>
कोकिलाद्वयमात्रं हि ध्मानात्सत्त्वं त्यजत्यसौ ॥ ३.९७ ॥</p>
<p>अथाञ्जनानि -<br>
सौवीरमञ्जनं प्रोक्तं रसाञ्जनमतः परम् ।<br>
स्रोतोञ्जनं तदन्यच्च पुष्पाञ्जनकमेव च ॥ ३.९८ ॥</p>
<p>नीलाञ्जनं च तेषां हि स्वरूपमिह वर्ण्यते ।<br>
सौवीरमञ्जनं धूम्रं रक्तपित्तहरं हिमम् ॥ ३.९९ ॥</p>
<p>विषहिध्माक्षिरोगघ्नं व्रणशोधनरोपणम् ।<br>
रसाञ्जनं च पीताभं विषवक्त्रगदापहम् ॥ ३.१०० ॥</p>
<p>श्वासहिध्मापहं वर्ण्यं वातपित्तास्रनाशनं ।<br>
स्रोतोञ्जनं हिमं स्निग्धं कषायं स्वादु लेखनम् ॥ ३.१०१ ॥</p>
<p>नेत्र्यं हिध्माविषच्छर्दिकफपित्तास्ररोगनुत् ॥ ३.१०२ ॥</p>
<p>पुष्पाञ्जनं सितं स्निग्धं हिमं सर्वाक्षिरोगनुत् ।<br>
अतिदुर्धरहिध्माघ्नं विषज्वरगदापहं ॥ ३.१०३ ॥</p>
<p>नीलाञ्जनं गुरु स्निग्धं नेत्र्यं दोषत्रयापहम् ।<br>
रसायनं सुवर्णघ्नं लोहमार्दवकारकं ॥ ३.१०४ ॥</p>
<p>अञ्जनानि विशुध्यन्ति भृङ्गराजनिजद्रवैः ।<br>
मनोह्वासत्त्ववत्सत्त्वमञ्जनानां समाहरेत् ॥ ३.१०५ ॥</p>
<p>वल्मीकशिखराकारं भङ्गे नीलोत्पलद्युति ।<br>
घृष्टं तु गौरिकच्छायं स्रोतोजं लक्षयेद्बुधः ॥ ३.१०६ ॥</p>
<p>गोशकृद्रसमूत्रेषु घृतक्षौद्रवसासु च ।<br>
भावितं बहुशस्तच्च शीघ्रं बध्नाति सूतकम् ॥ ३.१०७ ॥</p>
<p>सूर्यावर्तादियोगेन शुद्धिमेति रसाञ्जनम् ।<br>
राजावर्तकवत्सत्त्वं ग्राह्यं स्रोतोञ्जनादपि ॥ ३.१०८ ॥</p>
<p>अथ कङ्कुष्ठम् -<br>
हिमवत्पादशिखरे कङ्कुष्ठमुपजायते ।<br>
तत्रैकं नालिकाख्यं हि तदन्यद्रेणुकं मतम् ॥ ३.१०९ ॥</p>
<p>पीतप्रभं गुरु स्निग्धं श्रेष्ठं कङ्कुष्ठमादिमम् ।<br>
श्यामपीतं लघु त्यक्तसत्त्वं नेष्टं हि रेणुकम् ॥ ३.११० ॥</p>
<p>केचिद्वदन्ति कङ्कुष्ठं सद्योजातस्य दन्तिनः ।<br>
वर्चश्च श्यामपीताभं रेचनं परिकथ्यते ॥ ३.१११ ॥</p>
<p>कतिचित्तेजिवाहानां नालं कङ्कुष्ठसंज्ञकम् ।<br>
वदन्ति श्वेतपीताभं तदतीव विरेचनम् ॥ ३.११२ ॥</p>
<p>रसे रसायनं श्रेष्ठं निःसत्त्वं बहुवैकृतम् ।<br>
कङ्कुष्ठं तिक्तकटुकं वीर्योष्णं चातिरेचनम् ।<br>
व्रणोदावर्तशूलार्तिगुल्मप्लीहगुदार्तिनुत् ॥ ३.११३ ॥</p>
<p>सूर्यावर्तककदली वन्ध्या कोशातकी च सुरदाली ।<br>
शिग्रुश्च वज्रकन्दो निरङ्कणा काकमाची च ॥ ३.११४ ॥</p>
<p>आसामेकरसेन तु लवणक्षाराम्लभावितं बहुशः ।<br>
शुद्ध्यन्ति रसोपरसा ध्माता मुञ्चन्ति सत्त्वानि ॥ ३.११७ ॥</p>
<p>कङ्कुष्ठं शुद्धिमायाति त्रिधा शुण्ठ्यम्बुभावितम् ।<br>
सत्त्वाकर्षोऽस्य न प्रोक्तो यस्मात्सत्त्वमयं हि तत् ॥ ३.११६ ॥</p>
<p>भजेदेनं विरेकार्थं ग्राहिभिर्यवमात्रया ।<br>
नाशयेदामपूर्तिं च विरेच्य क्षणमात्रतः ॥ ३.११७ ॥</p>
<p>भक्षितः सह ताम्बूलैर्विरिच्यासून्विनाशयेत् ॥ ३.११८ ॥</p>
<p>बर्बुरीमूलिकाक्वाथजीरसौभाग्यकं समम् ।<br>
कङ्कुष्ठं विषनाशाय भूयो भूयः पिबेन्नरः ॥ ३.११९ ॥</p>
<p>इत्युपरसाः</p>
<p>अथ साधारणरसाः -<br>
कम्पिल्लश्चपलो गौरीपाषाणो नवसारकः ।<br>
कपर्दो वह्निजारश्च गिरिसिन्दूरहिङ्गुलौ ॥ ३.१२० ॥</p>
<p>मोदारशृङ्गमित्यष्टौ साधारणरसाः स्मृताः ।<br>
रससिद्धकराः प्रोक्ता नागार्जुनपुरःसरैः ॥ ३.१२१ ॥</p>
<p>अथ कम्पिल्लः -<br>
इष्टिकाचूर्णसंकाशश्चन्द्रिकाढ्योऽतिरेचनः ।<br>
सौराष्ट्रदेशे चोत्पन्नः स हि कम्पिल्लकः स्मृतः ॥ ३.१२२ ॥</p>
<p>पित्तव्रणाध्मानविबन्धनिघ्नः श्लेष्मोदरार्तिकृमिगुल्मवैरी ।<br>
मूलामशोफज्वरशूलहारी कम्पिल्लको रेच्यगदापहारी ॥ ३.१२३ ॥</p>
<p>अथ गौरीपाषाणः -<br>
गौरीपाषाणकः पीतो विकटो हतचूर्णकः ।<br>
स्फटिकाभश्च शुङ्खाभो हरिद्राभस्त्रयः स्मृताः ॥ ३.१२४ ॥</p>
<p>पूर्वं पूर्वं गुणैः श्रेष्ठः कारवल्लीफले क्षिपेत् ।<br>
स्वेदयेद्धण्डिकामध्ये शुद्धो भवति मूषकः ॥ ३.१२५ ॥</p>
<p>तालवद्ग्राहयेत्सत्त्वं शुद्धं शुभ्रं प्रयोजयेत् ।<br>
रसबन्धकरः स्निग्धो दोषघ्नो रसवीर्यकृत् ॥ ३.१२६ ॥</p>
<p>अथ नवसारः -<br>
करीरपीलुकाष्ठेषु पच्यमानेषु चोद्भवः ।<br>
क्षारोऽसौ नवसारः स्याच्चूलिकालवणाभिधः ॥ ३.१२७ ॥</p>
<p>इष्टिकादहने जातं पाण्डुरं लवणं लघु ।<br>
तदुक्तं नवसाराख्यं चूलिकालवणं च तत् ।<br>
रसेन्द्रजारणं लोहद्रावणं जठराग्निकृत् ॥ ३.१२८ ॥</p>
<p>गुल्मप्लीहास्यशोषघ्नं भुक्तमांसादिजारणम् ।<br>
विडाख्यं च त्रिदोषघ्नं चूलिकालवणं मतम् ॥ ३.१२९ ॥</p>
<p>अथ वराटकाः -<br>
पीताभा ग्रन्थिका पृष्ठे दीर्घवृत्ता वराटिका ।<br>
रसवैद्यैर्विनिर्दिष्टा सा चराचरसंज्ञिका ॥ ३.१३० ॥</p>
<p>सार्धनिष्कभरा श्रेष्ठा निष्कभारा च मध्यमा ।<br>
पादोननिष्कभारा च कनिष्ठा परिकीर्तिता ॥ ३.१३१ ॥</p>
<p>परिणामादिशूलघ्नी ग्रहणीक्षयनाशिनी ।<br>
कटूष्णा दीपनी वृष्या नेत्र्या वातकफापहा ॥ ३.१३२ ॥</p>
<p>रसेन्द्रजारणे प्रोक्ता बिडद्रव्येषु शस्यते ॥ ३.१३३ ॥</p>
<p>तदन्ये तु वराटाः स्युर्गुरवः श्लेष्मपित्तलाः ।<br>
वराटाः काञ्जिके स्विन्ना यामाच्छुद्धिमवाप्नुयुः ॥ ३.१३४ ॥</p>
<p>अथाग्निजारः -<br>
समुद्रेणाग्निनक्रस्य जरायुर्बहिरुज्झितः ।<br>
संशुष्को भानुतापेन सोऽग्निजार इति स्मृतः ॥ ३.१३५ ॥</p>
<p>अग्निजारस्त्रिदोषघ्नो धनुर्वातादिवातनुत् ।<br>
वर्धनो रसवीर्यस्य दीपनो जारणस्तथा ।<br>
तदब्धिक्षारसंशुद्धं तस्माच्छुद्धिर्न हीष्यते ॥ ३.१३६ ॥</p>
<p>अथ गिरिसिन्दूरम् -<br>
महागिरिषु चाल्पीयः पाषाणान्तःस्थितो रसः ।<br>
शुष्कशोणः स निर्दिष्टो गिरिसिन्दूरसंज्ञया ॥ ३.१३७ ॥</p>
<p>त्रिदोषशमनं भेदि रसबन्धनमग्रिमम् ।<br>
देहलोहकरं नेत्र्यं गिरिसिन्दूरमीरितम् ॥ ३.१३८ ॥</p>
<p>अथ हिङ्गुलः -हिङ्गुलः शुकतुण्डाख्यो हंसपाकस्तथापरः ।<br>
प्रथमोऽल्पगुणस्तत्र चर्मारः स निगद्यते ॥ ३.१३९ ॥</p>
<p>श्वेतरेषः प्रवालाभो हंसपाकः स ईरितः ।<br>
हिङ्गुलः सर्वदोषघ्नो दीपनोऽतिरसायनः ॥ ३.१४० ॥</p>
<p>सर्वरोगहरो वृष्यो जारणायातिशस्यते ।<br>
एतस्मादाहृतः सूतो जीर्णगन्धसमो गुणैः ॥ ३.१४१ ॥</p>
<p>सप्तकृत्वार्द्रकद्रावैर्लकुचस्याम्बुनापि वा ।<br>
शोषितो भावयित्वा च निर्दोषो जायते खलु ॥ ३.१४२ ॥</p>
<p>किमत्रचित्रं दरदः सुभावितः क्षीरेण मेष्या बहुशोऽम्लवर्गैः ।<br>
एवं सुवर्णं बहुघर्मतापितं करोति साक्षाद्वरकुङ्कुमप्रभम् ॥ ३.१४३ ॥</p>
<p>दरदः पातनायन्त्रे पातितश्च जलाश्रये ।<br>
तत्सत्त्वं सूतसंकाशं पातयेन्नात्र संशयः ॥ ३.१४४ ॥</p>
<p>अथ मृद्दारशृङ्गकम् -सदलं पीतवर्णं च भवेद्गुर्जरमण्डले ।<br>
अर्बुदस्य गिरेः पार्श्वे जातं मृद्दारशृङ्गकम् ॥ ३.१४५ ॥</p>
<p>सीससत्त्वं गुरु श्लेष्मशमनं पुंगदापहम् ।<br>
रसबन्धनमुत्कृष्टं केशरञ्जनमुत्तमम् ॥ ३.१४६ ॥</p>
<p>साधारणरसाः सर्वे मातुलुङ्गार्द्रकाम्बुना ।<br>
त्रिरात्रं भाविताः शुष्का भवेयुर्दोष वर्जिताः ॥ ३.१४७ ॥</p>
<p>यानि कानि च सत्त्वानि तानि शुध्यन्त्यशेषतः ।<br>
ध्मातानि शुद्धिवर्गेण मिलन्ति च परस्परम् ॥ ३.१४८ ॥<br>
इति करवालभैरवः ।</p>
<p>अथ राजावर्तः -<br>
राजावर्तोऽल्परक्तोरुनीलिकामिश्रितप्रभः ।<br>
गुरुत्वमसृणः श्रेष्ठस्तदन्यो मध्यमः स्मृतः ॥ ३.१४९ ॥</p>
<p>प्रमेहक्षयदुर्नामपाण्डुश्लेष्मानिलापहः ।<br>
दीपनः पाचनो वृष्यो राजावर्तो रसायनः ॥ ३.१५० ॥</p>
<p>निम्बुद्रवैः सगोमूत्रैः सक्षरैः स्वेदिताः खलु ।<br>
द्वित्रिवारेण शुध्यन्ति राजावर्तादिधातवः ॥ ३.१५१ ॥</p>
<p>शिरीषपुष्पार्द्ररसै राजावर्तं विशोधयेत् ॥ ३.१५२ ॥</p>
<p>लुङ्गाम्बुगन्धकोपेतो राजावर्तो विचूर्णितः ।<br>
पुटनात्सप्तवारेण राजावर्तो मृतो भवेत् ॥ ३.१५३ ॥</p>
<p>राजावर्तस्य चूर्णं तु कुनटीघृतमिश्रितम् ।<br>
विपचेदायसे पात्रे महिषीक्षिरसंयुतं ॥ ३.१५४ ॥</p>
<p>सौभाग्यपञ्चगव्येन पिण्डीबद्धं तु जारयेत् ।<br>
ध्मापितं खदिराङ्गारैः सत्त्वं मुञ्चति शोभनं ॥ ३.१५५ ॥</p>
<p>अनेन क्रमयोगेन गैरिकं विमलं भवेत् ।<br>
क्रमात्पीतं च रक्तं च सत्त्वं पतति शोभनम् ॥ ३.१५६ [४१८] ॥</p>
<p>इति श्रीवैद्यपतिसिंहगुप्तस्य सूनोर्वाग्भटाचार्यस्य कृतौ रसरत्नसमुच्चये
।<br>
उपरससाधारणरसानां शुद्ध्यादिनिरूपणं नाम तृतीयोऽध्यायः ॥ ३ ॥</p>
<p>अथ चतुर्थोऽध्यायः ।</p>
<p>[अथ रत्नानि]</p>
<p>अथ मणयः -<br>
मणयोऽपि च विज्ञेयाः सूतबन्धस्य कारकाः ।<br>
वैक्रान्तः सूर्यकान्तश्च हीरकं मौक्तिकं मणिः ॥ ४.१ ॥</p>
<p>चन्द्रकान्तस्तथा चैव राजावर्तश्च सप्तमः ।<br>
गरुडोद्गारकश्चैव ज्ञातव्या मणयस्त्वमी ॥ ४.२ ॥</p>
<p>पुष्परागं महानीलं पद्मरागं प्रवालकम् ।<br>
वैदूर्यं च तथा नीलमेते च मणयो मताः ।<br>
यत्नतः संग्रहीतव्या रसबन्धस्य कारणात् ॥ ४.३ ॥</p>
<p>पद्मरागेन्द्रनीलाख्यौ तथा मरकतोत्तमः ।<br>
पुष्परागः सवज्राख्यः पञ्चरत्नवराः स्मृताः ॥ ४.४ ॥</p>
<p>माणिक्यमुक्ताफलविद्रुमाणि तार्क्ष्यं च पुष्पं भिदुरं च नीलम् ।<br>
गोमेदकं चाथ विदूरकं च क्रमेण रत्नानि नवग्रहाणाम् ॥ ४.५ ॥</p>
<p>ग्रहानुमैत्र्या कुरुविन्दपुष्पप्रवालमुक्ताफलतार्क्ष्यवज्रम् ।<br>
नीलाख्यगोमेदविदूरकं च क्रमेण मुद्राधृतमिष्टसिद्ध्यै ॥ ४.६ ॥</p>
<p>रसे रसायने दाने धारणे देवतार्चने ।<br>
सुरक्ष्याणि सुजातीनि रत्नान्युक्तानि सिद्धये ॥ ४.७ ॥</p>
<p>माणिक्यं पद्मरागाख्यं द्वितीयं नीलगन्धि च ।<br>
कुशेशयदलच्छायं स्वच्छं स्निग्धं महत्स्फुटम् ॥ ४.८ ॥</p>
<p>वृत्तायतं समं गात्रं माणिक्यं श्रेष्ठमुच्यते ॥ ४.९ ॥</p>
<p>नीलं गङ्गाम्बुसंभूतं नीलगर्भारुणच्छवि ।<br>
पूर्वमाणिक्यवच्छ्रेष्ठमाणिक्यं नीलगन्धि तत् ॥ ४.१० ॥</p>
<p>रन्ध्रकार्कश्यमालिन्यरौक्ष्यावैशद्यसंयुतम् ।<br>
चिपिटं लघु वक्रं च माणिक्यं दुष्टमष्टधा ॥ ४.११ ॥</p>
<p>माणिक्यं दीपनं वृष्यं कफवातक्षयार्तिनुत् ।<br>
भूतवेतालपापघ्नं कर्मजव्याधिनाशनम् ॥ ४.१२ ॥</p>
<p>अथ मौक्तिकम् -<br>
ह्लादि श्वेतं लघु स्निग्धं रश्मिवन्निर्मलं महत् ।<br>
ख्यातं तोयप्रभं वृत्तं मौक्तिकं नवधा शुभम् ॥ ४.१३ ॥</p>
<p>मुक्ताफलं लघु हिमं मधुरं च कान्ति- दृष्ट्यग्निपुष्टिकरणं विषहारि भेदि
।<br>
वीर्यप्रदं जलनिधेर्जनिता च शुक्तिर्दीप्ता च पक्तिरुजमाशु हरेदवश्यम् ॥ ४.१४ ॥</p>
<p>रूक्षाङ्गं निर्जलं श्यावं ताम्राभं लवणोपमम् ।<br>
अर्धशुभ्रं च विकटं ग्रन्थिलं मौक्तिकं त्यजेत् ॥ ४.१५ ॥</p>
<p>कफपित्तक्षयध्वंसि कासश्वासाग्निमान्द्यनुत् ।<br>
पुष्टिदं वृष्यमायुष्यं दाहघ्नं मौक्तिकं मतम् ॥ ४.१६ ॥</p>
<p>अथ प्रवालम् -<br>
पक्वबिम्बीफलच्छायं वृत्तायतमवक्रकम् ।<br>
स्निग्धमव्रणकं स्थूलं प्रवालं सप्तदा शुभम् ॥ ४.१७ ॥</p>
<p>पाण्डुरं धूसरं सूक्ष्मं सव्रणं कण्डरान्वितम् ।<br>
निर्भारं शुल्बवर्णं च प्रवालं नेष्यतेऽष्टधा ॥ ४.१८ ॥</p>
<p>क्षयपित्तास्रकासघ्नं दीपनं पाचनं लघु ।<br>
विषभूतादिशमनं विद्रुमं नेत्ररोगनुत् ॥ ४.१९ ॥</p>
<p>अथ तार्क्ष्यम् -<br>
हरिद्वर्णं गुरु स्निग्धं स्फुरद्रश्मिचयं शुशम् ।<br>
मसृणं भासुरं तार्क्ष्यं गात्रं सप्तगुणं मतम् ॥ ४.२० ॥</p>
<p>कपिलं कर्कशं नीलं पाण्डु कृष्णं च लाघवम् ।<br>
चिपिटं विकटं कृष्णं रूक्षं तार्क्ष्यं न शस्यते ॥ ४.२१ ॥</p>
<p>ज्वरच्छर्दिविषश्वाससंनिपाताग्निमान्द्यनुत् ।<br>
दुर्नामपाण्डुशोफघ्नं तार्क्ष्यमोजोविवर्धनम् ॥ ४.२२ ॥</p>
<p>अथ पुष्परागः -<br>
पुष्परागं गुरु स्वच्छं स्निग्धं स्थूलं समं मृदु ।<br>
कर्णिकारप्रसूनाभं मसृणं शुभमष्टधा ॥ ४.२३ ॥</p>
<p>निष्प्रभं कर्कशं रूक्षं पीतं श्यामं नतोन्नतम् ।<br>
कपिशं कपिलं पाण्डु पुष्परागं परित्यजेत् ॥ ४.२४ ॥</p>
<p>पुष्परागं विषच्छर्दिकफवाताग्निमान्द्यनुत् ।<br>
दाहकुष्ठास्रशमनं दीपनं पाचनं लघु ॥ ४.२५ ॥</p>
<p>अथ वज्रम् -<br>
वज्रं च त्रिविधं प्रोक्तं नरो नारी नपुंसकम् ।<br>
पूर्वं पूर्वमिह श्रेष्ठं रसवीर्यविपाकतः ॥ ४.२६ ॥</p>
<p>अष्टास्रं वाष्टफलकं षट्कोणमतिभासुरम् ।<br>
अम्बुदेन्द्रधनुर्वारितरं पुंवज्रमुच्यते ॥ ४.२७ ॥</p>
<p>तदेव चिपिटाकारं स्त्रीवज्रं वर्तुलायतम् ।<br>
वर्तुलं कुण्ठकोणाग्रं किंचिद्गुरु नपुंसकम् ॥ ४.२८ ॥</p>
<p>स्त्रीपुंनपुंसकं वज्रं योज्यं स्त्रीपुंनपुंसके ।<br>
व्यत्यासान्नैव फलदं पुंवज्रेण विना क्वचित् ॥ ४.२९ ॥</p>
<p>श्वेतादिवर्णभेदेन तदेकैकं चतुर्विधम् ।<br>
ब्रह्मक्षत्रियविट्शूद्रं स्वस्ववर्णफलप्रदम् ॥ ४.३० ॥</p>
<p>उत्तमोत्तमवर्णं हि नीचवर्णफलप्रदम् ।<br>
न्यायोऽयं भैरवेणोक्तः पदार्थेष्वखिलेष्वपि ॥ ४.३१ ॥</p>
<p>आयुःप्रदं झटिति सद्गुणदं च वृष्यं दोषत्रयप्रशमनं सकलामयघ्नम् ।<br>
सूतेन्द्रबन्धवधसद्गुणकृत्प्रदीपनं मृत्युंजयं तदमृतोपममेव वज्रम् ॥ ४.३२ ॥</p>
<p>गौरत्रासश्च बिन्दुश्च रेखा च जलगर्भता ।<br>
सर्वरत्नेष्वमी पञ्च दोषाः साधारणा मताः ॥ ४.३३ ॥</p>
<p>क्षेत्रतोयभवा दोषा रत्नेषु न लगन्ति ते ।<br>
कुलत्थक्वाथके स्विन्नं कोद्रवक्वथितेन वा ॥ ४.३४ ॥</p>
<p>एकयामावधि स्विन्नं वज्रं शुद्ध्यति निश्चितम् ।<br>
वज्रं मत्कुणरक्तेन चतुर्वारं विभावितम् ॥ ४.३५ ॥</p>
<p>सुगन्धिमूषिकामांसैर्वर्तितैर्मर्द्य वेष्टयेत् ।<br>
पुटेत्पुटैर्वराहाख्यैस्त्रिंशद्वारं ततः परम् ॥ ४.३६ ॥</p>
<p>ध्मात्वा ध्मात्वा शतं वारान्कुलत्थक्वाथके क्षिपेत् ।<br>
अन्यैरुक्तः शतं वारान्कर्तव्योऽयं विधिक्रमः ॥ ४.३७ ॥</p>
<p>कुलत्थक्वात्थसंयुक्तलकुचद्रवपिष्टया ।<br>
शिलया लिप्तमूषायां वज्रं क्षिप्त्वा निरुध्य च ॥ ४.३८ ॥</p>
<p>अष्टवारं पुटेत्सम्यग्विशुष्कैश्च वनोत्पलैः ।<br>
शतवारं ततो ध्मात्वा निक्षिप्तं शुद्धपारदे ।<br>
निश्चितं म्रियते वज्रं भस्म वारितरं भवेत् ॥ ४.३९ ॥</p>
<p>सत्यवाक्सोमसेनानीरेतद्वज्रस्य मारणम् ।<br>
दृष्टप्रत्ययसंयुक्तमुक्तवान्रसकौतुकी ॥ ४.४० ॥</p>
<p>विलिप्तं मत्कुणस्यास्रे सप्तवारं विशोषितम् ॥ ४.४१ ॥</p>
<p>कासमर्दरसापूर्णे लोहपात्रे निवेशितम् ।<br>
सप्तवारं परिध्मातं वज्रभस्म भवेत्खलु ॥ ४.४२ ॥</p>
<p>ब्रह्मज्योतिर्मुनीन्द्रेण क्रमोऽयं परिकीर्तितः ।<br>
नीलज्योतिर्लताकन्दे धृष्टं घर्मे विशोषितम् ॥ ४.४३ ॥</p>
<p>वज्रं भस्मत्वमायाति कर्मवज्ज्ञानवह्निना ।<br>
मदनस्य फलोद्भूतरसेन क्षोणिनागकैः ॥ ४.४४ ॥</p>
<p>कृतकल्केन संलिप्य पुटेद्विंशतिवारकम् ।<br>
वज्रचूर्णं भवेद्वर्यं योजयेच्च रसादिषु ॥ ४.४५ ॥</p>
<p>तद्वज्रं चूर्णयित्वाथ किंचिट्टङ्कणसंयुतम् ।<br>
खरभूनागसत्त्वेन विंशेनावर्तते ध्रुवम् ।<br>
तुल्यस्वर्णेन तद्ध्मातं योजनीयं रसादिषु ॥ ४.४६ ॥</p>
<p>त्रिगुणेन रसेनैव संमर्द्य गुटिकीकृतम् ।<br>
मुखे घृतं करोत्याशु चलद्दन्तविबन्धनम् ॥ ४.४७ ॥</p>
<p>त्रिंशद्भागमितं हि वज्रभसितं स्वर्णं कलाभागिकं तारं चाष्टगुणं सितामृतवरं रुद्रांशकं चाभ्रकम् ।<br>
पादांषं खलु ताप्यकं वसुगुणं वैक्रान्तकं षाड्गुणं भोगोऽप्युक्तरसै रसोऽयमुदितः षाड्गुण्यसंसिद्धये ॥ ४.४८ ॥</p>
<p>अथ नीलम् -<br>
जलनीलेन्द्रनीलं च शक्रनीलं तयोर्वरम् ।<br>
श्वैत्यगर्भितनीलाभं लघु तज्जलनीलकम् ॥ ४.४९ ॥</p>
<p>काऋष्ण्यगर्भितनीलाभं सभारं शक्रनीलकम् ॥ ४.५० ॥</p>
<p>एकच्छायं गुरु स्निग्धं स्वच्छं पिण्डितविग्रहम् ।<br>
मृदु मध्ये लसज्ज्योतिः सप्तधा नीलमुत्तमम् ॥ ४.५१ ॥</p>
<p>कोमलं विहितं रूक्सं निर्भारं रक्तगन्धि च ।<br>
चिपिटाभं ससूक्ष्मं च जलनीलं च सप्तधा ॥ ४.५२ ॥</p>
<p>श्वासकासहरं वृष्यं त्रिदोषघ्नं सुदीपनम् ।<br>
विषमज्वरदुर्नामपापघ्नं नीलमीरितम् ॥ ४.५३ ॥</p>
<p>अथ गोमेदः -<br>
गोमेदः समरागत्वाद्गोमेदं रत्नमुच्यते ।<br>
सुस्वच्छगोजलच्छायं स्वच्छं स्निग्धं समं गुरु ।<br>
निर्दलं मसृणं दीप्तं गोमेदं शुभमष्टधा ॥ ४.५४ ॥</p>
<p>विच्छायं लघु रूक्षाङ्गं चिपिटं पटलान्वितम् ।<br>
निष्प्रभं पीतकाचाभं गोमेदं न शुभावहम् ॥ ४.५५ ॥</p>
<p>गोमेदं कफपित्तघ्नं क्षयपाण्डुक्षयंकरम् ।<br>
दीपनं पाचनं रुच्यं त्वच्यं बुद्धिप्रबोधनम् ॥ ४.५६ ॥</p>
<p>अथ वैदूर्यम् -<br>
वैदूर्यं श्यामशुभ्राभं समं स्वच्छं गुरु स्फुटम् ।<br>
भ्रमच्छुभ्रोत्तरीयेण गर्भितं शुभमीरितम् ॥ ४.५७ ॥</p>
<p>श्यामं तोयसमच्छायं चिपिटं लघु कर्कशम् ।<br>
रक्तगर्भोत्तरीयं च वैदूर्यं नैव शस्यते ॥ ४.५८ ॥</p>
<p>वैदूर्यं रक्तपित्तघ्नं प्रज्ञायुर्बलवर्धनम् ।<br>
पित्तप्रधानरोगघ्नं दीपनं मलमोचनम् ॥ ४.५९ ॥</p>
<p>अथ रत्नशुद्धिः -<br>
शुध्यत्यम्लेन माणिक्यं जयन्त्या मौक्तिकं तथा ।<br>
विद्रुमं क्षारवर्गेण तार्क्ष्यं गोदुग्धकैस्तथा ॥ ४.६० ॥</p>
<p>पुष्परागं च संधानैः कुलत्थक्वाथसंपुतैः ।<br>
तन्दुलीयजलैर्वज्रं नीलं नीलीरसेन च ॥ ४.६१ ॥</p>
<p>रोचनाभिश्च गोमेदं वैदूर्यं त्रिफलाजलैः ॥ ४.६२ ॥</p>
<p>अथ रत्नभस्मक्रमः -<br>
लकुचद्रावसंपिष्टैः शिलागन्धकतालकैः ।<br>
वज्रं विनान्यरत्नानि म्रियन्तेऽष्टपुटैः खलु ॥ ४.६३ ॥</p>
<p>रामठं पञ्चलवणं क्षाराणां त्रितयं तथा ।<br>
मांसद्रवोऽम्लवेतश्च चूलिकालवणं तथा ॥ ४.६४ ॥</p>
<p>स्थूलं कुम्भीफलं पक्वं तथा ज्वालामुखी शुभा ।<br>
द्रवन्ती च रुदन्ती च पयस्या चित्रमूलकम् ॥ ४.६५ ॥</p>
<p>दुग्धं स्नुह्यास्तथार्कस्य सर्वं संमर्द्य यत्नतः ।<br>
गोलं विधाय तन्मध्ये प्रक्षिपेत्तदनन्तरम् ॥ ४.६६ ॥</p>
<p>गुणवन्नवरत्नानि जातिमन्ति शुभानि च ।<br>
भूर्जे तं गोलकं कृत्वा सूत्रेणावेष्ट्य यत्नतः ॥ ४.६७ ॥</p>
<p>पुनर्वस्त्रेण संवेष्ट्य दोलायन्त्रे निधाय च ।<br>
सर्वाम्लयुक्तसंधानपरिपूर्णघटोदरे ॥ ४.६८ ॥</p>
<p>अहोरात्रत्रयं पावत्स्वेदयेत्तीव्रवह्निना ।<br>
तस्मादाहृत्य संक्षाल्य रत्नजां द्रुतिमाहरेत् ॥ ४.६९ ॥</p>
<p>रत्नतुल्यप्रभा लघ्वी देहलोहकरी शुभा ।<br>
मुक्ताचूर्णं तु सप्ताहं वेतसाम्लेन मर्दितम् ॥ ४.७० ॥</p>
<p>जम्बीरोदरमध्ये तु धान्यराशौ विनिक्षिपेत् ।<br>
सप्ताहादुद्धृतं चैव पुटे धृत्वा द्रुतिर्भवेत् ॥ ४.७१ ॥</p>
<p>वज्रवल्ल्यन्तरस्थं च कृत्वा वज्रं निरोधयेत् ।<br>
अम्लभाण्डगतं स्वेद्यं सप्ताहाद्द्रवतां व्रजेत् ॥ ४.७२ ॥</p>
<p>अथ वैक्रान्तम् -<br>
श्वेतवर्णं तु वैक्रान्तमम्लवेतसभावितम् ।<br>
सप्ताहान्नात्र संदेहः खरघर्मे द्रवत्यसौ ॥ ४.७३ ॥</p>
<p>केतकीस्वरसं ग्राह्यं सैन्धवं स्वर्णपुष्पिका ।<br>
इन्द्रगोपकसंयुक्तं सर्वं भाण्डे विनिक्षिपेत् ॥ ४.७४ ॥</p>
<p>सप्ताहं स्वेदयेत्तस्मिन्वैक्रान्तं द्रवतां व्रजेत् ।<br>
लोहाष्टके तथा वज्रवापनात्स्वेदनाद्द्रुतिः ॥ ४.७५ ॥</p>
<p>जायते नात्र संदेहो योगस्यास्य प्रभावतः ।<br>
कुरुते योगराजोऽयं रत्नानां द्रावणं परम् ॥ ४.७६ ॥</p>
<p>कुसुम्भतैलमध्येतु संस्थाप्या द्रुतयः पृथक् ।<br>
तिष्ठन्ति चिरकालं तु प्राप्ते कार्ये नियोजयेत् ॥ ४.७७ ॥</p>
<p>सूर्यादिग्रहनिग्रहापहरणं दीर्घायुरारोग्यदं सौभाग्योदयभाग्यवश्यविभवोत्साहप्रदं धैर्यकृत् ।<br>
दुश्छायाचलधूलिसंगतिभवालक्ष्मीहरं सर्वदा रत्नानां परिधारणं निगदितं भूतादिनिर्नाशनम् ॥ ४.७८ [४९६] ॥</p>
<p>इति श्रीवैद्यपतिसिंहगुप्तस्य सूनोर्वाग्भटाचार्यस्य कृतौ रसरत्नसमुच्चये
।<br>
रत्नानां शुद्ध्याअदिनिरूपणं नाम चतुर्थोऽध्यायः ॥ ४ ॥</p>
<p>अथ पञ्चमोऽध्यायः ।</p>
<p>[अथ लोहानि]</p>
<p>अथ हेमगुणाः -<br>
शुद्धं लोहं कनकरजतं भानुलोहाश्मसारं पूतीलोहं द्वितयमुदितं नागवङ्गाभिधानम् ।<br>
मिश्रं लोहं त्रितयमुदितं पित्तलं कांस्यवर्तं धातुर्लोहे लुह इति मतः सोऽपि कर्षार्थवाची ॥ ५.१ ॥</p>
<p>प्राकृतं सहजं वह्निसंभूतं स्वनिसंभवम् ।<br>
रसेन्द्रवेधसंजातं स्वर्णं पञ्चविधं स्मृतम् ॥ ५.२ ॥</p>
<p>आयुर्लक्ष्मीप्रभाधीस्मृतिकरमखिलव्याधिविध्वंसि पुण्यं भूतावेशप्रशान्तिस्मरभरसुखदं सौख्यपुष्टिप्रकाशि ।<br>
गाङ्गेयं चाथ रूप्यं गदहरमजराकारि मेहापहारि क्षीणानां पुष्टिकारि स्फुटमतिकरणं वीर्यवृद्धिप्रकारि ॥ ५.३ ॥</p>
<p>ब्रह्माण्डं संवृतं येन रजोगुणभुवा खलु ।<br>
तत्प्राकृतमिति प्रोक्तं देवानामपि दुर्लभम् ॥ ५.४ ॥</p>
<p>ब्रह्मा येनावृतो जातः सुवर्णेन जरायुणा ।<br>
तन्मेरुरूपतां यातं सुवर्णं सहजं हि तत् ॥ ५.५ ॥</p>
<p>विसृष्टमग्निना शैव्.अं तेजः पीतं सुदुःसहम् ।<br>
अभूत्सर्वं समुद्दिष्टं सुवर्णं वह्निसंभवम् ॥ ५.६ ॥</p>
<p>एतत्स्वर्णत्रयं दिव्यं वर्णैः षोडशभिर्युतम् ।<br>
धारणादेव तत्कुर्याच्छरीरमजरामरम् ॥ ५.७ ॥</p>
<p>तत्र तत्र गिरीणां हि जातं खनिषु यद्भवेत् ।<br>
तच्चतुर्दशवर्णाढ्यं भक्षितं सर्वरोगहृत् ॥ ५.८ ॥</p>
<p>रसेन्द्रवेधसंभूतं तद्वेधजमुदाह्र्तम् ।<br>
रसायनं महाश्रेष्ठं पवित्रं वेधजं हि तत् ॥ ५.९ ॥</p>
<p>स्निग्धं मेध्यं विषगदहरं बृंहनं वृष्यमग्र्यम् ।<br>
यक्षोन्मादप्रशमनपरं देहरोगप्रमाथि ।<br>
मेधाबुद्धिस्मृतिसुखकरं सर्वदोषामयघ्नं ।<br>
रुच्यं दीपि प्रशामितरुजं खादुपाकं सुवर्णम् ॥ ५.१० ॥</p>
<p>सौख्यं वीर्यं बलं हन्ति रोगवर्गं करोति च ।<br>
अशुद्धं न सृतं स्वर्णं तस्माच्छुद्दं समाचरेत् ॥ ५.११ ॥</p>
<p>कर्षप्रमाणं तु सुवर्णपत्रं शरावरुद्धं पटुधातुयुक्तम् ।<br>
अङ्गारसं स्थं प्रहरार्धमानं ध्मानेन तत्स्यान्ननु वर्णपुर्णम् ॥ ५.१२ ॥</p>
<p>लोहानां मारणं श्रेष्ठं सर्वेषां रसभस्मना ।<br>
मूलीभिर्मध्यमं प्राहुः कनिष्ठं गन्धकादिभिः ॥ ५.१३ ॥</p>
<p>अरिलोहेन लोहस्य मारणं दुर्गुणप्रदम् ।<br>
कृत्वा कण्टकवेध्यानि स्वर्णपत्राणि लेपयेत् ।<br>
लुङ्गाबुभस्मसूतेन म्रियते दशभिः पुटैः ॥ ५.१४ ॥</p>
<p>द्रुते विनिक्षिपेत्स्वर्णे लोहमानं मृतं रसम् ।<br>
विचूर्ण्य लुङ्गतोयेन दरदेन समन्वितम् ॥ ५.१५ ॥</p>
<p>जायते कुङ्कुमच्छायं स्वर्णं द्वादशभिः पुटैः ॥ ५.१६ ॥</p>
<p>हेम्नः पादं मृतं सूतं पिष्टमम्लेन केनचित् ।<br>
पत्रे लिप्त्वा पुटैः पच्यादष्टभिर्म्रियते ध्रुवम् ॥ ५.१७ ॥</p>
<p>मण्डूकास्थिवसाटङ्कहयलालेन्द्रगोपकैः ।<br>
प्रतिवापेन कनकं सुचिरं तिष्ठति द्रुतम् ॥ ५.१८ ॥</p>
<p>चूर्णं सुरेन्द्रगोपानां देवदालीफलद्रवैः ।<br>
भावितं सदृशं हेम करोति जलवद्द्रुतम् ॥ ५.१९ ॥</p>
<p>एतद्भस्म सुवर्णजं कटुघृतोपेतं द्विगुञ्जोन्मितं<br>
लीढं हन्ति नृणां क्षयाग्निसदनं श्वासं च कासारुचिम् ।<br>
ओजोधातुविवर्धनं बलकरं पाण्ड्वामयध्वंसनं<br>
पथ्यं सर्वविषापहं गरहरं दुष्टग्रहण्यादिनुत् ॥ ५.२० ॥</p>
<p>[क्षेपकः] बलं च वीर्यं हरते नराणां रोगव्रजं कोपयतीव काये ।<br>
असौख्यकारं च सदैव हेमापक्वं सदोषं मरणं करोति ॥ ५.२१ ॥</p>
<p>अथ रजतम् -<br>
सहजं खनिसंजातं कृत्रिमं त्रिविधं मतम् ।<br>
रजतं पूर्वपूर्वं हि स्वगुणैरुत्तरोत्तरम् ॥ ५.२२ ॥</p>
<p>कैलासाद्यद्रिसंभूतं सहजं रजतं भवेत् ।<br>
तत्स्पृष्ठं हि सकृद्व्याधिनाशनं देहिनां भवेत् ॥ ५.२३ ॥</p>
<p>रसशास्त्राणि सर्वाणि समालोच्य यथाक्रमम् ।<br>
साधकानां हितार्थाय प्रकटीक्रियतेऽधुना ॥ ६.१ ॥</p>
<p>न क्रमेण विना शास्त्रं न शास्त्रेण विना क्रमः ।<br>
शास्त्रं क्रमयुतं ज्ञात्वा यः करोति स सिद्धिभाक् ॥ ६.२ ॥</p>
<p>आचार्यो ज्ञानवान्दक्षो रसशास्त्रविशारदः ।<br>
मन्त्रसिद्धो महावीरो निश्चलशिववत्सलः ॥ ६.३ ॥</p>
<p>देवीभक्तः सदा धीरो देवतायागतत्परः ।<br>
सर्वाम्नायविशेषज्ञः कुशलो रसकर्मणि ।<br>
एवं लक्षणसंयुक्तो रसविद्यागुरुर्भवेत् ॥ ६.४ ॥</p>
<p>गुरुभक्ताः सदाचाराः सत्यवन्तो दृढव्रताः ।<br>
निरालस्याः स्वधर्मज्ञाः सदाज्ञापरिपालकाः ॥ ६.५ ॥</p>
<p>दम्भमात्सर्यनिर्मुक्ताः कुलाचारेषु दीक्षिताः ।<br>
अत्यन्तसाधकाः शान्ता मन्त्राराधनतत्पराः ।<br>
इत्येवं लक्षणैर्युक्ताः शिष्याः स्युः सूतसिद्धये ॥ ६.६ ॥</p>
<p>सहायाः सोद्यमास्तत्र यथा शिष्यास्ततोऽधिकाः ।<br>
कुलीनाः स्वामिभक्ताश्च कर्तव्या रसकर्मणि ॥ ६.७ ॥</p>
<p>नास्तिका ये दुराचाराश्चुम्बका गुरुतोऽपरात् ।<br>
विद्यां ग्रहीतुमिच्छति चौर्यच्छद्मखलोत्सवात् ॥ ६.८ ॥</p>
<p>न तेषां सिध्यते किंचिन्मणिमन्त्रौषधादिकम् ।<br>
कुर्वन्ति यदि मोहेन नाशयन्ति स्वकं धनम् ।<br>
इह लोके सुखं नास्ति परलोके तथैव च ॥ ६.९ ॥</p>
<p>तस्माद्भक्तिबलादेव संतुष्यति यदा गुरुः ।<br>
तदा शिष्येण सा ग्राह्या रसविद्यात्मसिद्धये ।<br>
हस्तमस्तकयोगेन वरं लब्ध्वा सुसाधयेत् ॥ ६.१० ॥</p>
<p>आतङ्करहिते देशे धर्मराज्ये मनोरमे ।<br>
उमामहेश्वरोपेते समृद्धे नगरे शुभे ॥ ६.११ ॥</p>
<p>कर्तव्यं साधनं तत्र रसराजस्य धीमता ।<br>
अत्यन्तोपवने रम्ये चतुर्द्वारोपशोभिते ॥ ६.१२ ॥</p>
<p>तत्र शाला प्रकर्तव्या सुविस्तीर्णा मनोरमा ।<br>
सम्यग्वातायनोपेता दिव्यचित्रैर्विचित्रिता ॥ ६.१३ ॥</p>
<p>तत्समीपे समे दीप्ते कर्तव्यं रसमण्डपम् ।<br>
अतिगुप्तं सुविस्तीर्णं कपाटार्गलशोभितम् ॥ ६.१४ ॥</p>
<p>ध्वजछत्त्रवितानाढ्यं पुष्पमालाविलम्बितम् ।<br>
भेरीकाहलघण्टादिशृङ्गीनादावनादितम् ॥ ६.१५ ॥</p>
<p>भूः समा तत्र कर्तव्या सुदृढा दर्पणोपमा ।<br>
तन्मध्ये वेदिका रम्या कर्तव्या लक्षणान्विता ॥ ६.१६ ॥</p>
<p>निष्कत्रयं हेमपत्त्रं रसेन्द्रं नवनिष्ककम् ।<br>
अम्लेन मर्दयेद्यामं तेन लिङ्गं तु कारयेत् ॥ ६.१७ ॥</p>
<p>दोलायन्त्रे सारनाले जम्बीरस्थं दिनं पचेत् ।<br>
तल्लिङ्गं पूजयेत्तत्र सुशुभैरुपचारकैः ॥ ६.१८ ॥</p>
<p>लिङ्गकोटिसहस्रस्य यत्फलं सम्यगर्चनात् ।<br>
तत्फलं कोटिगुणितं रसलिङ्गार्चनाद्भवेत् ॥ ६.१९ ॥</p>
<p>ब्रह्महत्यासहस्राणि गोहत्याश्चायुतानि हि ।<br>
तत्क्षणाद्विलयं यान्ति रसलिङ्गस्य दर्शनात् ॥ ६.२० ॥</p>
<p>स्पर्शनात्प्राप्यते मुक्तिरिति सत्यं शिवोदितम् ।<br>
आग्नेय्यां श्रीघोरेण मन्त्रराजेन चार्चयेत् ॥ ६.२१ ॥</p>
<p>अष्टादशभुजं शुभ्रं पञ्चवक्त्रं त्रिलोचनम् ।<br>
प्रेतारूढं नीलकण्ठं रसलिङ्गं विचिन्तयेत् ॥ ६.२२ ॥</p>
<p>तस्योत्सङ्गे महादेवीमेकवक्त्रां चतुर्भुजाम् ।<br>
अक्षमालाङ्कुशं दक्षे वामे पाशाभयं शुभम् ।<br>
दधतीं तप्तहेमाभां पीतवस्त्रां विभावयेत् ॥ ६.२३ ॥</p>
<p>वाङ्मयी श्रीः कामराजशक्तिबीजं रसाङ्कुशा ।<br>
यैः समा द्वादशाः शैवज्ञेया विद्या रसाङ्कुशा ॥ ६.२४ ॥</p>
<p>अनया पूजयेद्देवीं गन्धपुष्पाक्षतादिभिः ।<br>
नन्दीभृङ्गीमहाकालकुलीरान् पूर्वदिक्क्रमात् ।<br>
पूजयेन्नाममन्त्रैश्च प्रणवादिनमोऽन्तकैः ॥ ६.२५ ॥</p>
<p>एव नित्यार्चनं तत्र कर्तव्यं रससिद्धये ॥ ६.२६ ॥</p>
<p>रसविद्या शिवेनोक्ता दातव्या साधकाय वै ।<br>
यथोक्तेन विधानेन गुरुणा मुदितात्मना ॥ ६.२७ ॥</p>
<p>सुमुहूर्ते सुनक्षत्रे चन्द्रताराबलान्विते ।<br>
कलशं तोयसम्पूर्णं हेमरत्नफलैर्युतम् ॥ ६.२८ ॥</p>
<p>स्थापयेद्रसलिङ्गाग्रे दिव्यवस्त्रेण वेष्टितम् ।<br>
गन्धपुष्पाक्षतैर्धूपैर्नैवेद्यैश्च सुपूजयेत् ॥ ६.२९ ॥</p>
<p>पूजान्ते हवनं कुर्याद्योनिकुण्डे सुलक्षणे ।<br>
तिलाज्यैः पायसैः पुष्पैः शतपुष्पादिकैः पृथक् ॥ ६.३० ॥</p>
<p>अघोरेण रसाङ्कुश्या होमान्ते शिष्यमाह्वयेत् ।<br>
कालिनीशक्तिसंयुक्तं रससिद्धिपरायणम् ॥ ६.३१ ॥</p>
<p>यस्यास्तु कुञ्चिताः केशाः श्यामा या पद्मलोचना ।<br>
सुरूपा तरुणी भिन्ना विस्तीर्णजघना शुभा ॥ ६.३२ ॥</p>
<p>संकीर्णहृदया पीनस्तनभारेण नम्रिता ।<br>
चुम्बनालिङ्गस्पर्शकोमला मृदुभाषिणी ॥ ६.३३ ॥</p>
<p>अश्वत्थपत्त्रसदृशयोनिदेशसुशोभिता ।<br>
कृष्णपक्षे पुष्पवती सा नारी कालिनी स्मृता ।<br>
रसबन्धे प्रयोगे च उत्तमा सा रसायने ॥ ६.३४ ॥</p>
<p>तदभावे सुरूपा तु या काचित्तरुणाङ्गना ।<br>
तस्या देयं त्रिसप्ताहं गन्धकं घृतसंयुतम् ।<br>
कर्षैकैकं प्रभाते तु सा भवेत्कालिनीसमा ॥ ६.३५ ॥</p>
<p>एवं शक्तियुतो योऽसौ दीक्षयेत्तं गुरूत्तमः ।<br>
सुस्नातमभिषिञ्चेत मन्त्रेण कलशोदकैः ॥ ६.३६ ॥</p>
<p>अघोरामङ्कुशीं विद्यां दध्याच्छिष्याय सद्गुरुः ।<br>
यथाशक्त्या सुशिष्येण दातव्या गुरुदक्षिणा ।<br>
अथाज्ञया गुरोर्मन्त्रं लक्षं लक्षं पृथग्जपेत् ॥ ६.३७ ॥</p>
<p>ओं ह्रां ह्रीं ह्रूमद्योरतर प्रस्फुट २ प्रकट २ कह २ शमय २ जात २ दह २ पातय २ ओं ह्रीं ह्रैं ह्रौं ह्रूमघोराय फटिममघोरमन्त्रं तु औं कामराजशक्तिबीजरसाङ्कुशायै आज्ञया विद्यां रसाङ्कुशाम् ।</p>
<p>अनया पूजयेद्देवीं शक्तिमङ्कुशविद्यया ॥ ६.३८ ॥</p>
<p>दशांशं जुहुयात्कुण्डे त्रिकोणे हस्तमात्रके ।<br>
जातिपुष्पं त्रिमध्वक्तं पूर्णान्ते कन्यकार्चनम् ॥ ६.३९ ॥</p>
<p>कृत्वाथ प्रविशेच्छालां शुद्धां लिप्तां सवेदिकाम् ।<br>
षट्कोणं मण्डलं तत्र सिन्दूरेण द्विहस्तकम् ॥ ६.४० ॥</p>
<p>वेदिकायां लिखेत्सम्यक्तद्बहिश्चाष्टपत्त्रकम् ।<br>
कमलं चतुरस्रं च चतुर्द्वारैः सुशोभितम् ॥ ६.४१ ॥</p>
<p>कर्णिकायां न्यसेत्खल्लं लोहजं स्वर्णलेखितम् ।<br>
तन्मध्ये रसराजं तु पलानां शतमात्रकम् ।<br>
पञ्चाशत्पञ्चविंशद्वा पूजयेद्रसलिङ्गवत् ॥ ६.४२ ॥</p>
<p>वज्रवैक्रान्तवज्राभ्रकान्तपाषाणटङ्कणम् ।<br>
भूनागः शक्तयश्चैताः षट्कोणे पूजयेत्क्रमात् ॥ ६.४३ ॥</p>
<p>गन्धतालककासीसशिलाकङ्कुष्ठभूषणम् ।<br>
राजावर्तो गैरिकं च ख्याता उपरसा अमी ।<br>
पूज्या अष्टदलेष्वेते पूर्वादीशानगं क्रमात् ॥ ६.४४ ॥</p>
<p>रसकं विमला ताप्यं चपला तुत्थमञ्जनम् ।<br>
हिङ्गुलं सस्यकं चैव ख्याता एते महारसाः ।<br>
पूर्वादीशानपर्यन्तं पत्त्राग्रेषु प्रपूजयेत् ॥ ६.४५ ॥</p>
<p>पूर्वद्वारे स्वर्णरौप्ये दक्षिणे ताम्रसीसके ।<br>
पश्चिमे वङ्गकान्तौ च उत्तरे मुण्डतीक्ष्णके ।<br>
सर्वमेतदघोरेण पूजयेदङ्कुशान्वितम् ॥ ६.४६ ॥</p>
<p>विडं काञ्जिकयन्त्राणि क्षारमृल्लवणानि च ।<br>
कोष्ठी मूषा वङ्कनालतुषाङ्गारवनोपलाः ॥ ६.४७ ॥</p>
<p>भस्त्रिका दण्डिकानेका शिला खल्वान्युलूखलम् ।<br>
स्वर्णकारोपकरणं समस्ततुलनानि च ॥ ६.४८ ॥</p>
<p>मृत्काष्ठताम्रलोहोत्थपात्राणि विविधानि च ।<br>
दिव्यौषधीनां वर्गाश्च रञ्जकस्नेहनानि च ।<br>
एतानि द्वारबाह्ये तु मूलमन्त्रेण पूजयेत् ॥ ६.४९ ॥</p>
<p>वाङ्माया ह्रीं ततः क्षें च क्ष्मश्च पञ्चाक्षरो मनुः ।<br>
अनेन मन्त्रेण भैरवं तत्र पूजयेत् ।<br>
सर्वेषां रससिद्धानां नाम संकीर्तयेत्तदा ॥ ६.५० ॥</p>
<p>व्यालाचार्यश्चन्द्रसेनः सुबुद्धिर्नरवाहनः ।<br>
नागार्जुनो रत्नघोषः सुरानन्दो यशोधनः ॥ ६.५१ ॥</p>
<p>इन्द्रश्च माण्डव्यश्चर्पटी शूरसेनकः ।<br>
आगमो नागबुद्धिश्च खण्डः कापालिको मतः ॥ ६.५२ ॥</p>
<p>कामारिस्तान्त्रिकः शम्भुर्लङ्कालम्पटशारदौ ।<br>
बाणासुरो मुनिश्रेष्ठो गोविन्दः कपिलो बलिः ॥ ६.५३ ॥</p>
<p>एते सर्वे तु सूतेन्द्रा रससिद्धा महाबलाः ।<br>
चरन्ति सर्वलोकेषु नित्या भोगपरायणाः ॥ ६.५४ ॥</p>
<p>सप्तविंशतिसंख्याका रससिद्धिप्रदायकाः ।<br>
वैद्याः पूज्याः प्रयत्नेन ततः कुर्याद्रसार्चनम् ॥ ६.५५ ॥</p>
<p>हर्षयन्द्विजदेवानां तर्पयेदिष्टदेवताः ।<br>
कुमारीयोगिनीयोगीश्वरान्मेलकसाधकान् ।<br>
तर्पयेत्पूजयेद्भक्त्या यथाशक्त्यनुसारतः ॥ ६.५६ ॥</p>
<p>इत्येवं सर्वसम्भारयुक्तं कुर्याद्रसोत्सवम् ।<br>
सर्वविघ्नप्रशान्त्यर्थं सर्वेप्सितफलप्रदम् ॥ ६.५७ ॥</p>
<p>अन्यथा यो विमूढात्मा मन्त्रदीक्षाक्रमाद्विना ।<br>
कर्तुमिच्छति सूतस्य साधनं गुरुवर्जितः ॥ ६.५८ ॥</p>
<p>नासौ सिद्धिमवाप्नोति यत्नकोटिशतैरपि ।<br>
तस्मात्सर्वप्रयत्नेन शास्त्रोक्तां कारयेत्क्रियाम् ॥ ६.५९ ॥</p>
<p>सम्यक्साधनसोद्यमा गुरुयुता राजाज्ञयालंकृता नानाकर्मपराङ्मुखा रसपराश्चाढ्या जनैश्चार्थिताः ।<br>
मात्रायन्त्रसुपाककर्मकुशलाः सर्वौषधे कोविदाः तेषां सिध्यति नान्यथा विधिबलाच्छ्रीपारदः पारदः ॥ ६.६० ॥</p>
<p>रसशास्त्रं प्रदातव्यं विप्राणां धर्महेतवे ।<br>
राज्ञे वैश्याय वृद्ध्यर्थं दास्यार्थमितरस्य च ॥ ६.६१ ॥</p>
<p>गुरौ तुष्टे शिवस्तुष्येच्छिवे तुष्टे रसस्तथा ।<br>
रसे तुष्टे क्रियाः सर्वाः सिध्यन्त्येव न संशयः ॥ ६.६२ ॥</p>
<p>रसविद्या दृढं गोप्या मातुर्गुह्यमिव ध्रुवम् ।<br>
भवेद्वीर्यवती गुप्ता निर्वीर्या च प्रकाशनात् ॥ ६.६३ ॥</p>
<p>न रोगिविदितं कार्यं बहुभिर्विदितं तथा ।<br>
रोगिणां बहुभिर्ज्ञातं भवेन्निर्वीर्यमौषधम् ॥ ६.६४ ॥</p>
<p>रसशालां प्रकुर्वीत सर्वबाधाविवर्जिते ।<br>
सर्वौषधिमये देशे रम्ये कूपसमन्विते ॥ ७.१ ॥</p>
<p>यक्षत्र्यक्षसहस्राक्षदिग्विभागे सुशोभने ।<br>
नानोपकरणोपेतां प्राकारेण सुशोभिताम् ॥ ७.२ ॥</p>
<p>शालायाः पूर्वदिग्भागे स्थापयेद्रसभैरवम् ।<br>
वह्निकर्माणि चाग्नेये याम्ये पाषाणकर्म च ॥ ७.३ ॥</p>
<p>नैरृत्ये शस्त्रकर्माणि वारुणे क्षालनादिकम् ।<br>
शोषणं वायुकोणे च वेधकर्मोत्तरे तथा ।<br>
स्थापनं सिद्धवस्तूनां प्रकुर्यादीशकोणके ॥ ७.४ ॥</p>
<p>पदार्थसंग्रहः कार्यो रससाधनहेतुकः ।<br>
सत्त्वपातनकोष्ठीं च झरत्कोष्ठीं सुशोभनाम् ॥ ७.५ ॥</p>
<p>भूमिकोष्ठीं चलत्कोष्ठीं जलद्रोण्योऽप्यनेकशः ।<br>
भस्त्रिकायुगलं तद्वन्नलिके वंशलोहयोः ॥ ७.६ ॥</p>
<p>स्वर्णायोघोषशुल्वाश्मकुण्ड्यश्चर्मकृतां तथा ।<br>
करणानि विचित्राणि द्रव्याण्यपि समाहरेत् ॥ ७.७ ॥</p>
<p>कण्डणीपेषणीस्वल्पाद्रोणीरूपाश्च वर्तुलाः ।<br>
आयसास्तप्तखल्लाश्च मर्दकाश्च तथाविधाः ॥ ७.८ ॥</p>
<p>सूक्ष्मच्छिद्रसहस्राढ्या द्रव्यगालनहेतवे ।<br>
चालनी च कटत्राणि शलाका हि च कुण्डली ॥ ७.९ ॥</p>
<p>चालनी त्रिविधा प्रोक्ता तत्स्वरूपं च कथ्यते ।<br>
वैणवीभिः शलाकाभिर्निर्मिता ग्रथिता गुणैः ।<br>
कीर्तिता सा सदा स्थूलद्रव्याणां गालने हिता ॥ ७.१० ॥</p>
<p>चूर्णचालनहेतोश्च चालन्यन्यापि वंशजा ॥ ७.११ ॥</p>
<p>कर्णिकारस्य शाल्मल्या हरिजातस्य कम्बया ।<br>
चतुरङ्गुलविस्तारयुक्तया निर्मिता शुभा ॥ ७.१२ ॥</p>
<p>कुण्डल्यरत्निविस्तारा छागचर्माभिवेष्टिता ।<br>
वाजिवालाम्बरानद्धतला चालनिका परा ।<br>
तया प्रचालनं कुर्याद्धर्तुं सूक्ष्मतरं रजः ॥ ७.१३ ॥</p>
<p>मूषामृत्तुषकार्पासवनोपलकपिष्टकम् ।<br>
त्रिविधं भेषजं धातुजीवमूलमयं तथा ।<br>
शिखित्रा गोवरं चैव शर्करा च सितोपला ॥ ७.१४ ॥</p>
<p>शिखित्राः पावकोच्छिष्टा अङ्गाराः कोकिला मताः ॥ ७.१५ ॥</p>
<p>कोकिलाश्चेतिताङ्गारा निर्वाणाः पयसा विना ॥ ७.१६ ॥</p>
<p>पिष्टकं छगणं छाणमुपलं चोत्पलं तथा ।<br>
गिरिण्डोपलसाठी च संशुष्कच्छगणाभिधाः ॥ ७.१७ ॥</p>
<p>काचायोमृद्वराटानां कूपिका चषकानि च ॥ ७.१८ ॥</p>
<p>कूपिका कुपिका सिद्धा गोला चैव गिरिण्डिका ॥ ७.१९ ॥</p>
<p>चषकं च कटोरी च वाटिका खारिका तथा ।<br>
कञ्चोली ग्राहिका चेति नामान्येकार्थकानि हि ॥ ७.२० ॥</p>
<p>शूर्पादिवेणुपात्राणि क्षुद्रशिप्राश्च शङ्खिकाः ।<br>
क्षुरप्राश्च तथा पाक्यः यच्चान्यत्तत्र युज्यते ।<br>
पालिका कर्णिका चैव शाकच्छेदनशस्त्रकाः ॥ ७.२१ ॥</p>
<p>शालासम्मार्जनाद्यं हि रसपाकान्तकर्म यत् ।<br>
तत्रोपयोगि यच्चान्यत्तत्सर्वं परविद्यया ॥ ७.२२ ॥</p>
<p>श्रीरसाङ्कुशया सर्वं मन्त्रयित्वा समर्चयेत् ।<br>
अन्यथा तद्गतं तेजः परिगृह्णन्ति भैरवाः ॥ ७.२३ ॥</p>
<p>रससंचिन्तका वैद्या निघण्टुज्ञाश्च वार्त्तिकाः ।<br>
सर्वदेशजभाषाज्ञाः संग्राह्यास्तेऽपि साधकैः ॥ ७.२४ ॥</p>
<p>रसपाकावसानं हि सदाघोरं च जापयेत् ॥ ७.२५ ॥</p>
<p>सोद्यमाः शुचयः शूरा बलिष्ठाः परिचारकाः ॥ ७.२६ ॥</p>
<p>धर्मिष्ठः सत्यवाग्विद्वान् शिवकेशवपूजकः ।<br>
सदयः पद्महस्तश्च संयोज्यो रसवैद्यके ॥ ७.२७ ॥</p>
<p>पताकाकुम्भपाथोजमत्स्यचापाङ्कपाणिकः ।<br>
अनामाधस्थरेखाङ्कः स स्यादमृतहस्तवान् ॥ ७.२८ ॥</p>
<p>अदेशिकः कृपामुक्तो लुब्धो गुरुविवर्जितः ।<br>
कृष्णरेखाकरो वैद्यो दग्धहस्तः स उच्यते ॥ ७.२९ ॥</p>
<p>निग्रहमन्त्रज्ञास्ते योज्या निधिसाधने ॥ ७.३० ॥</p>
<p>बलिष्ठाः सत्यवन्तश्च रक्ताक्षाः कृष्णविग्रहाः ।<br>
भूतत्रासनविद्याश्च ते योज्या बलिसाधने ॥ ७.३१ ॥</p>
<p>निर्लोभाः सत्यवक्तारो देवब्राह्मणपूजकाः ।<br>
यमिनः पथ्यभोक्तारो योजनीया रसायने ॥ ७.३२ ॥</p>
<p>धनवन्तो वदान्याश्च सर्वोपस्करसंयुताः ।<br>
गुरुवाक्यरता नित्यं धातुवादेषु ते शुभाः ॥ ७.३३ ॥</p>
<p>तत्तदौषधनामज्ञाः शुचयो वञ्चनोज्झिताः ।<br>
नानाविषयभाषाज्ञास्ते मता भेषजाहृतौ ॥ ७.३४ ॥</p>
<p>शुचीनां सत्यवाक्यानामास्तिकानां मनस्विनाम् ।<br>
संदेहोज्झितचित्तानां रसः सिध्यति सर्वदा ॥ ७.३५ ॥</p>
<p>दशाष्टक्रियया सिद्धो रसोऽसौ साधकोत्तमः ।<br>
हा रसो नष्टमित्युक्त्वा सेवेतान्यत्र तं रसम् ॥ ७.३६ ॥</p>
<p>रससिद्धो भवेन्मर्त्यो दाता भोक्ता न याचकः ।<br>
जरामुक्तो जगत्पूज्यो दिव्यकान्तिः सदा सुखी ॥ ७.३७ ॥</p>
<p>कथ्यते सोमदेवेन मुग्धवैद्यप्रबुद्धये ।<br>
परिभाषा रसेन्द्रस्य शास्त्रैः सिद्धैश्च भाषिता ॥ ८.१ ॥</p>
<p>अर्धं सिद्धरसस्य तैलघृतयोर्लेहस्य भागोऽष्टमः संसिद्धाखिललोहचूर्णवटकादीनां तथा सप्तमः ।<br>
यो दीयेत भिषग्वराय गदिभिर्निर्दिश्य धन्वन्तरिं सर्वारोग्यसुखाप्तये निगदितो भागः स धन्वन्तरेः ॥ ८.२ ॥</p>
<p>भैषज्यक्रीणितद्रव्यभागोऽप्येकादशो हि यः ।<br>
वणिग्भ्यो गृह्यते वैद्यै रुद्रभागः स उच्यते ॥ ८.३ ॥</p>
<p>प्रगृह्याधिकरुद्रांशं योऽसमीचीनमौषधम् ।<br>
दापयेल्लुब्धधीर्वैद्यः स स्याद्विश्वासघातकः ॥ ८.४ ॥</p>
<p>धातुभिर्गन्धकाद्यैश्च निर्द्रवैर्मर्दितो रसः ।<br>
सुश्लक्ष्णः कज्जलाभोऽसौ कज्जलीत्यभिधीयते ॥ ८.५ ॥</p>
<p>सद्रवा मर्दिता सैव रसपङ्क इति स्मृता ॥ ८.६ ॥</p>
<p>अर्कांशतुल्याद्रसतोऽथ गन्धान्निष्कार्धतुल्यात्त्रुटिशोऽभिखल्ले ।<br>
अर्कातपे तीव्रतरे विमर्द्यात्पिष्टी भवेत्सा नवनीतरूपा ॥ ८.७ ॥</p>
<p>खल्ले विमर्द्य गन्धेन दुग्धेन सह पारदम् ।<br>
पेषणात्पिष्टतां याति सा पिष्टीति मता परैः ॥ ८.८ ॥</p>
<p>चतुर्थांशसुवर्णेन रसेन घृष्टिषष्टिका ।<br>
भवेत्पातनपिष्टी सा रसस्योत्तमसिद्धिदा ॥ ८.९ ॥</p>
<p>रूप्यं वा जातरूपं वा रसगन्धादिभिर्हतम् ।<br>
समुत्थितं च बहुशः सा कृष्टी हेमतारयोः ॥ ८.१० ॥</p>
<p>पिष्टीं क्षिपेत्सुवर्णातर्न वर्णो हीयते तया ॥ ८.११ ॥</p>
<p>स्वर्णकृष्ट्या कृतं बीजं रसस्य परिरञ्जनम् ॥ ८.१२ ॥</p>
<p>ताम्रं तीक्ष्णसमायुक्तं द्रुतं निक्षिप्य भूरिशः ।<br>
सगन्धलकुचद्रावे निर्गतं वरलोहकम् ॥ ८.१३ ॥</p>
<p>तेन रक्तीकृतं स्वर्णं हेमरक्तीत्युदाहृतम् ॥ ८.१४ ॥</p>
<p>निक्षिप्ता सा द्रुते स्वर्णे वर्णोत्कर्षविधायिनी ।<br>
तारस्य रञ्जनी चापि बीजरागविधायिनी ॥ ८.१५ ॥</p>
<p>एवमेव प्रकर्तव्या ताररक्ती मनोहरा ।<br>
रञ्जनी खलु रूप्यस्य बीजानामपि रञ्जनी ॥ ८.१६ ॥</p>
<p>मृतेन वा बद्धरसेन वान्यल्लोहेन वा साधितमन्यलोहम् ।<br>
सितं च पीतत्वमुपागतं तद्दलं हि चन्द्रानलयोः प्रसिद्धम् ॥ ८.१७ ॥</p>
<p>मासकृतबद्धेन रसेन सह योजितम् ।<br>
साधितं वान्यलोहेन सितं पीतं च तद्दलम् ॥ ८.१८ ॥</p>
<p>माक्षिकेण हतं ताम्रं दशवारं समुत्थितम् ।<br>
तद्वद्विशुद्धनागं हि द्वितयं तच्चतुष्पलम् ॥ ८.१९ ॥</p>
<p>नीलाञ्जनहतं भूयः सप्तवारं समुत्थितम् ।<br>
इति संसिद्धमेतद्धि शुल्वनागं प्रकीर्त्यते ॥ ८.२० ॥</p>
<p>साधितस्तेन सूतेन्द्रो वदने विधृतो नृणाम् ।<br>
निहन्ति मासमात्रेण मेहव्यूहं विशेषतः ॥ ८.२१ ॥</p>
<p>पथ्याशनस्य वर्षेण पलितवलिभिः सह ।<br>
गृध्रदृष्टिर्लसत्पुष्टिः सर्वारोग्यसमन्वितः ॥ ८.२२ ॥</p>
<p>लोहं लोहान्तरे क्षिप्तं ध्मातं निर्वापितं द्रवे ।<br>
पाण्डुपीतप्रभं जातं पिञ्जरीत्यभिधीयते ॥ ८.२३ ॥</p>
<p>भागाः षोडश तारस्य तथा द्वादश भास्वतः ।<br>
एकत्रावर्तितास्तेन चन्द्रार्कमिति कथ्यते ॥ ८.२४ ॥</p>
<p>साध्यलोहेऽन्यलोहं चेत्प्रक्षिप्तं वङ्कनालतः ।<br>
निर्वापणं तु तत्प्रोक्तं वैद्यैर्निर्वाहणं खलु ॥ ८.२५ ॥</p>
<p>क्षिपेन्निर्वापणं द्रव्यं निर्वाह्ये समभागिकम् ।<br>
आवाह्य वापनीये च भागे दृष्टे च दृष्टवत् ॥ ८.२६ ॥</p>
<p>मृतं तरति यत्तोये लोहं वारितरं हि तत् ॥ ८.२७ ॥</p>
<p>अङ्गुष्ठतर्जनीघृष्टं यत्तद्रेखान्तरे विशेत् ।<br>
मृतलोहं तदुद्दिष्टं रेखापूर्वाभिधानतः ॥ ८.२८ ॥</p>
<p>गुडगुञ्जासुखस्पर्शं मध्वाज्यैः सह योजितम् ।<br>
नायाति प्रकृतिं ध्मातादपुनर्भवमुच्यते ॥ ८.२९ ॥</p>
<p>तस्योपरि गुरु द्रव्यं धान्यं चोपनयेद्ध्रुवम् ।<br>
हंसवत्तीर्यते वारिण्युत्तमं परिकीर्तितम् ॥ ८.३० ॥</p>
<p>रौप्येण सह संयुक्तं ध्मातं रौप्येण चेल्लगेत् ।<br>
तदा निरुत्थमित्युक्तं लोहं तदपुनर्भवम् ॥ ८.३१ ॥</p>
<p>निर्वापणविशेषेण तत्तद्वर्णं भवेद्यदा ।<br>
मृदुलं चित्रसंस्कारं तद्बीजमिति कथ्यते ॥ ८.३२ ॥</p>
<p>इदमेव विनिर्दिष्टं वैद्यैरुत्तरणं खलु ।<br>
संस्पृष्टलोहयोरेकलोहस्य परिनाशनम् ॥ ८.३३ ॥</p>
<p>प्रध्मातं वङ्कनालेन तत्ताडनमुदाहृतम् ॥ ८.३४ ॥</p>
<p>चूर्णाभ्रं शालिसंयुक्तं वस्त्रबद्धं हि काञ्जिके ।<br>
निर्यातं मर्दनाद्वस्त्राद्धान्याभ्रमिति कथ्यते ॥ ८.३५ ॥</p>
<p>क्षाराम्लद्रावकैर्युक्तं ध्मातमाकरकोष्ठके ।<br>
यस्ततो निर्गतः सारः सत्त्वमित्यभिधीयते ॥ ८.३६ ॥</p>
<p>कोष्ठिका शिखरापूर्णैः कोकिलैर्ध्मानयोगतः ।<br>
आकण्ठमनुप्राप्यैरेककोलीसको मतः ॥ ८.३७ ॥</p>
<p>द्रावणे सत्त्वपाते च माधुकाः खादिराः शुभाः ।<br>
दुर्द्रावे वंशजास्ते तु स्वेदने बादराः शुभाः ॥ ८.३८ ॥</p>
<p>विद्याधराख्ययन्त्रस्थादार्द्रकद्रावमर्दितात् ।<br>
समाकृष्टो रसो योऽसौ हिङ्गुलाकृष्ट उच्यते ॥ ८.३९ ॥</p>
<p>स्वल्पतालयुतं कांस्यं वङ्कनालेन ताडितम् ।<br>
मुक्तरङ्गं हि तत्ताम्रं घोषाकृष्टमुदाहृतम् ॥ ८.४० ॥</p>
<p>तीक्ष्णनीलाञ्जनोपेतं ध्मातं हि बहुशो दृढम् ।<br>
कृष्णं द्रुतद्रावं वरनागं तदुच्यते ॥ ८.४१ ॥</p>
<p>मृतस्य पुनरुद्भूतिः सम्प्रोक्तोत्थापनाख्यया ॥ ८.४२ ॥</p>
<p>द्रुतद्रवस्य निक्षेपो द्रवे तद्ढालनं मतम् ॥ ८.४३ ॥</p>
<p>त्रिंशत्पलमितं नागं भानुदुग्धेन मर्दितम् ।<br>
विमर्द्य पुटयेत्तावद्यावत्कर्षावशेषितम् ॥ ८.४४ ॥</p>
<p>न तत्पुटसहस्रेण क्षयमायाति सर्वथा ।<br>
चपलोऽयं समादिष्टो वार्त्तिकैर्नागसम्भवः ॥ ८.४५ ॥</p>
<p>इत्थं हि चपलः कार्यो वङ्गस्यापि न संशयः ॥ ८.४६ ॥</p>
<p>तत्स्पृष्टहस्तसंस्पृष्टः केवलो बध्यते रसः ॥ ८.४७ ॥</p>
<p>स रसो धातुवादेषु शस्यते न रसायने ।<br>
अयं हि खर्वणाख्येन लोकनाथेन कीर्तितः ॥ ८.४८ ॥</p>
<p>भूभुजंगशकृत्तोयैः प्रक्षाल्यापहृतं रजः ।<br>
कृष्णवर्णं हि तत्प्रोक्तं धौताख्यं रसवादिभिः ॥ ८.४९ ॥</p>
<p>द्रव्ययोर्मर्दनाध्मानाद्द्वंद्वानं परिकीर्तितम् ॥ ८.५० ॥</p>
<p>भागाद्याधिके क्षेपमनुवर्णसुवर्णके ।<br>
द्रवैर्वा वह्निकाग्रासो भञ्जनी वादिभिर्मता ॥ ८.५१ ॥</p>
<p>पतङ्गीकल्कतो जाता लोहे तारे च हेमता ।<br>
दिनानि कतिचित्स्थित्वा यात्यसौ चुल्लका मता ॥ ८.५२ ॥</p>
<p>रञ्जिताद्धि चिराल्लोहाद्ध्मानाद्वा चिरकालतः ।<br>
विनिर्यासः स निर्दिष्टः पतङ्गीरागसंज्ञकः ॥ ८.५३ ॥</p>
<p>द्रव्यान्तरक्षेपो लोहाद्ये क्रियते हि यः ।<br>
स आवापः प्रतीवापस्तदेवाच्छादनं मतम् ॥ ८.५४ ॥</p>
<p>वह्निस्थिते लोहे विरम्याष्टनिमेषकम् ।<br>
सलिलस्य परिक्षेपः सोऽभिषेक इति स्मृतः ॥ ८.५५ ॥</p>
<p>तप्तस्याप्सु विनिक्षेपो निर्वापः स्नपनं च तत् ॥ ८.५६ ॥</p>
<p>प्रतीवापादिकं कार्यं द्रुते लोहे सुनिर्मले ॥ ८.५७ ॥</p>
<p>यदा हुताशो दीप्तार्चिः शुल्कोत्थानसमन्वितः ।<br>
शुद्धावर्तस्तदा ज्ञेयः स कालः सत्त्वनिर्गमे ॥ ८.५८ ॥</p>
<p>द्राव्यद्रव्यनिभा ज्वाला दृश्यते धमने यदा ।<br>
द्रावस्योन्मुखता सेयं बीजावर्तः स उच्यते ॥ ८.५९ ॥</p>
<p>वह्निस्थमेव शीतं यत्तदुक्तं स्वाङ्गशीतलम् ॥ ८.६० ॥</p>
<p>अग्नेराकृष्य शीतं यत्तद्बहिः शीतमुच्यते ॥ ८.६१ ॥</p>
<p>क्षाराम्लैरौषधैर्वापि दोलायन्त्रे स्थितस्य हि ।<br>
पचनं स्वेदनाख्यं स्यान्मलशैथिल्यकारकम् ॥ ८.६२ ॥</p>
<p>उदितैरौषधैः सार्धं सर्वाम्लैः काञ्जिकैरपि ।<br>
पेषणं मर्दनाख्यं स्याद्बहिर्मलविनाशनम् ॥ ८.६३ ॥</p>
<p>मर्दनादिष्टभैषज्यैर्नष्टपिष्टत्वकारकम् ।<br>
तन्मूर्छनं हि वङ्गाहिभुजकञ्चुकनाशनम् ॥ ८.६४ ॥</p>
<p>स्वेदातपादियोगेन स्वरूपापादनं हि यत् ।<br>
तदुत्थापनमित्युक्तं मूर्छाव्यापत्तिनाशनम् ॥ ८.६५ ॥</p>
<p>स्वरूपस्य विनाशेन पिष्टत्वाद्बन्धनं हि तत् ।<br>
विद्वद्भिर्निर्जितः सूतो नष्टपिष्टिः स उच्यते ॥ ८.६६ ॥</p>
<p>उक्तौषधैर्मर्दितपारदस्य यन्त्रस्थितस्योर्ध्वमधश्च तिर्यक् ।<br>
निर्यातनं पातनसंज्ञमुक्तं वङ्गाहिसम्पर्कजकञ्चुकघ्नम् ॥ ८.६७ ॥</p>
<p>जलसैन्धवयुक्तस्य रसस्य दिवसत्रयम् ।<br>
स्थितिरास्थापनी कुम्भे यासौ रोधनमुच्यते ॥ ८.६८ ॥</p>
<p>रोधनाल्लब्धवीर्यस्य चपलत्वनिवृत्तये ।<br>
क्रियते पारदे स्वेदः प्रोक्तं नियमनं हि तत् ॥ ८.६९ ॥</p>
<p>धातुपाषाणमूलाद्यैः संयुक्तो घटमध्यगः ।<br>
ग्रासार्थं त्रिदिनं स्वेदो दीपनं तन्मतं बुधैः ॥ ८.७० ॥</p>
<p>इयन्मानस्य सूतस्य भोज्यद्रव्यात्मिका मितिः ।<br>
इयतीत्युच्यते यासौ ग्रासमानं समीरितम् ॥ ८.७१ ॥</p>
<p>ग्रासस्य चारणं गर्भे द्रावणं जारणं तथा ।<br>
इति त्रिरूपा निर्दिष्टा जारणा वरवार्त्तिकैः ॥ ८.७२ ॥</p>
<p>ग्रासः पिण्डः परिणामस्तिस्रश्चाख्याः परा पुनः ॥ ८.७३ ॥</p>
<p>समुखा निर्मुखा चेति जारणा द्विविधा पुनः ॥ ८.७४ ॥</p>
<p>निर्मुखा जारणा प्रोक्ता बीजादानेन भागतः ॥ ८.७५ ॥</p>
<p>शुद्धं स्वर्णं च रूप्यं च बीजमित्यभिधीयते ॥ ८.७६ ॥</p>
<p>चतुःषष्ट्यंशतो बीजप्रक्षेपो मुखमुच्यते ॥ ८.७७ ॥</p>
<p>एवं कृते रसो ग्रासलोलुपो मुखवान् भवेत् ।<br>
कठिनान्यपि लोहानि क्षमो भवति भक्षितुम् ।<br>
इयं हि समुखा प्रोक्ता जारणा मृगचारिणा ॥ ८.७८ ॥</p>
<p>दिव्यौषधिसमायोगात्स्थितः प्रकटकोष्ठीषु ।<br>
भुंजीताखिललोहाद्यं योऽसौ राक्षसवक्त्रवान् ॥ ८.७९ ॥</p>
<p>रसस्य जठरे ग्रासक्षपणं चारणा मता ॥ ८.८० ॥</p>
<p>ग्रस्तस्य द्रावणं गर्भे गर्भद्रुतिरुदाहृता ॥ ८.८१ ॥</p>
<p>बहिरेवं द्रुतिं कृत्वा घनसत्त्वादिकं खलु ।<br>
जारणाय रसेन्द्रस्य सा बाह्यद्रुतिरुच्यते ॥ ८.८२ ॥</p>
<p>निर्लेपत्वं द्रुतत्वं च तेजस्त्वं लघुता तथा ।<br>
असंयोगश्च सूतेन पञ्चधा द्रुतिलक्षणम् ॥ ८.८३ ॥</p>
<p>औषधाध्मानयोगेन लोहधात्वादिकं तथा ।<br>
संतिष्ठते द्रवाकारं सा द्रुतिः परिकीर्तिता ॥ ८.८४ ॥</p>
<p>द्रुतग्रासपरीणामो विडयन्त्रादियोगतः ।<br>
जारणेत्युच्यते तस्याः प्रकाराः सन्ति कोटिशः ॥ ८.८५ ॥</p>
<p>क्षारैरम्लैश्च गन्धाद्यैर्मूत्रैश्च पटुभिस्तथा ।<br>
रसग्रासस्य जीर्णार्थं तद्विडं परिकीर्तितम् ॥ ८.८६ ॥</p>
<p>सुसिद्धबीजधात्वादि जारणेन रसस्य हि ।<br>
पीतादिरागजननं रञ्जनं परिकीर्तितम् ॥ ८.८७ ॥</p>
<p>सूते सतैलयन्त्रस्थे स्वर्णादिक्षेपणं हि यत् ।<br>
वेधाधिक्यकरं लोहे सारणा सा प्रकीर्त्तिता ॥ ८.८८ ॥</p>
<p>व्यवायिभेषजोपेतो द्रव्ये क्षिप्तो रसः खलु ।<br>
वेध इत्युच्यते तज्ज्ञैः स चानेकविधः स्मृतः ॥ ८.८९ ॥</p>
<p>लेपः क्षेपश्च कुन्तश्च धूमाख्यः शब्दसंज्ञकः ॥ ८.९० ॥</p>
<p>लेपनं कुरुते लोहं स्वर्णं वा रजतं तथा ।<br>
लेपवेधः स विज्ञेयः पुटमत्र च सौरकम् ॥ ८.९१ ॥</p>
<p>प्रक्षेपणं द्रुते लोहे वेधः स्यात्क्षेपसंज्ञितः ॥ ८.९२ ॥</p>
<p>संदंशधृतसूतेन द्रुतद्रव्याहृतिश्च या ।<br>
सुवर्णत्वादिकरणं कुन्तवेधः स उच्यते ॥ ८.९३ ॥</p>
<p>वह्नौ धूमायमानेऽन्तः प्रक्षिप्तरसधूमतः ।<br>
स्वर्णाद्यापादनं लोहे वेधः स उच्यते ॥ ८.९४ ॥</p>
<p>मुखस्थितरसेनाल्पलोहस्य धमनात्खलु ।<br>
स्वर्णरूप्यत्वजननं शब्दवेधः स कीर्तितः ॥ ८.९५ ॥</p>
<p>सिद्धद्रव्यस्य सूतेन कालुष्यादिनिवारणम् ।<br>
प्रकाशनं च वर्णस्य तदुद्घाटनमीरितम् ॥ ८.९६ ॥</p>
<p>क्षाराम्लैरौषधैः सार्द्धं भाण्डं रुद्ध्वाऽतियत्नतः ।<br>
भूमौ निखन्यते यत्नात्स्वेदनं संप्रकीर्तितम् ॥ ८.९७ ॥</p>
<p>रसस्यौषधयुक्तस्य भाण्डरुद्धस्य यत्नतः ।<br>
मन्दाग्नियुतचुल्ल्यन्तः क्षेपः संन्यास उच्यते ॥ ८.९८ ॥</p>
<p>द्वावेतौ स्वेदसंन्यासौ रसराजस्य निश्चितम् ।<br>
गुणप्रभावजनकौ शीघ्रव्याप्तिकरौ तथा ॥ ८.९९ ॥</p>
<p>रसनिगममहाब्धेः सोमदेवः समन्तात्स्फुटतरपरिभाषानामरत्नानि हृत्वा ।<br>
व्यरचयदतियत्नात्तैरिमां कण्ठमालां कलयतु भिषगग्र्यो मण्डनार्थं सभायाम् ॥ ८.१०० ॥</p>
<p>भवेत्पठितवारोऽयमध्यायो रसवादिनाम् ।<br>
रसकर्माणि कुर्वाणो न स मुह्यति कुत्रचित् ॥ ८.१०१ ॥</p>
<p>अथ यन्त्राणि वच्यन्ते रसतन्त्राण्यशेषतः ।<br>
समालोच्य समासेन सोमदेवेन साम्प्रतम् ॥ ९.१ ॥</p>
<p>स्वेदादिकर्म निर्मातुं वार्त्तिकेन्द्रैः प्रयत्नतः ।<br>
यन्त्र्यते पारदो यस्मात्तस्माद्यन्त्रमिति स्मृतम् ॥ ९.२ ॥</p>
<p>द्रवद्रव्येण भाण्डस्य पूरितार्धोदकस्य च ।<br>
मुखस्योभयतो द्वारद्वयं कृत्वा प्रयत्नतः ॥ ९.३ ॥</p>
<p>तयोस्तु निक्षिपेद्दण्डं तन्मध्ये रसपोटलीम् ।<br>
बद्ध्वा तु स्वेदयेदेतद्दोलायन्त्रमिति स्मृतम् ॥ ९.४ ॥</p>
<p>साम्बुस्थालीमुखे बद्धवस्त्रे पाक्यं निवेशयेत् ।<br>
पिधाय पच्यते यत्र स्वेदनीयन्त्रमुच्यते ॥ ९.५ ॥</p>
<p>अष्टाङ्गुलपरीणाहमानाहेन दशाङ्गुलम् ।<br>
चतुरङ्गुलकोत्सेधं तोयाधारं गलादधः ॥ ९.६ ॥</p>
<p>अधोभाण्डे मुखं तस्य भाण्डस्योपरि वर्तिनः ।<br>
षोडशाङ्गुलविस्तीर्णपृष्ठस्यास्ये प्रवेशयेत् ॥ ९.७ ॥</p>
<p>पार्श्वयोर्महिषीक्षीरचूर्णमण्डूरफाणितैः ।<br>
लिप्त्वा विशोषयेत्संधिं जलाधारे जलं क्षिपेत् ।<br>
चुल्ल्यामारोपयेदेतत्पातनायन्त्रमुच्यते ॥ ९.८ ॥</p>
<p>अथोर्ध्वभाजने लिप्तस्थापितस्य जले सुधीः ।<br>
दीप्तैर्वनोपलः कुर्यादधः पातं प्रयत्नतः ॥ ९.९ ॥</p>
<p>जलपूर्णपात्रमध्ये दत्त्वा घटखर्परं सुविस्तीर्णम् ।<br>
तदुपरि विडमध्यगतः स्थाप्यः सूतः कृतः कोष्ठ्याम् ॥ ९.१० ॥</p>
<p>लघुलोहकटोरिकया कृतषण्मृत्संधिलेपयाच्छाद्य ।<br>
पूर्वोक्तघटखर्परमध्येऽङ्गारैः खदिरकोलभवैः ॥ ९.११ ॥</p>
<p>स्वेदनतो मर्दनतः कच्छपयन्त्रस्थितो रसो जरति ।<br>
अग्निबलेनैव ततो गर्भे द्रवन्ति सर्वसत्त्वानि ॥ ९.१२ ॥</p>
<p>कच्छपयन्त्रान्तर्गतमृन्मयपीठस्थदीपिकासंस्थः ।<br>
यस्मिन्निपतति सूतः प्रोक्तं तद्दीपिकायन्त्रम् ॥ ९.१३ ॥</p>
<p>भाण्डकण्ठादधश्छिद्रे वेणुनालं विनिक्षिपेत् ।<br>
कांस्यपात्रद्वयं कृत्वा सम्पुटं जलगर्भितम् ॥ ९.१४ ॥</p>
<p>नलिकास्य तत्र योज्यं दृढं तच्चापि कारयेत् ।<br>
युक्तद्रव्यैर्विनिक्षिप्तः पूर्वं तत्र घटे रसः ॥ ९.१५ ॥</p>
<p>अग्निना तापितो नालात्तोये तस्मिन्पतत्यधः ।<br>
यावदुष्णं भवेत्सर्वं भाजनं तावदेव हि ।<br>
जायते रससंधानं डेकीयन्त्रमितीरितम् ॥ ९.१६ ॥</p>
<p>लोहमूषाद्वयं कृत्वा द्वादशाङ्गुलमानतः ।<br>
ईषच्छिद्रान्वितामेकां तत्र गन्धकसंयुताम् ॥ ९.१७ ॥</p>
<p>मूषायां रसयुक्तायामन्यस्यां तां प्रवेशयेत् ।<br>
तोयं स्यात्सूतकस्याध ऊर्ध्वाधो वह्निदीपनम् ॥ ९.१८ ॥</p>
<p>रसोनकरसं भद्रे यत्नतो वस्त्रगालितम् ।<br>
दापयेत्प्रचुरं यत्नादाप्लाव्य रसगन्धकौ ॥ ९.१९ ॥</p>
<p>स्थालीकायां पिधायोर्ध्वं स्थालीमन्यां दृढां कुरु ।<br>
संधिं विलेपयेद्यत्नान्मृदा वस्त्रेण चैव हि ॥ ९.२० ॥</p>
<p>स्थाल्यन्तरे कपोताख्यं पुटं कर्षाग्निना सदा ।<br>
यन्त्रस्याधः करीषाग्निं दद्यात्तीव्राग्निमेव वा ॥ ९.२१ ॥</p>
<p>एवं तु त्रिदिनं कुर्यात्ततो यन्त्रं विमोचयेत् ।<br>
तप्तोदके तप्तचुल्ल्यां न कुर्याच्छीतलां क्रियाम् ॥ ९.२२ ॥</p>
<p>न तत्र क्षीयते सूतो न च गच्छति कुत्रचित् ।<br>
अनेन च क्रमेणैव कुर्याद्गन्धकजारणम् ॥ ९.२३ ॥</p>
<p>यन्त्रं विद्याधरं ज्ञेयं स्थालीद्वितयसम्पुटात् ।<br>
चुल्लीं चतुर्मुखीं कृत्वा यन्त्रभाण्डं निवेशयेत् ॥ ९.२४ ॥</p>
<p>तत्रौषधं विनिक्षिप्य निरुन्ध्याद्भाण्डकाननम् ।<br>
यन्त्रं विद्याधरं नाम तन्त्रज्ञैः परिकीर्तितम् ॥ ९.२५ ॥</p>
<p>ऊर्ध्वं वह्निरधश्चापो मध्ये तु रससंग्रहः ।<br>
सोमानलमिदं प्रोक्तं जारयेद्गगनादिकम् ॥ ९.२६ ॥</p>
<p>गर्भयन्त्रं प्रवक्ष्यामि पिष्टिकाभस्मकारकम् ।<br>
चतुरङ्गुलदीर्घां च त्र्यङ्गुलोन्मितविस्तराम् ॥ ९.२७ ॥</p>
<p>मृन्मयीं सुदृढां मूषां वर्तुलं कारयेन्मुखम् ।<br>
लोणस्य विंशतिर्भागा भाग एकस्तु गुग्गुलोः ॥ ९.२८ ॥</p>
<p>सुश्लक्ष्णं पेषयित्वा तु वारं वारं पुनः पुनः ।<br>
मूषालेपं दृढं कृत्वा लवणार्धमृदम्बुभिः ॥ ९.२९ ॥</p>
<p>कर्षेत्तुषाग्निना भूमौ स्वेदयेन्मृदु मानवित् ।<br>
अहोरात्रं त्रिरात्रं वा रसेन्द्रो भस्मतां व्रजेत् ॥ ९.३० ॥</p>
<p>खर्परं सिकतापूर्णं कृत्वा तस्योपरि न्यसेत् ।<br>
अपरं खर्परं तत्र शनैर्मृद्वग्निना पचेत् ॥ ९.३१ ॥</p>
<p>पञ्चक्षारैस्तथा मूत्रैर्लवणं च विडं ततः ।<br>
हंसपाकं समाख्यातं यन्त्रं तद्वार्त्तिकोत्तमैः ॥ ९.३२ ॥</p>
<p>सरसां गूढवक्त्रां मृद्वस्त्राङ्गुलघनावृताम् ।<br>
शोषितां काचकलशीं त्रिषु भागेषु पूरयेत् ॥ ९.३३ ॥</p>
<p>भाण्डे वितस्तिगम्भीरे वालुकासुप्रतिष्ठिता ।<br>
तद्भाण्डं पूरयेत्त्रिभिरन्याभिरवगुण्ठयेत् ॥ ९.३४ ॥</p>
<p>भाण्डवक्त्रं मणिकया संधिं लिम्पेन्मृदा पचेत् ।<br>
चुल्ल्यां तृष्णस्य चादाहान्मणिकापृष्ठवर्तिनः ।<br>
एतद्धि वालुकायन्त्रं तद्यन्त्रं लवणाश्रयम् ॥ ९.३५ ॥</p>
<p>पञ्चाढवालुकापूर्णभाण्डे निक्षिप्य यत्नतः ।<br>
पच्यते रसगोलाद्यं वालुकायन्त्रमीरितम् ॥ ९.३६ ॥</p>
<p>एवं लवणनिक्षेपात्प्रोक्तं लवणयन्त्रकम् ॥ ९.३७ ॥</p>
<p>अन्तःकृतरसालेपताम्रपात्रमुखस्य च ।<br>
लिप्त्वा मृल्लवणेनैव संधिं भाण्डतलस्य च ॥ ९.३८ ॥</p>
<p>तद्भाण्डं पटुनापूर्य क्षारैर्वा पूर्ववत्पचेत् ।<br>
एव लवणयन्त्रं स्याद्रसकर्मणि शस्यते ॥ ९.३९ ॥</p>
<p>लोहनालगतं सूतं भाण्डे लवणपूरिते ।<br>
निरुद्धं विपचेत्प्राग्वन्नालिकायन्त्रमीरितम् ॥ ९.४० ॥</p>
<p>वालुकागूढसर्वाङ्गां गर्ते मूषां रसान्विताम् ।<br>
दीप्तोपलैः संवृणुयाद्यन्त्रं तद्भूधराह्वयम् ॥ ९.४१ ॥</p>
<p>शरावसम्पुटान्तस्थं करीषेष्वग्निमानवित् ।<br>
पचेच्चुल्ल्यां द्वियामं वा रसं तत्पुटयन्त्रकम् ॥ ९.४२ ॥</p>
<p>षोडशाङ्गुलविस्तीर्णं हस्तमात्रायतं समम् ।<br>
धातुसत्त्वनिपातार्थं कोष्ठीयन्त्रमिति स्मृतम् ॥ ९.४३ ॥</p>
<p>यत्र लोहमये पात्रे पार्श्वयोर्वलयद्वयम् ।<br>
तादृक्स्वल्पतरं पात्रं वलयप्रोतकोष्ठकम् ॥ ९.४४ ॥</p>
<p>पूर्वपात्रोपरि न्यस्य स्वल्पपात्रे परिक्षिपेत् ।<br>
रसं संमूर्छितं स्थूलपात्रमापूर्य काञ्जिकैः ॥ ९.४५ ॥</p>
<p>द्वियामं स्वेदयेदेव रसोत्थापनहेतवे ।<br>
एतत्स्याद्वलभीयन्त्रं रसे षाड्गुण्यकारकम् ।<br>
सूक्ष्मकान्तमये पात्रे रसः स्याद्गुणवत्तरः ॥ ९.४६ ॥</p>
<p>क्षिपेद्रसं घटे दीर्घनताधोनालसंयुते ।<br>
तन्नालं निक्षिपेदन्यघटकुक्ष्यन्तरे खलु ॥ ९.४७ ॥</p>
<p>तत्र रुद्ध्वा मृदा सम्यग्वदने घटयोरथ ।<br>
अधस्ताद्रसकुम्भस्य ज्वालयेत्तीव्रपावकम् ॥ ९.४८ ॥</p>
<p>इतरस्मिन्घटे तोयं प्रक्षिपेत्स्वादु शीतलम् ।<br>
तिर्यक्पातनमेतद्धि वार्त्तिकैरभिधीयते ॥ ९.४९ ॥</p>
<p>चषकं वर्तुलं लौहं विनताग्रोर्ध्वदण्डकम् ।<br>
एतद्धि पालिकायन्त्रं बलिजारणहेतवे ॥ ९.५० ॥</p>
<p>चतुष्प्रस्थजलाधारश्चतुरङ्गुलिकाननः ।<br>
घटयन्त्रमिदं प्रोक्तं तदाप्यायनकं स्मृतम् ॥ ९.५१ ॥</p>
<p>विधाय वर्तुलं गर्तं मल्लमत्र निधाय च ।<br>
विनिधायेष्टकां तत्र मध्यगर्तवतीं शुभाम् ॥ ९.५२ ॥</p>
<p>गर्तस्य परितः कुर्यात्पालिकामङ्गुलोच्छ्रयाम् ।<br>
गर्ते सूतं विनिक्षिप्य गर्तास्ये वसनं क्षिपेत् ॥ ९.५३ ॥</p>
<p>निक्षिपेद्गन्धकं तत्र मल्लेनास्यं निरुध्य च ।<br>
मल्लपालिकयोर्मध्ये मृदा सम्यङ्निरुध्य च ॥ ९.५४ ॥</p>
<p>वनोपलैः पुटं देयं कपोताख्यं न चाधिकम् ।<br>
इष्टिकायन्त्रमेतत्स्याद्गन्धकं तेन जारयेत् ॥ ९.५५ ॥</p>
<p>स्थालिकोपरि विन्यस्य स्थालीं सम्यङ्निरुध्य च ।<br>
ऊर्ध्वस्थाल्यां जलं क्षिप्त्वा वह्निं प्रज्वालयेदधः ।<br>
एतद्विद्याधरं यन्त्रं हिङ्गुलाकृष्टिहेतवे ॥ ९.५६ ॥</p>
<p>यन्त्रस्थाल्युपरि स्थालीं न्युब्जां दत्त्वा निरुन्धयेत् ।<br>
यन्त्रं डमरुकाख्यं तद्रसभस्मकृते हितम् ॥ ९.५७ ॥</p>
<p>मल्लमध्ये चरेद्गर्तं तत्र सूतं सगन्धकम् ।<br>
गर्तस्य परितः कुड्यं प्रकुर्यादङ्गुलोच्छ्रितम् ॥ ९.५८ ॥</p>
<p>ततश्चाच्छादयेत्सम्यग्गोस्तनाकारमूषया ।<br>
सम्यक्तोयमृदा रुद्ध्वा सम्यगत्रोच्यमानया ॥ ९.५९ ॥</p>
<p>लेहवत्कृतबब्बूलक्वाथेन परिमर्दितम् ।<br>
जीर्णकिट्टरजः सूक्ष्मं गुडचूर्णसमन्वितम् ।<br>
इयं हि जलमृत्प्रोक्ता दुर्भेद्या सलिलैः खलु ॥ ९.६० ॥</p>
<p>खटिकापटुकिट्टैश्च महिषीदुग्धमदितैः ।<br>
वह्निमृत्स्ना भवेद्घोरवह्नितापसहा खलु ॥ ९.६१ ॥</p>
<p>एतया मृत्स्नया रुद्धो न गन्तुं क्षमते रसः ।<br>
विदग्धवनिताप्रौढप्रेम्णा रुद्धः पुमानिव ॥ ९.६२ ॥</p>
<p>नन्दी नागार्जुनश्चैव ब्रह्मज्योतिर्मुनीश्वरः ।<br>
वेत्ति श्रीसोमदेवश्च नापरः पृथिवीतले ॥ ९.६३ ॥</p>
<p>ततो जलं विनिक्षिप्य वह्निं प्रज्वालयेदधः ।<br>
नाभियन्त्रमिदं प्रोक्तं नन्दिना सर्ववेदिना ।<br>
अनेन जीर्यते सूतो निर्धूमः शुद्धगन्धकः ॥ ९.६४ ॥</p>
<p>मूषां मूषोदराविष्ठामाद्यन्तःसमवर्तुलाम् ।<br>
चिपिटां च तले प्रोक्तं ग्रस्तयन्त्रं मनीषिभिः ।<br>
सूतेन्द्ररन्धनार्थं हि रसविद्भिरुदीरितम् ॥ ९.६५ ॥</p>
<p>स्थाल्यां ताम्रादि निक्षिप्य मल्लेनास्य निरुध्य च ।<br>
पच्यते स्थालिकाधस्तात्स्थालीयन्त्रमिदं स्मृतम् ॥ ९.६६ ॥</p>
<p>विधायाष्टाङ्गुलं पात्रं लौहमष्टाङ्गुलोच्छ्रयम् ।<br>
कण्ठाधो ह्यङ्गुले देशे गलाधारे हि तत्र च ॥ ९.६७ ॥</p>
<p>तिर्यग्लोहशलाकाश्च तन्वीस्तिर्यग्विनिक्षिपेत् ।<br>
तनूनि स्वर्णपत्त्राणि तासामुपरि विन्यसेत् ॥ ९.६८ ॥</p>
<p>पत्त्राधो निक्षिपेद्वक्ष्यमाणमिहैव हि ।<br>
तत्पात्रं न्युब्जपात्रेण छादयेदपरेण हि ॥ ९.६९ ॥</p>
<p>मृदा विलिप्य संधिं च वह्निं प्रज्वालयेदधः ।<br>
तेन पत्त्राणि कृत्स्नानि हतान्युक्तविधानतः ॥ ९.७० ॥</p>
<p>रसश्चरति वेगेन द्रुतं गर्भे द्रवन्ति च ।<br>
गन्धालकशिलानां हि कज्जल्या वा मृताहिना ॥ ९.७१ ॥</p>
<p>धूपनं स्वर्णपत्त्राणां प्रथमं परिकीर्तितम् ।<br>
तारार्थं तारपत्त्राणि मृतवङ्गेन धूपयेत् ॥ ९.७२ ॥</p>
<p>धूपयेच्च यथायोग्यैरन्यैरुपरसैरपि ।<br>
धूपयन्त्रमिदं प्रोक्तं जारणाद्रव्यसाधने ॥ ९.७३ ॥</p>
<p>स्थूलस्थाल्यां जलं क्षिप्त्वा वासो बद्ध्वा मुके दृढम् ।<br>
तत्र स्वेद्यं विनिक्षिप्य तन्मुखं प्रपिधाय च ॥ ९.७४ ॥</p>
<p>अधस्ताज्ज्वालयेदग्निं यन्त्रं तत्कन्दुकाभिधम् ।<br>
स्वेदनीयन्त्रमित्यन्ये प्राहुश्चेदं मनीषिणः ॥ ९.७५ ॥</p>
<p>यद्वा स्थाल्यां जलं क्षिप्त्वा तृणं क्षिप्त्वा मुखोपरि ।<br>
स्वेद्यद्रव्यं परिक्षिप्य पिधानं प्रविधाय च ।<br>
अधस्ताज्ज्वालयेदग्निं यन्त्रं तत्कन्दुकं स्मृतम् ॥ ९.७६ ॥</p>
<p>खल्लयोग्या शिला नीला श्यामा स्निग्धा दृढा गुरुः ।<br>
षोडशाङ्गुलकोत्सेधा नवाङ्गुलकविस्तरा ॥ ९.७७ ॥</p>
<p>चतुर्विंशाङ्गुला दीर्घा घर्षणी द्वादशाङ्गुला ।<br>
विंशत्यङ्गुलदीर्घा वा स्यादुत्सेधे दशाङ्गुला ।<br>
खल्लप्रमाणं तज्ज्ञेयं श्रेष्ठं स्याद्रसकर्मणि ॥ ९.७८ ॥</p>
<p>खल्लयन्त्रं त्रिधा प्रोक्तं रसादिसुखमर्दने ॥ ९.७९ ॥</p>
<p>निरुद्गारौ सुमसृणौ कार्यौ पुत्रिकया युतौ ॥ ९.८० ॥</p>
<p>उत्सेधे स दशाङ्गुलः खलु कलातुल्याङ्गुलायामवान् विस्तारेण दशाङ्गुलो मुनिमितैर्निम्नस्तयैवाङ्गुलैः ।<br>
पाल्यां द्व्यङ्गुलिविस्तरश्च मसृणोऽतीवार्धचन्द्रोपमो घर्षो द्वादशकाङ्गुलश्च तदयं खल्लो मतः सिद्धये ॥ ९.८१ ॥</p>
<p>अस्मिन्पञ्चपलः सूतो मर्दनीयो विशुद्धये ।<br>
तत्तदौचित्ययोगेन खल्लेष्वन्येषु योजयेत् ॥ ९.८२ ॥</p>
<p>द्वादशाङ्गुलविस्तारः खल्लोऽतिमसृणोपलः ।<br>
चतुरङ्गुलनिम्नश्च मध्येऽतिमसृणीकृतः ॥ ९.८३ ॥</p>
<p>मर्दकश्चिपिटोऽधस्तात्सुग्राहश्च शिखोपरि ।<br>
अयं तु वर्तुलः खल्लो मर्दनेऽतिसुखप्रदः ॥ ९.८४ ॥</p>
<p>लौहो नवाङ्गुलः खल्लो निम्नत्वे च षडङ्गुलः ।<br>
मर्दकोऽष्टाङ्गुलश्चैव तप्तखल्लाभिधोऽप्ययम् ॥ ९.८५ ॥</p>
<p>कृत्वा खल्लाकृतिं चुल्लीमङ्गारैः परिपूरिताम् ।<br>
तस्यां निवेश्य तं खल्लं पार्श्वे भस्त्रिकया धमेत् ॥ ९.८६ ॥</p>
<p>तदन्तर्मर्दिता पिष्टिः क्षारैरम्लैश्च संयुता ।<br>
प्रद्रवत्यतिवेगेन स्वेदिता नात्र संशयः ।<br>
कृतः कान्तायसा सोऽयं भवेत्कोटिगुणो रसः ॥ ९.८७ ॥</p>
<p>मूषा हि क्रौञ्चिका प्रोक्ता कुमुदी करहाटिका ।<br>
पाचनी वह्निमित्रा च रसवादिभिरीर्यते ॥ १०.१ ॥</p>
<p>मुष्णाति दोषान्मूषा या सा मूषेति निगद्यते ॥ १०.२ ॥</p>
<p>उपादानं भवेत्तस्या मृत्तिका लोहमेव च ॥ १०.३ ॥</p>
<p>मूषा मुखविनिष्क्रान्ता वरमेकापि काकिणी ।<br>
दुर्जनप्रणिपातेन धिग्लक्षमपि मानिनाम् ॥ १०.४ ॥</p>
<p>मूषापिधानयोर्बन्धे बन्धनं संधिलेपनम् ।<br>
अन्ध्रणं रन्ध्रणं चैव संश्लिष्टं संधिबन्धनम् ॥ १०.५ ॥</p>
<p>मृत्तिका पाण्डुरस्थूला शर्करा शोणपाण्डुरा ।<br>
चिराध्मानसहा सा हि मूषार्थमतिशस्यते ।<br>
तदभावे च वाल्मीकी कौलाली वा समीर्यते ॥ १०.६ ॥</p>
<p>या मृत्तिका दुग्धतुषैः शणेन शिखित्रकैर्वा हयलद्दिना च ।<br>
लौहेन दण्डेन च कुट्टिता सा साधारणा स्यात्खलु मूषिकार्थे ॥ १०.७ ॥</p>
<p>श्वेताश्मानस्तुषा दग्धाः शिखित्राः शणखर्परे ।<br>
लद्दिः किट्टं कृष्णमृत्स्ना संयोज्या मूषिकामृदि ॥ १०.८ ॥</p>
<p>मृदस्त्रिभागाः शणलद्दिभागौ भागश्च निर्दग्धतुषोपलादेः ।<br>
किट्टार्धभागं परिखण्ड्य वज्रमूषां विदध्यात्खलु सत्त्वपाते ॥ १०.९ ॥</p>
<p>दग्धाङ्गारतुषोपेता मृत्स्ना वल्मीकमृत्तिका ।<br>
तत्तद्विडसमायुक्ता तत्तद्विडविलेपिता ॥ १०.१० ॥</p>
<p>तया या विहिता मूषा योगमूषेति कथ्यते ।<br>
अनया साधितः सूतो जायते गुणवत्तरः ॥ १०.११ ॥</p>
<p>गारभूनागधौताभ्यां शणैर्दग्धतुषैरपि ।<br>
समैः समा च मूषा मृन्महिषीदुग्धमर्दिता ॥ १०.१२ ॥</p>
<p>क्रौञ्चिका यन्त्रमात्रं हि बहुधा परिकीर्तिता ।<br>
तया विरचिता मूषा वज्रद्रावणिकोचिता ॥ १०.१३ ॥</p>
<p>दुग्धषड्गुणागाराष्टकिट्टाङ्गारशणान्विता ।<br>
कृष्णमृद्भिः कृता मूषा गारमूषेत्युदाहृता ।<br>
यामयुग्मपरिध्मानान्नासौ द्रवति वह्निना ॥ १०.१४ ॥</p>
<p>वज्राङ्गारतुषास्तुल्यास्तच्चतुर्गुणमृत्तिका ।<br>
गारा च मृत्तिकातुल्या सर्वैरेतैर्विनिर्मिता ।<br>
वरमूषेति निर्दिष्टा याममग्निं सहेत सा ॥ १०.१५ ॥</p>
<p>पाषाणरहिता रक्ता रक्तवर्गानुसाधिता ।<br>
मृत्तया साधिता मूषा क्षितिखेचरलेपिता ।<br>
वर्णमूषेति सा प्रोक्ता वर्णोत्कर्षे नियुज्यते ॥ १०.१६ ॥</p>
<p>पाषाणरहिता श्वेता श्वेतवर्गानुसाधिता ।<br>
मृत्तया साधिता मूषा क्षितिखेचरलेपिता ।<br>
रौप्यमूषेति सा प्रोक्ता वर्णोत्कर्षे नियुज्यते ॥ १०.१७ ॥</p>
<p>तत्तद्भेदमृदोद्भूता तत्तद्विडविलेपिता ।<br>
देहलोहार्थयोगार्थं विडमूषेत्युदाहृता ॥ १०.१८ ॥</p>
<p>गारभूनागधौताभ्यां तुषमृष्टशणेन च ।<br>
समैः समा च मूषा मृन्महिषीदुग्धमर्दिता ॥ १०.१९ ॥</p>
<p>क्रौञ्चिका यन्त्रमात्रे हि बहुधा परिकीर्तिता ।<br>
तया विरचिता मूषा लिप्ता मत्कुणशोणितैः ॥ १०.२० ॥</p>
<p>बालाब्दध्वनिमूलैश्च वज्रद्रावणक्रौञ्चिका ।<br>
सहतेऽग्निं चतुर्यामं द्रवेण व्याधिता सती ॥ १०.२१ ॥</p>
<p>द्रवे द्रवीभावमुखे मूषाया ध्मानयोगतः ।<br>
क्षणमुद्धरणं यत्तन्मूषाप्यायनमुच्यते ॥ १०.२२ ॥</p>
<p>वृन्ताकाकारमूषायां नालं द्वादशकाङ्गुलम् ।<br>
धत्तूरपुष्पवच्चोर्ध्वं सुदृढं श्लिष्टपुष्पवत् ॥ १०.२३ ॥</p>
<p>अष्टाङ्गुलं च सच्छिद्रं सा स्याद्वृन्ताकमूषिका ।<br>
अनया खर्परादीनां मृदूनां सत्त्वमाहरेत् ॥ १०.२४ ॥</p>
<p>मूषा या गोस्तनाकारा शिखायुक्तपिधानका ।<br>
सत्त्वानां द्रावणे शुद्धौ मूषा सा गोस्तनी भवेत् ॥ १०.२५ ॥</p>
<p>निर्दिष्टा मल्लमूषा या मल्लद्वितयसम्पुटात् ।<br>
पर्पट्यादिरसादीनां स्वेदनाय प्रकीर्तिता ॥ १०.२६ ॥</p>
<p>कुलालभाण्डरूपा या दृढा च परिपाचिता ।<br>
पक्वमूषेति सा प्रोक्ता पोटल्यादिविपाचने ॥ १०.२७ ॥</p>
<p>निर्वक्रगोलकाकारा पुटनद्रव्यगर्भिणी ।<br>
गोलमूषेति सा प्रोक्ता सत्वरद्रवरोधिनी ॥ १०.२८ ॥</p>
<p>तले या कूर्पराकारा क्रमादुपरि विस्तृता ।<br>
स्थूलवृन्ताकवत्स्थूला महामूषेत्यसौ स्मृता ।<br>
सा चायोऽभ्रकसत्त्वादेः पुटाय द्रावणाय च ॥ १०.२९ ॥</p>
<p>मण्डूकाकारा या निम्नतायामविस्तरा ।<br>
षडङ्गुलप्रमाणेन मूषा मण्डूकसंज्ञिका ।<br>
भूमौ निखन्य तां मूषां दद्यात्पुटमथोपरि ॥ १०.३० ॥</p>
<p>मूषा या चिपिटा मूले वर्तुलाष्टाङ्गुलोच्छ्रया ।<br>
मूषा सा मूसलाख्या स्याच्चक्रिबद्धरसे हिता ॥ १०.३१ ॥</p>
<p>सत्त्वानां पातनार्थाय पातितानां विशुद्धये ।<br>
कोष्ठिका विविधाकारास्तासां लक्षणमुच्यते ॥ १०.३२ ॥</p>
<p>राजहस्तसमुत्सेधा तदर्धायामविस्तरा ।<br>
चतुरस्रा च कुड्येन वेष्टिता मृन्मयेन च ॥ १०.३३ ॥</p>
<p>एकभित्तौ चरेद्द्वारं वितस्त्याभोगसंयुतम् ।<br>
द्वारं सार्धवितस्त्या च संमितं सुदृढं शुभम् ॥ १०.३४ ॥</p>
<p>देहल्यधो विधातव्यं धमनाय यथोचितम् ।<br>
प्रादेशप्रमिता भित्तिरुत्तरङ्गस्य चोर्ध्वतः ॥ १०.३५ ॥</p>
<p>द्वारं चोपरि कर्तव्यं प्रादेशप्रमितं खलु ।<br>
ततश्चेष्टिकया रुद्ध्वा द्वारसंधिं विलिप्य च ॥ १०.३६ ॥<br>
शिखित्रैस्तां समापूर्य धमेद्भस्त्राद्वयेन च ।<br>
शिखित्रान् धमनद्रव्यमूर्ध्वद्वारेण निक्षिपेत् ॥ १०.३७ ॥</p>
<p>सत्त्वपातनगोलांश्च पञ्च पञ्च पुनः पुनः ।<br>
भवेदङ्गारकोष्ठीयं खराणां सत्त्वपातिनी ॥ १०.३८ ॥</p>
<p>दृढभूमौ चरेद्गर्तं वितस्त्या संमितं शुभम् ।<br>
वर्तुलं चाथ तन्मध्ये गर्तमन्यं प्रकल्पयेत् ॥ १०.३९ ॥</p>
<p>चतुरङ्गुलविस्तारनिम्नत्वेन समन्वितम् ।<br>
गर्ताद्धरणिपर्यन्तं तिर्यङ्नालसमन्वितम् ॥ १०.४० ॥</p>
<p>किंचित्समुन्नतं बाह्यगर्ताभिमुखनिम्नगम् ।<br>
मृच्चक्रीं पञ्चरन्ध्राढ्यां गर्भगर्तोदरे क्षिपेत् ॥ १०.४१ ॥</p>
<p>आपूर्य कोकिलैः कोष्ठीं प्रधमेदेकभस्त्रया ।<br>
पातालकोष्ठिका ह्येषा मृदूनां सत्त्वपातिनी ।<br>
ध्मानसाध्यपदार्थानां नन्दिना परिकीर्तिता ॥ १०.४२ ॥</p>
<p>द्वादशाङ्गुलनिम्ना या प्रादेशप्रमिता तथा ।<br>
चतुरङ्गुलतश्चोर्ध्वं वलयेन समन्विता ॥ १०.४३ ॥</p>
<p>भूरिच्छिद्रवती चक्रीं वलयोपरि निक्षिपेत् ।<br>
शिखित्रांस्तत्र निक्षिप्य प्रधमेद्वङ्कनालतः ।<br>
गारकोष्ठीयमाख्याता मृष्टलोहविनाशिनी ॥ १०.४४ ॥</p>
<p>मूषामृद्भिर्विधातव्यमरत्निप्रमितं दृढम् ।<br>
अधोमुखं च तद्वक्त्रे नालं पञ्चाङ्गुलं खलु ।<br>
वङ्कनालमिदं प्रोक्तं दृढध्मानाय कीर्तितम् ॥ १०.४५ ॥</p>
<p>कोष्ठी सिद्धरसादीनां विधानाय विधीयते ।<br>
द्वादशाङ्गुलकोत्सेधा सा बुध्ने चतुरङ्गुला ।<br>
तिर्यक्प्रधमनास्या च मृदुद्रव्यविशोधिनी ॥ १०.४६ ॥</p>
<p>रसादिद्रव्यपाकानां प्रमाणज्ञापनं पुटम् ।<br>
नेष्टो न्यूनाधिकः पाकः सुपाकं हितमौषधम् ॥ १०.४७ ॥</p>
<p>लोहादेरपुनर्भावो गुणाधिक्यं ततोऽग्रता ।<br>
अनप्सु मज्जनं रेखापूर्णता पुटतो भवेत् ॥ १०.४८ ॥</p>
<p>पुटाद्ग्राव्णो लघुत्वं च शीघ्रव्याप्तिश्च दीपनम् ।<br>
जारितादपि सूतेन्द्राल्लोहानामधिको गुणः ॥ १०.४९ ॥</p>
<p>यथाश्मनि विशेद्वह्निर्बहिस्थपुटयोगतः ।<br>
चूर्णत्वाद्धि गुणावाप्तिस्तथा लोहेषु निश्चितम् ॥ १०.५० ॥</p>
<p>निम्नविस्तरतः कुण्डे द्विहस्ते चतुरस्रके ।<br>
वनोत्पलसहस्रेण पूरिते पुटनौषधम् ॥ १०.५१ ॥</p>
<p>क्रौञ्च्यां रुद्धं प्रयत्नेन पिष्टिकोपरि निक्षिपेत् ।<br>
वनोत्पलसहस्रार्धं क्रौञ्चिकोपरि विन्यसेत् ।<br>
वह्निं प्रज्वालयेत्तत्र महापुटमिदं स्मृतम् ॥ १०.५२ ॥</p>
<p>राजहस्तप्रमाणेन चतुरस्रं च निम्नकम् ।<br>
पूर्णं चोपलसाठीभिः कण्ठावध्यथ विन्यसेत् ॥ १०.५३ ॥</p>
<p>विन्यसेत्कुमुदीं तत्र पुटनद्रव्यपूरिताम् ।<br>
पूर्णच्छगणतोऽर्धानि गिरिण्डानि विनिक्षिपेत् ।<br>
एतद्गजपुटं प्रोक्तं महागुणविधायकम् ॥ १०.५४ ॥</p>
<p>इत्थं चारत्निके कुण्डे पुटं वाराहमुच्यते ॥ १०.५५ ॥</p>
<p>पुटं भूमितले तत्तद्वितस्तिद्वितयोच्छ्रेयम् ।<br>
तावच्च तलविस्तीर्णं तत्स्यात्कुक्कुटकं पुटम् ॥ १०.५६ ॥</p>
<p>यत्पुटं दीयते भूमावष्टसंख्यैर्वनोपलैः ।<br>
बद्ध्वा सूतार्कभस्मार्थं कपोतपुटमुच्यते ॥ १०.५७ ॥</p>
<p>गोष्ठान्तर्गोक्षुरणं शुष्कं चूर्णितगोमयम् ।<br>
गोवरं तत्समादिष्टं वरिष्ठं रससाधने ॥ १०.५८ ॥</p>
<p>गोवरैर्वा तुषैर्वापि पुटं यत्र प्रदीयते ।<br>
तद्गोवरपुटं प्रोक्तं रसभस्मप्रसिद्धये ॥ १०.५९ ॥</p>
<p>स्थूलभाण्डे तुषापूर्णे मध्ये मूषासमन्विते ।<br>
वह्निना विहिते पाके तद्भाण्डपुटमुच्यते ॥ १०.६० ॥</p>
<p>अधस्तादुपरिष्टाच्च क्रौञ्चिकाच्छाद्यते खलु ।<br>
वालुकाभिः प्रतप्ताभिर्यत्र तद्वालुकापुटम् ॥ १०.६१ ॥</p>
<p>वह्निमित्राः क्षितौ सम्यङ्निखन्याद्द्वयंगुलादधः ।<br>
उपरिष्टात्पुटं यत्र पुटं तद्भूधराह्वयम् ॥ १०.६२ ॥</p>
<p>ऊर्ध्वं षोडशिकामूत्रैस्तुषैर्वा गोवरैः पुटम् ।<br>
यत्र तल्लावकाख्यं स्यात्सुमृदुद्रव्यसाधने ॥ १०.६३ ॥</p>
<p>अनुक्तपुटमाने तु साध्यद्रव्यबलाबलात् ।<br>
पुटं विज्ञाय दातव्यमूहापोहविचक्षणैः ॥ १०.६४ ॥</p>
<p>पिष्टकं छगणं छाणमुत्पलं चोपलं तथा ।<br>
गिरिण्डोपलसाठी च वराटी छगणाभिधाः ॥ १०.६५ ॥</p>
<p>सुवर्णं रजतं ताम्रं त्रपु सीसकमायसम् ।<br>
षडेतानि च लोहानि कृत्रिमौ कांस्यपित्तलौ ॥ १०.६६ ॥</p>
<p>लवणानि षडुच्यन्ते सामुद्रं सैन्धवं विडम् ।<br>
सौवर्चलं रोमकं च चूल्लिकालवणं तथा ॥ १०.६७ ॥</p>
<p>क्षारत्रयं समाख्यातं यवसर्जिकटङ्कणम् ॥ १०.६८ ॥</p>
<p>पलाशमुष्ककक्षारौ यवक्षारः सुवर्चिका ।<br>
तिलनालोद्भवः क्षारः संयुक्तं क्षारपञ्चकम् ॥ १०.६९ ॥</p>
<p>घृतं गुडो माक्षिकं च विज्ञेयं मधुरत्रयम् ॥ १०.७० ॥</p>
<p>कङ्गुणी तुम्बिनी घोषा करीरश्रीफलोद्भवम् ।<br>
कटुवार्त्ताकसिद्धार्थसोमराजीविभीतजम् ॥ १०.७१ ॥</p>
<p>अतसीजं महाकालीनिम्बजं तिलजं तथा ।<br>
अपामार्गाद्देवदालीदन्तीतुम्बुरुविग्रहात् ॥ १०.७२ ॥</p>
<p>अङ्कोलोन्मत्तभल्लातपलाशेभ्यस्तथैव च ।<br>
एतेभ्यस्तैलमादाय रसकर्मणि योजयेत् ॥ १०.७३ ॥</p>
<p>जम्बूकमण्डूकवसा वसा कच्छपसम्भवा ।<br>
कर्कटीशिशुमारी च गोशूकरनरोद्भवा ।<br>
अजोष्ट्रखरमेषाणां महिषस्य वसा तथा ॥ १०.७४ ॥</p>
<p>मूत्राणि हस्तिकरभमहिषीखरवाजिनाम् ।<br>
गोऽजावीनां स्त्रियः पुंसां पुष्पं बीजं तु योजयेत् ॥ १०.७५ ॥</p>
<p>माहिषाम्बु दधि क्षीरं साभिघारं शकृद्रसः ।<br>
तत्पञ्चमाहिषं ज्ञेयं तद्वच्छागलपञ्चकम् ॥ १०.७६ ॥</p>
<p>अम्लवेतसजम्बीरनिम्बुकं बीजपूरकम् ।<br>
चाङ्गेरी चणकाम्लं च अम्लीकं कोलदाडिमम् ॥ १०.७७ ॥</p>
<p>अम्बष्ठा तिन्तिडीकं च नागरं रसपत्त्रिका ।<br>
करवन्दं तथा चान्यदम्लवर्गः प्रकीर्तितः ॥ १०.७८ ॥</p>
<p>चणकाम्लश्च सर्वेषामेक एव प्रशस्यते ।<br>
अम्लवेतसमेकं वा सर्वेषामुत्तमोत्तमम् ।<br>
रसादीनां विशुद्ध्यर्थं द्रावणे जारणे हितम् ॥ १०.७९ ॥</p>
<p>कोलदाडिमवृक्षाम्लचुल्लिकाचुक्रिकारसः ।<br>
पञ्चाम्लकं समुद्दिष्टं तच्चोक्तं चाम्लपञ्चकम् ॥ १०.८० ॥</p>
<p>इष्टिका गैरिका लोणं भस्म वल्मीकमृत्तिका ।<br>
रसप्रयोगकुशलैः कीर्तिताः पञ्चमृत्तिकाः ॥ १०.८१ ॥</p>
<p>शृङ्गीकं कालकुटं च वत्सनाभं सकृत्रिमम् ।<br>
पित्तं च विषवर्गोऽयं स वरः परिकीर्तितः ॥ १०.८२ ॥</p>
<p>रसकर्मणि शस्तोऽयं तद्भेदनविधावपि ।<br>
अयुक्त्या सेवितश्चायं मारयत्येव निश्चितम् ॥ १०.८३ ॥</p>
<p>लाङ्गली विषमुष्टिश्च करवीरं जया तथा ।<br>
नीलकः कनकोऽर्कश्च वर्गो ह्युपविषात्मकः ॥ १०.८४ ॥</p>
<p>हस्त्यश्ववनिता धेनुर्गर्दभी छागिकाविका ।<br>
उष्ट्रिकोदुम्बराश्वत्थभानुन्यग्रोधतिल्वकम् ॥ १०.८५ ॥</p>
<p>दुग्धिका स्नुग्गुणश्चैव तथैवोत्तमकण्टिका ।<br>
एषां दुग्धैर्विनिर्दिष्टो दुग्धवर्गो रसादिषु ॥ १०.८६ ॥</p>
<p>पारावतस्य चाषस्य कपोतस्य कलापिनः ।<br>
गृध्रस्य कुक्कुटस्यापि विनिर्दिष्टो हि विंगणः ।<br>
शोधनं सर्वलोहानां पुटनाल्लेपनात्खलु ॥ १०.८७ ॥</p>
<p>कुसुम्भं खदिरो लाक्षा मञ्जिष्ठा रक्तचन्दनम् ।<br>
अक्षी च बन्धुजीवश्च तथा कर्पूरगन्धिनी ।<br>
माक्षिकं चेति विज्ञेयो रक्तवर्गोऽतिरञ्जनः ॥ १०.८८ ॥</p>
<p>किंशुकः कर्णिकारश्च हरिद्राद्वितयं तथा ।<br>
पीतवर्गोऽयमादिष्टो रसराजस्य कर्मणि ॥ १०.८९ ॥</p>
<p>तगरः कुटजः कुन्दो गुञ्जा जीवन्तिका तथा ।<br>
सिताम्भोरुहकन्दश्च श्वेतवर्ग उदाहृतः ॥ १०.९० ॥</p>
<p>कदली कारवेल्ली च त्रिफला नीलिका नलः ।<br>
पङ्कः कासीसबालाम्रं कृष्णवर्ग उदाहृतः ॥ १०.९१ ॥</p>
<p>रक्तवर्गादिवर्गैश्च द्रव्यं यज्जारणात्मकम् ।<br>
भावनीयं प्रयत्नेन तादृग्रागाप्तये खलु ॥ १०.९२ ॥</p>
<p>काचटङ्कणक्षिप्राभिः शोधनीयो गणो मतः ॥ १०.९३ ॥</p>
<p>सत्त्वानां बद्धसूतस्य लोहानां मलनाशनः ।<br>
कापालीकङ्गुणध्वंसी रसवादिभिरुच्यते ॥ १०.९४ ॥</p>
<p>महिषी मेषशृङ्गी च कलिङ्गो धवबीजयुक् ।<br>
शशास्थीनि च योगोऽयं लोहकाठिन्यनाशनः ॥ १०.९५ ॥</p>
<p>गुडगुग्गुलुगुञ्जाज्यसारघैष्टङ्गणान्वितैः ।<br>
दुर्द्रावाखिललोहादेर्द्रावणाय गणो मतः ॥ १०.९६ ॥</p>
<p>क्षाराः सर्वे मलं हन्युरम्लं शोधनजारणम् ।<br>
मान्द्यं विषाणि निघ्नन्ति स्नैग्ध्यं स्नेहाः प्रकुर्वते ॥ १०.९७ ॥</p>
<p>षट्त्रुट्यश्चैकलिक्षा स्यात्षड्लिक्षा यूकमुच्यते ।<br>
षड्यूकास्तु रजःसंज्ञं कथितं तव सुव्रते ॥ ११.१ ॥</p>
<p>षड्रजः सर्षपः साक्षात्सिद्धार्थः स च कीर्तितः ।<br>
षट्सिद्धार्थेन देवेशि यवस्त्वेकः प्रकीर्तितः ॥ ११.२ ॥</p>
<p>षड्यवैरेकगुञ्जा स्यात्त्रिगुञ्जो वल्ल उच्यते ।<br>
षड्भिरेव तु गुञ्जाभिर्माष एकः प्रकीर्तितः ।<br>
माषा द्वादश तोलः स्यादष्टौ तोलाः पलं भवेत् ॥ ११.३ ॥</p>
<p>त्रुटिः स्यादणुभिः षड्भिस्तैर्लिक्षा षड्भिरीरिता ।<br>
ताभिः षड्भिर्भवेद्यूका षड्यूकास्तद्रजः स्मृतम् ॥ ११.४ ॥</p>
<p>षड्रजः सर्षपः प्रोक्तस्तैः षड्भिर्यव ईरितः ।<br>
एका गुञ्जा यवैः षड्भिर्निष्पावस्तु द्विगुञ्जकः ॥ ११.५ ॥</p>
<p>स्याद्गुञ्जात्रितयं वल्लो द्वौ वल्लौ माष उच्यते ।<br>
द्वौ माषौ धरणं ते द्वे शाणनिष्ककलाः स्मृताः ॥ ११.६ ॥</p>
<p>निष्कद्वयं तु वटकः स च कोल इतीरितः ।<br>
स्यात्कोलत्रितयं तोलः कर्षो निष्कचतुष्टयम् ॥ ११.७ ॥</p>
<p>उदुम्बरं पाणितलं सुवर्णं कवलग्रहः ।<br>
अक्षं बिडालपदकं शुक्तिः पाणितलद्वयम् ॥ ११.८ ॥</p>
<p>शुक्तिद्वयं पलं केचिदन्ये शुक्तित्रयं विदुः ।<br>
तदेव कथितं मुष्टिः प्रकुञ्चो बिल्वमित्यपि ॥ ११.९ ॥</p>
<p>पलद्वयं तु प्रसृतं तद्द्वयं कुडवोऽञ्जलिः ।<br>
कुडवौ मानिका तौ स्यात्प्रस्थो द्वे मानिके स्मृतः ॥ ११.१० ॥</p>
<p>प्रस्थद्वयं शुभं तौ द्वौ पात्रकं द्वयमाढकम् ।<br>
तैश्चतुर्भिर्घटोन्माननल्वनार्मणशूर्पकाः ॥ ११.११ ॥</p>
<p>द्रोणस्य शब्दाः पर्यायाः पलानां शतकं तुला ।<br>
चत्वारिंशत्पलशततुला भारः प्रकीर्तितः ॥ ११.१२ ॥</p>
<p>रसार्णवादिशास्त्राणि निरीक्ष्य कथितं मया ।<br>
रसोपयोगि यत्किंचिद्दिङ्मात्रं तत्प्रदर्शितम् ॥ ११.१३ ॥</p>
<p>अधुना रसराजस्य संस्कारान् सम्प्रचक्ष्महे ॥ ११.१४ ॥</p>
<p>स्यात्स्वेदनं तदनु मर्दनमूर्छने च उत्थापनं पतनरोधनियामनानि ।<br>
संदीपनं गगनभक्षणमानमत्र संचारणा तदनु गर्भगता द्रुतिश्च ॥ ११.१५ ॥</p>
<p>बाह्या द्रुतिः सूतकजारणा स्याद्ग्रासस्तथा सारणकर्म पश्चात् ।<br>
संक्रामणं वेधविधिः शरीरे योगस्तथाष्टादशधात्र कर्म ॥ ११.१६ ॥</p>
<p>न योज्यो मर्मणि छिन्ने न च क्षाराग्निदग्धयोः ॥ ११.१७ ॥</p>
<p>शुद्धः स मृद्वग्निसहो मूर्छितो व्याधिनाशनः ॥ ११.१८ ॥</p>
<p>निष्कम्पवेगस्तीव्राग्नावायुरारोग्यदो मृतः ।<br>
विषं वह्निर्मलश्चेति दोषा नैसर्गिकास्त्रयः ॥ ११.१९ ॥</p>
<p>रसे मरणसंतापमूर्छानां हेतवः क्रमात् ॥ ११.२० ॥</p>
<p>योगिकौ नागवङ्गौ द्वौ तौ जाड्याध्मानकुष्ठदौ ॥ ११.२१ ॥</p>
<p>औपाधिकाः पुनश्चान्ये कीर्तिताः सप्तकञ्चुकाः ।<br>
भूमिजा गिरिजा वार्जास्ते च द्वे नागवङ्गजौ ॥ ११.२२ ॥</p>
<p>द्वादशैते रसे दोषाः प्रोक्ता रसविशारदैः ॥ ११.२३ ॥</p>
<p>भूमिजाः कुर्वते कुष्ठं गिरिजा जाड्यमेव च ।<br>
वारिजा वातसंघातं दोषाढ्यं नागवङ्गयोः ॥ ११.२४ ॥</p>
<p>पर्पटी पाटिनी भेदी द्रावी मलकरी तथा ।<br>
अन्धकारी तथा ध्वाङ्क्षी विज्ञेयाः सप्त कञ्चुकाः ॥ ११.२५ ॥</p>
<p>तस्मात्सूतविधानार्थं सहायैर्निपुणैर्युतः ।<br>
सर्वोपस्करमादाय रसकर्म समारभेत् ॥ ११.२६ ॥</p>
<p>द्वे सहस्रे पलानां तु सहस्रं शतमेव वा ।<br>
अष्टाविंशत्पलान्येव दश पञ्चैकमेव वा ॥ ११.२७ ॥</p>
<p>पलार्धेनैव कर्तव्यः संस्कारः सूतकस्य च ।<br>
सुदिने शुभनक्षत्रे रसशोधनमारभेत् ॥ ११.२८ ॥</p>
<p>त्र्यूषणं लवणासूर्यौ चित्रकार्द्रकमूलकम् ।<br>
क्षिप्त्वा सूतो मुहुः स्वेद्यः काञ्जिकेन दिनत्रयम् ॥ ११.२९ ॥</p>
<p>गृहधूमेष्टिकाचूर्णं तथा दधि गुडान्वितम् ।<br>
लवणासुरीसंयुक्तं क्षिप्त्वा सूतं विमर्दयेत् ॥ ११.३० ॥</p>
<p>षोडशांशं तु तद्द्रव्यं सूतमानान्नियोजयेत् ।<br>
सूतं क्षिप्त्वा समं तेन दिनानि त्रीणि मर्दयेत् ॥ ११.३१ ॥</p>
<p>जीर्णाभ्रकं तथा बीजं जीर्णसूतं तथैव च ।<br>
नैर्मल्यार्थं हि सूतस्य खल्ले धृत्वा विमर्दयेत् ॥ ११.३२ ॥</p>
<p>गृह्णाति निर्मलो रागान् ग्रासे ग्रासे विमर्दितः ।<br>
मर्दनाख्यं हि यत्कर्म तत्सूतगुणकृद्भवेत् ॥ ११.३३ ॥</p>
<p>गृहकन्या मलं हन्यात्त्रिफला वह्निनाशिनी ।<br>
चित्रमूलं विषं हन्ति तस्मादेभिः प्रयत्नतः ॥ ११.३४ ॥</p>
<p>मिश्रितं सूतकं द्रव्यैः सप्तवाराणि मूर्छयेत् ।<br>
इत्थं संमूर्छितः सूतो दोषशून्यः प्रजायते ॥ ११.३५ ॥</p>
<p>अस्माद्विरेकात्संशुद्धो रसः पात्यस्ततः परम् ।<br>
उद्धृतः काञ्जिकक्वाथात्पूतिदोषनिवृत्तये ॥ ११.३६ ॥</p>
<p>ताम्रेण पिष्टिकां कृत्वा पातयेदूर्ध्वभाजने ।<br>
वङ्गनागौ परित्यज्य शुद्धो भवति सूतकः ॥ ११.३७ ॥</p>
<p>शुल्लेन पातयेत्पिष्टीं त्रिधोर्ध्वं सप्तधा त्वधः ॥ ११.३८ ॥</p>
<p>त्रिफलाशिग्रुशिखिभिर्लवणासुरीसंयुतैः ।<br>
नष्टपिष्टं रसं कृत्वा लेपयेच्चोर्ध्वभाजने ।<br>
ततो दीप्तैरधः पातमुत्पलैस्तत्र कारयेत् ॥ ११.३९ ॥</p>
<p>हरिद्राङ्कोलशम्पाककुमारीत्रिफलाग्निभिः ।<br>
तण्डुलीयकवर्षाभूहिङ्गुसैन्धवमाक्षिकैः ॥ ११.४० ॥</p>
<p>पिष्टं रसं सलवणैः सर्पाक्ष्यादिभिरेव वा ।<br>
पातयेदथवा देवि व्रणघ्नो यक्षलोचनैः ॥ ११.४१ ॥</p>
<p>इत्थं ह्यधऊर्ध्वपातेन पातितोऽसौ यदा भवेत् ।<br>
तदा रसायने योग्यो भवेद्द्रव्यविशेषतः ॥ ११.४२ ॥</p>
<p>अथवा दीपकयन्त्रे निपातितः सर्वदोषनिर्मुक्तः ॥ ११.४३ ॥</p>
<p>तिर्यक्पातनविधिना निपातितः सूतराजस्तु ।<br>
श्लक्ष्णीकृतमभ्रदलं रसेन्द्रयुक्तं तथारनालेन ॥ ११.४४ ॥</p>
<p>खले दत्त्वा मृदितं यावत्तन्नष्टपिष्टतामेति ।<br>
कुर्यात्तिर्यक्पातनपातितसूतं क्रमेण दृढवह्निम् ॥ ११.४५ ॥</p>
<p>संस्वेद्यः पात्योऽसौ न पतति यावद्दृढश्चाग्नौ ।<br>
तदासौ शुध्यते सूतः कर्मकारी भवेद्ध्रुवम् ॥ ११.४६ ॥</p>
<p>मर्दनैर्मूर्छनैः पातैर्मन्दः शान्तो भवेद्रसः ॥ ११.४७ ॥</p>
<p>सृष्ट्यम्बुजैर्निरोधेन ततो मुखकरो रसः ।<br>
स्वेदनादिवशात्सूतो वीर्यं प्राप्नोत्यनुत्तमम् ॥ ११.४८ ॥</p>
<p>नियम्योऽसौ ततः सम्यक्चपलत्वनिवृत्तये ।<br>
कर्कोटी फणिनेत्राभ्यां वृश्चिकाम्बुजमार्कवैः ।<br>
समं कृत्वारनालेन स्वेदयेच्च दिनत्रयम् ॥ ११.४९ ॥</p>
<p>मरिचैर्भूखगयुक्तैर्लवणासुरीशिग्रुटङ्कणोपेतैः ।<br>
काञ्जिकयुक्तैस्त्रिदिनं ग्रासार्थी जायते स्वेदात् ॥ ११.५० ॥</p>
<p>त्रिक्षारसिन्धुखगभूशिखिशिग्रुराजीतीक्ष्णाम्लवेतसमुखैर्लवणोषणाम्लैः ।<br>
नेपालताम्रदलशोषितमारनाले साम्लासवाम्लपुटितं रसदीपनं तत् ॥ ११.५१ ॥</p>
<p>स्वेदयेदासवाम्लेन वीर्यतेजःप्रवृद्धये ।<br>
यथोपयोगं स्वेद्यः स्यान्मूलिकानां रसेषु च ॥ ११.५२ ॥</p>
<p>सर्पाक्षी क्षीरिणी वन्ध्या मत्स्याक्षी शङ्खपुष्पिका ।<br>
काकजङ्घा शिखिशिखा ब्रह्मदण्ड्याखुकर्णिका ॥ ११.५३ ॥</p>
<p>वर्षाभूः कम्बुकी दूर्वा सैर्यकोत्पलशिम्बिकाः ।<br>
शतावरी वज्रलता वज्रकन्दाग्निकर्णिका ॥ ११.५४ ॥</p>
<p>श्वेतार्कशिग्रुधत्तूरमृगदूर्वारसाङ्कुशाः ।<br>
रम्भा रक्ताभनिर्गुण्डी लज्जालुः सुरदालिका ॥ ११.५५ ॥</p>
<p>मण्डूकपर्णी पाताली चित्रकं ग्रीष्मसुन्दरा ।<br>
काकमाची महाराष्ट्री हरिद्रा तिलपर्णिका ॥ ११.५६ ॥</p>
<p>जाती जयन्ती श्रीदेवी भूकदम्बः कुसुम्भकः ।<br>
कोशातकी नीरं कणा लाङ्गली कटुतुम्बिका ॥ ११.५७ ॥</p>
<p>चक्रमर्दोऽमृता कन्दः सूर्यावर्तेषु पुङ्खिका ।<br>
वाराही हस्तिशुण्डी च प्रायेण रसमूलिकाः ॥ ११.५८ ॥</p>
<p>रसस्य भावने स्वेदे मृषालेपे च पूजिताः ।<br>
इत्यष्टौ सूतसंस्काराः समा द्रव्ये रसायने ।<br>
कार्यास्ते प्रथमं शेषा नोक्ता द्रव्योपयोगिनः ॥ ११.५९ ॥</p>
<p>पञ्चविंशतिसंख्याकान्रसबन्धान् प्रचक्ष्महे ।<br>
येन येन हि चाञ्चल्यं दुर्ग्रहत्वं च नश्यति ।<br>
रसराजस्य सम्प्रोक्तो बन्धनार्थो हि वार्त्तिकैः ॥ ११.६० ॥</p>
<p>हठारोटौ तथाभासः क्रियाहीनश्च पिष्टिका ।<br>
क्षारः खोटश्च पोटश्च कल्कबन्धश्च कज्जलिः ॥ ११.६१ ॥</p>
<p>सजीवश्चैव निर्जीवो निर्बीजश्च सबीजकः ।<br>
शृङ्खलाद्रुतिबन्धौ च बालकश्च कुमारकः ॥ ११.६२ ॥</p>
<p>तरुणश्च तथा वृद्धो मूर्तिबद्धस्तथापरः ।<br>
जलबन्धोऽग्निबन्धश्च सुसंस्कृतकृताभिधः ।<br>
महाबन्धाभिधश्चेति पञ्चविंशतिरीरिताः ॥ ११.६३ ॥</p>
<p>केचिद्वदन्ति षड्विंशो जलूकाबन्धसंज्ञकः ।<br>
स तावन्नेष्यते देहे स्त्रीणां द्रावेऽतिशस्यते ॥ ११.६४ ॥</p>
<p>हठो रसः स विज्ञेयः सम्यक्शुद्धिविवर्जितः ।<br>
स सेवितो नृणां कुर्यान्मृत्युं वा व्याधिमुद्धतम् ॥ ११.६५ ॥</p>
<p>सुशोधितो रसः सम्यगारोट इति कथ्यते ।<br>
स क्षेत्रीकरणे श्रेष्ठः शनैर्व्याधिविनाशनः ॥ ११.६६ ॥</p>
<p>पुटितो यो रसो याति योगं मुक्त्वा स्वभावताम् ।<br>
भावितो धातुमूलाद्यैराभासो गुणवैकृतेः ॥ ११.६७ ॥</p>
<p>असंशोधितलोहाद्यैः साधितो यो रसोत्तमः ।<br>
क्रियाहीनः स विज्ञेयो विक्रियां यात्यपथ्यतः ॥ ११.६८ ॥</p>
<p>तीव्रातपे गाढतरावमर्दात्पिष्टी भवेत्सा नवनीतरूपा ।<br>
स रसः पिष्टिकाबन्धो दीपनः पाचनस्तराम् ॥ ११.६९ ॥</p>
<p>शङ्खशुक्तिवराटाद्यैर्योऽसौ संसाधितो रसः ।<br>
क्षारबन्धः परं दीप्तिपुष्टिकृच्छूलनाशनः ॥ ११.७० ॥</p>
<p>बन्धो यः खोटतां याति ध्मातो ध्मातः क्षयं व्रजेत् ।<br>
खोटबन्धः स विज्ञेयः शीघ्रं सर्वगदापहः ॥ ११.७१ ॥</p>
<p>द्रुतकज्जलिका मोचापत्त्रके चिपिटीकृता ।<br>
स पोटः पर्पटी सैव बालाद्यखिलरोगनुत् ॥ ११.७२ ॥</p>
<p>स्वेदाद्यैः साधितः सूतः पङ्कत्वं समुपागतः ।<br>
कल्कबद्धः स विज्ञेयो योगोक्तफलदायकः ॥ ११.७३ ॥</p>
<p>कज्जली रसगन्धोत्था सुश्लक्ष्णा कज्जलोपमा ।<br>
तत्तद्योगेन संयुक्ता कज्जलीबन्ध उच्यते ॥ ११.७४ ॥</p>
<p>भस्मीकृतो गच्छति वह्नियोगाद्रसः सजीवः स खलु प्रदिष्टः ।<br>
संसेवितोऽसौ न करोति भस्मकार्यं जवाद्रोगविनाशनं च ॥ ११.७५ ॥</p>
<p>जीर्णाभ्रको वा परिजीर्णगन्धो भस्मीकृतश्चाखिललोहमौलिः ।<br>
निर्जीवनामा हि स भस्मसूतो निःशेषरोगान् विनिहन्ति सद्यः ॥ ११.७६ ॥</p>
<p>रसस्तु पादांशवर्णजीर्णः पिष्टीकृतो गन्धकयोगतश्च ।<br>
तुल्यांशगन्धैः पुटितः क्रमेण निर्बीजनामा सकलामयघ्नः ॥ ११.७७ ॥</p>
<p>पिष्टीकृतैरभ्रकसत्त्वहेमतारार्ककान्तैः परिजारितो यः ।<br>
हतस्ततः षड्गुणगन्धकेन सबीजबद्धो विपुलप्रभावः ॥ ११.७८ ॥</p>
<p>वज्रादिनिहतः सूतो हतः सूतः समोऽपरः ।<br>
शृङ्खलाबद्धसूतस्तु देहलोहविधायकः ।<br>
चित्रप्रभावां वेगेन व्याप्तिं जानाति शंकरः ॥ ११.७९ ॥</p>
<p>युक्तोऽपि बाह्यद्रुतिभिश्च सूतो बन्धंगतो वा भसितस्व पः ।<br>
स राजिकापादमितो निहन्ति दुःसाध्यरोगान् द्रुतिबद्धनामा ॥ ११.८० ॥</p>
<p>समाभ्रजीर्णः शिवजस्तु बालः संसेवितो योगयुतो जवेन ।<br>
रसायनो भाविगदापहश्च सोपद्रवारिष्टगदान्निहन्ति ॥ ११.८१ ॥</p>
<p>हरोद्भवो यो द्विगुणाभ्रजीर्णः स स्यात्कुमारो मिततण्डुलोऽसौ ।<br>
त्रिः सप्तरात्रैः खलु पापरोगसंघातघाती च रसायनं च ॥ ११.८२ ॥</p>
<p>चतुर्गुणव्योमकृताशनोऽसौ रसायनाग्र्यस्तरुणाभिधानः ।<br>
स सप्तरात्रात्सकलामयघ्नो रसायनो वीर्यबलप्रदाता ॥ ११.८३ ॥</p>
<p>यस्याभ्रकः षड्गुणितो हि जीर्णः प्राप्ताग्निसख्यः स हि वृद्धनामा ।<br>
देहे च लोहे च नियोजनीयः शिवादृते कोऽस्य गुणान् प्रवक्ति ॥ ११.८४ ॥</p>
<p>यो दिव्यमूलिकाभिश्च कृतोऽत्यग्निसहो रसः ।<br>
विनाभ्रजारणात्स स्यान्मूर्तिबन्धो महारसः ॥ ११.८५ ॥</p>
<p>अयं हि जार्यमाणस्तु नाग्निना क्षीयते रसः ।<br>
योजितः सर्वयोगेषु निरौपम्यफलप्रदः ॥ ११.८६ ॥</p>
<p>शिलातोयमुखैस्तोयैर्बद्धोऽसौ जलबन्धवान् ।<br>
स जरारोगमृत्युघ्नः कल्पोक्तफलदायकः ॥ ११.८७ ॥</p>
<p>केवलो योगेषु वा ध्मातः स्याद्गुटिकाकृतिः ।<br>
अक्षीणश्चाग्निबद्धोऽसौ खेचरत्वादिकृत्स हि ॥ ११.८८ ॥</p>
<p>विष्णुक्रान्ताशशिलताकुम्भीकनकमूलकैः ।<br>
विशालानागिनीकन्दव्याघ्रपादीकुरुण्टकैः ॥ ११.८९ ॥</p>
<p>वृश्चिकालीभशुण्डीभ्यां हंसपादा सहासुरैः ।<br>
अप्रसूतगवां मूत्रैः पिष्टं वा कुलके पचेत् ॥ ११.९० ॥</p>
<p>पक्वमेवं मृतैर्लोहैर्मर्दितं विपचेद्रसम् ।<br>
यन्त्रेषु मूर्छा सूतानामेष कल्पः समासतः ॥ ११.९१ ॥</p>
<p>हेम्ना वा रजतेन वा सहचरो ध्मातो व्रजत्येकतामक्षीणो निबिडो गुरुश्च गुटिकाकारोऽतिदीर्घोज्ज्वलः ।<br>
चूर्णत्वं पटुवत्प्रयाति निहतो घृष्टो न मुञ्चेन्मलं निर्गन्धो द्रवति क्षणात्स हि महाबन्धाभिधानो रसः ॥ ११.९२ ॥</p>
<p>सूते गर्भनियोजितार्धकनके पादांशनागेऽथवा पञ्चाङ्गुष्ठकशाल्मलीकृतमदाश्लेष्मातबीजैस्तथा ।<br>
तद्वत्तेजिनीकोलकाख्यफलजैश्चूर्णं तिलं पत्त्रकं तप्ते खल्लतले निधाय मृदिते जाता जलूका वरा ॥ ११.९३ ॥</p>
<p>सैषा स्यात्कपिकच्छूरोमपटले चन्द्रावती तैलके चन्द्रे टङ्कणकामपिप्पलीजले स्विन्ना भवेत्तेजिनी ।<br>
तप्ते खल्लतले विमर्द्य विधिवद्यत्नाद्वटी या कृता सा स्त्रीणां मददर्पनाशनकरी ख्याता जलूका वरा ॥ ११.९४ ॥</p>
<p>बाल्ये चाष्टाङ्गुला योज्या यौवने च दशाङ्गुला ।<br>
द्वादशैव प्रगल्भानां जलौका त्रिविधा मता ॥ ११.९५ ॥</p>
<p>धृत्वा सूतमुखे पात्रं मेषीक्षीरं प्रदापयेत् ।<br>
स्थापयेदातपे तीव्रे वासराण्येकविंशतिः ॥ ११.९६ ॥</p>
<p>द्वितीयात्र मया प्रोक्ता जलौका द्रावणे हिता ।<br>
पुरुषाणां स्थिता मूर्ध्नि द्रावयेद्बीजमद्भुतम् ॥ ११.९७ ॥</p>
<p>मुनिपत्त्ररसं चैव शाल्मलीवृन्तवारि च ।<br>
जातीमूलस्य तोयं च शिंशपातोयसंयुतम् ॥ ११.९८ ॥</p>
<p>श्लेष्मातकफलं चैव त्रिफलाचूर्णमेव च ।<br>
कोकिलाक्षस्य चूर्णं च पारदं मर्दयेद्बुधः ॥ ११.९९ ॥</p>
<p>जलूका जायते दिव्या रामाजनमनोहरा ।<br>
सा योज्या कामकाले तु कामयेत्कामिनी स्वयम् ॥ ११.१०० ॥</p>
<p>त्रिफलाभृङ्गमहौषधमधुसर्पिश्छागदुग्धगोमूत्रे ।<br>
नागं सप्तनिषिक्तं समरसजारितं जलूका स्यात् ॥ ११.१०१ ॥</p>
<p>भानुस्वरदिनसंख्याप्रमाणसूतं गृही तदीनारम् ।<br>
अङ्कोलराजवृक्षककन्यारसतश्च शोधनं कुर्यात् ॥ ११.१०२ ॥</p>
<p>शशिरेखावरवर्णिनीसकोकिलाक्षापामार्गकनकानाम् ।<br>
चूर्णैः सहैकविंशतिदिनानि संमर्दयेत्सम्यक् ॥ ११.१०३ ॥</p>
<p>निशायाः काञ्जिकं यूषं दत्त्वा योनौ प्रवेशयेत् ।<br>
बालमध्यमवृद्धासु योज्या विज्ञाय तत्क्रमात् ।<br>
नीरसानामपि नॄणां योषा स्यात्संगमोत्सुका ॥ ११.१०४ ॥</p>
<p>रसभागं चतुष्कं च वङ्गभागं च पञ्चमम् ।<br>
सुरसारसमं युक्तं टङ्कणेन समन्वितम् ॥ ११.१०५ ॥</p>
<p>त्रिदिनं मर्दयित्वा च गोलकं तं रसोद्भवम् ।<br>
लिङ्गाग्रे योनिनिक्षिप्तं यावदायुर्वशंकरम् ॥ ११.१०६ ॥</p>
<p>कर्पूरसूरणसुभृङ्गसुमेघनादैर्नागं निषिच्य तु मिथो वलयेद्रसेन ।<br>
लिङ्गस्थितेन वलयेन नितम्बिनीनां स्वामी भवत्यनुदिनं स तु जीवहेतुः ॥ ११.१०७ ॥</p>
<p>टङ्कणपिप्पलिकाभिः सूरणकर्पूरमातुलुङ्गरसैः ।<br>
कृत्वा स्वलिङ्गलेपं योनिं विद्रावयेत्स्त्रीणाम् ॥ ११.१०८ ॥</p>
<p>अग्न्यावर्तितनागे हरबीजं निक्षिपेत्ततो द्विगुणम् ।<br>
मुनिकनकनागसर्पैर्दन्त्याथ सिञ्याच्च तन्मध्यम् ॥ ११.१०९ ॥</p>
<p>तक्रेण मर्दयित्वा गणेन मदनवलयं कुर्यात् ।<br>
रतिसमये वनितानां रतिगर्वविनाशनं कुरुते ॥ ११.११० ॥</p>
<p>व्याघ्रीबृहतीफलरससूरणकन्दं च चणकपत्त्राम्लम् ।<br>
कपिकच्छुवज्रवल्लीपिप्पलिकाम्लिकाचूर्णम् ॥ ११.१११ ॥</p>
<p>अग्न्यावर्तितनागं नववारं मर्दयेद्धिमैर्द्रव्यैः ।<br>
स्मरवलयं कृत्वैतद्वनितानां द्रावणं कुरुते ॥ ११.११२ ॥</p>
<p>पलाशबीजकं रक्तजम्बीराम्लेन सूतकम् ।<br>
सजीवं मर्दितं यन्त्रे पाचितं म्रियते ध्रुवम् ॥ ११.११३ ॥</p>
<p>खरमञ्जरि बीजान्वितपुष्करबीजैः सुचूर्णितैः कल्कम् ।<br>
कृत्वा सूतं पुटयेद्दृढमूषायां भवेद्भस्म ॥ ११.११४ ॥</p>
<p>काकोदुम्बरिकाया दुग्धेन सुभावितो हिङ्गुः ।<br>
मर्दनपुटनविधानात्सूतं भस्मीकरोत्येव ॥ ११.११५ ॥</p>
<p>देवदालीं हरिक्रान्तामारनालेन पेषयेत् ।<br>
तद्द्रवैः सप्तधा सूतं कुर्यान्मर्दितमूर्छितम् ॥ ११.११६ ॥</p>
<p>तत्सूतं खर्परे दद्याद्दत्त्वा दत्त्वा तु तद्द्रवम् ।<br>
चुल्ल्योपरि पचेच्चाह्नि भस्म स्याल्लवणोपमम् ॥ ११.११७ ॥</p>
<p>अपामार्गस्य बीजानि तथैरण्डस्य चूर्णयेत् ।<br>
तच्चूर्णं पारदे देयं मूषायामधरोत्तरम् ।<br>
रुद्ध्वा लघुपुटैः पच्याच्चतुर्भिर्भस्मतां नयेत् ॥ ११.११८ ॥</p>
<p>कटुतुम्ब्युद्भवे कन्दे गर्भे नारीपयःप्लुते ।<br>
सप्तधा स्वेदितः सूतो म्रियते गोमयाग्निना ॥ ११.११९ ॥</p>
<p>अङ्कोलस्य शिफावारिपिष्टं खल्ले विमर्दयेत् ।<br>
सूतं गन्धकसंयुक्तं दिनान्ते तं निरोधयेत् ।<br>
पुटयेद्भूधरे यन्त्रे दिनान्ते स मृतो भवेत् ॥ ११.१२० ॥</p>
<p>वटक्षीरेण सूताभ्रौ मर्दयेत्प्रहरत्रयम् ।<br>
पाचयेत्तेन काष्ठेन भस्मीभवति तद्रसः ॥ ११.१२१ ॥</p>
<p>अथातुरो रसाचार्यं साक्षाद्देवं महेश्वरम् ।<br>
साधितं च रसं शृङ्गदन्तवेण्वादिधारितम् ॥ ११.१२२ ॥</p>
<p>अर्चयित्वा यथाशक्ति देवगोब्राह्मणानपि ।<br>
पर्णखण्डे धृतं सूतं जग्ध्वा स्यादनुपानतः ॥ ११.१२३ ॥</p>
<p>घृतसैन्धवधान्यकजीरकार्द्रकसंस्कृतम् ।<br>
तण्डुलीयकधान्यकपटोलालम्बुषादिकम् ॥ ११.१२४ ॥</p>
<p>गोजीर्णशाल्यन्नं गव्यं क्षीरं घृतं दधि ।<br>
हंसोदकं मुद्गरसः पथ्यवर्गः समासतः ॥ ११.१२५ ॥</p>
<p>बृहती बिल्वकूष्माण्डं वेत्राग्रं कारवेल्लकम् ।<br>
माषं मसूरं निष्पावं कुलत्थं सर्षपं तिलम् ॥ ११.१२६ ॥</p>
<p>लङ्घनोद्वर्तनस्नानताम्रसुरासवान् ।<br>
आनूपमांसं धान्याम्लं भोजनं कदलीदले ।<br>
कांस्ये च गुरुविष्टम्भि तीक्ष्णोष्णं च भृशं त्यजेत् ॥ ११.१२७ ॥</p>
<p>कण्टारीफलकाञ्जिकं च कमठस्तैलं तथा राजिकां निम्बूकं कतकं कलिङ्गकफलं कूष्माण्डकं कर्कटी ।<br>
कारी कुक्कुटकारवेल्लकफलं कर्कोटिकायाः फलं वृन्ताकं च कपित्थकं खलु गणः प्रोक्तः ककारादिकः ॥ ११.१२८ ॥</p>
<p>देवीशास्त्रोदितः सोऽयं ककारादिगणो मतः ।<br>
शास्त्रान्तरविनिर्दिष्टः कथ्यतेऽन्यप्रकारतः ॥ ११.१२९ ॥</p>
<p>कङ्गुः कन्दुककोलकुक्कुटकलक्रोडाः कुलत्थास्तथा कण्टारी कटुतैलकृष्णगलकः कूर्मः कलायः कणा ।<br>
कर्कारुश्च कठिल्लकं च कतकं कर्कोटकं कर्कटी काली काञ्जिकमेषकादिकगणः श्रीकृष्णदेवोदितः ॥ ११.१३० ॥</p>
<p>यस्मिन्रसे च कण्ठोक्त्या ककारादिर्निषेधितः ।<br>
तत्र तत्र निषेद्धव्यं तदौचित्यमतोऽन्यतः ॥ ११.१३१ ॥</p>
<p>उद्गारे सति दध्यन्नं कृष्णमीनं सजीरकम् ।<br>
अभ्यङ्गमनिलक्षोभे तैलैर्नारायणादिभिः ॥ ११.१३२ ॥</p>
<p>अरतौ शीततोयेन मस्तकोपरि सेचनम् ।<br>
तृष्णायां नारिकेलाम्बु मुद्गं सशर्करम् ॥ ११.१३३ ॥</p>
<p>द्राक्षादाडिमखर्जूरकदलीनां फलं भजेत् ।<br>
रसवीर्यविवृद्ध्यर्थं दधिक्षीरेक्षुशर्कराः ।<br>
शीतोपचारमन्यं च रसत्यागविधौ पुनः ॥ ११.१३४ ॥</p>
<p>भक्षयेद्बृहतीं बिल्वं सकृत्साधारणो विधिः ॥ ११.१३५ ॥</p>
<p>ज्वरस्य रक्तपित्तस्य कासस्य श्वासहिध्मयोः ।<br>
वैस्वर्यस्य क्षयस्यापि तथारोचप्रसेकयोः ॥ १२.१ ॥</p>
<p>छर्दिहृद्रोगयोश्चैव तृष्णामद्योद्भवार्शसाम् ।<br>
उदावर्तातिसाराणां ग्रहण्यर्तिप्रवाहिणोः ॥ १२.२ ॥</p>
<p>विसूच्या वह्निमान्द्यस्य मूत्रकृच्छ्राश्मरुजाम् ।<br>
मेहस्य सोमरोगस्य पिटिकानां च विद्रधेः ॥ १२.३ ॥</p>
<p>वृद्धिगुल्मादिरोगाणां शूलानामुदरस्य च ।<br>
पाण्डुशोफविसर्पाणां कुष्ठश्वित्रनभस्वताम् ॥ १२.४ ॥</p>
<p>वातास्रस्यावृतानां च वन्ध्यानां गर्भिणीरुजाम् ।<br>
सूतिकाबालरोगाणामुन्मादेऽपस्मृतावपि ॥ १२.५ ॥</p>
<p>नेत्ररोगे कर्णरोगे नासारोगास्यरोगयोः ।<br>
शिरःसंजातरोगेषु व्रणे भङ्गे भगंदरे ॥ १२.६ ॥</p>
<p>ग्रन्थ्यादौ क्षुद्ररोगेषु गुह्यरोगे विषेषु च ।<br>
जरायास्त्वनपत्यानां बीजपोषणहेतवे ॥ १२.७ ॥</p>
<p>परिपाट्यानया सर्वं रोगाणां हि चिकित्सनम् ।<br>
रसलोहविषैरत्र योगैर्वक्ष्ये यथागमम् ॥ १२.८ ॥</p>
<p>रोमाञ्चकम्पौ वदने मधुत्वमुज्जृम्भणं मस्तकतोददाहौ ।<br>
वातज्वरस्योक्तमिदं हि लक्ष्म भुक्तोत्तरं स्याद्यदि शश्वदेव ॥ १२.९ ॥</p>
<p>विरेकशोषास्यकटुत्वतीव्रतापप्रलापभ्रममूर्छनानि ।<br>
एतानि पित्तज्वरलक्षणानि वमिः सतृष्णाङ्गविदाहिता च ॥ १२.१० ॥</p>
<p>कासश्वासौ मुखे जाड्यं माधुर्यं बहुनिद्रता ।<br>
प्रस्वेदः स्वल्पदाहश्च श्लेष्मजज्वरलक्षणम् ॥ १२.११ ॥</p>
<p>मिश्रितं लक्षणं यत्तु द्वयोस्त्रिषु भवेच्च तत् ॥ १२.१२ ॥</p>
<p>विमर्दिताभ्यां रसगन्धकाभ्यां नीरेण कुर्यादिह गोलकं तम् ।<br>
भाण्डे नवीने विनिवेश्य पश्चात्तद्गोलकस्योपरि ताम्रपात्रम् ॥ १२.१३ ॥</p>
<p>सार्धं मुहूर्तं विनिरुध्य धीमानुद्दीपयेद्दीप्तकृशानुनास्य ।<br>
अधस्ततः सिध्यति पर्पटीयं नवज्वरारण्यकृशानुमेघः ॥ १२.१४ ॥</p>
<p>विलिप्य पूर्वं रसनां च तालुदेशं च सिन्धूद्भवजीरकार्द्रैः ।<br>
वल्लोन्मितां चार्द्रकतोयमिश्रामेनां नियोज्य स्थगयेत्पटेन ॥ १२.१५ ॥</p>
<p>घर्मोद्गमो यावदतः परं च तक्रौदनं पथ्यमिह प्रयोज्यम् ।<br>
कुर्याद्दिनानां त्रितयं यदीत्थं ज्वरस्य शङ्कापि तदा भवेत्किम् ॥ १२.१६ ॥</p>
<p>सूतार्कगन्धचपलाजयपालतिक्तापथ्यात्रिवृच्च विषतिन्दुकजान् समांशान् ।<br>
संभाव्य वज्रिपयसा मधुना त्रिवल्लस्त्रैलोक्यडम्बररसोऽभिनवज्वरघ्नः ॥ १२.१७ ॥</p>
<p>पादांशकं साररविः समांशगन्धो विपक्वः स्वकषायपिष्टः ।<br>
रसः क्रमान्माषमितोऽनिलादिज्वरेषु नाम्ना किल मेघनादः ॥ १२.१८ ॥</p>
<p>दरदजलदयुक्तं शुद्धसूतं च गन्धं प्रहरमथ सुपिष्टं वल्लयुग्मं च दद्यात् ।<br>
ज्वरगजहरिसंज्ञं शृङ्गवेरोदकेन प्रथमजनितदाही क्षीरभक्तेन भोज्यः ॥ १२.१९ ॥</p>
<p>संतप्तसीसभागं च पारदं गन्धकं कणाम् ।<br>
समभागं पृथक्तत्र मेलयेच्च यथाविधि ॥ १२.२० ॥</p>
<p>जम्बीरस्य रसे सर्वं मर्दयेच्च दिनत्रयम् ।<br>
मेघनादकुमार्योश्च रसे चापि दिनत्रयम् ॥ १२.२१ ॥</p>
<p>दिनद्वयमजामूत्रे गवां मूत्रे दिनत्रयम् ।<br>
भावयेच्च यथायोग्यं तस्मिन्नेतानि दापयेत् ॥ १२.२२ ॥</p>
<p>सैन्धवं चित्रकं भागं सौवर्चललवणं तथा ।<br>
तेन सम्मेलनं कृत्वा भावयेच्च पुनः पुनः ॥ १२.२३ ॥</p>
<p>अनेन विधिना सम्यक्सिद्धो भवति तद्रसः ।<br>
शर्कराघृतसंयुक्तं दद्याद्वल्लत्रयं रसम् ॥ १२.२४ ॥</p>
<p>गोधूमस्यौदनं पथ्यं माषसूपं च वास्तुकम् ।<br>
धात्रीफलसमायुक्तं सर्वज्वरविनाशनम् ।<br>
दीपिकारस इत्येष तन्त्रज्ञैः परिकीर्तितः ॥ १२.२५ ॥</p>
<p>पारदं रसकं तालं तुत्थं गन्धकटङ्कणम् ।<br>
सर्वमेतत्समं शुद्धं कारवल्ल्या द्रवैर्दिनम् ॥ १२.२६ ॥</p>
<p>मर्दयेत्तेन कल्केन ताम्रपात्रोदरं लिम्पेत् ।<br>
अङ्गुलार्धार्धमानेन तं पचेत्सिकताह्वये ॥ १२.२७ ॥</p>
<p>यन्त्रे यावत्स्फुटन्त्येवं व्रीहयस्तस्य पृष्ठतः ।<br>
ततः सुशीतलं ग्राह्यं ताम्रपात्रोदराद्भिषक् ॥ १२.२८ ॥</p>
<p>शीतभञ्जी रसो नाम चूर्णयेन्मरिचैः समम् ।<br>
माषैकं पर्णखण्डेन भक्षयेन्नाशयेज्ज्वरम् ।<br>
त्रिदिनैर्विषमं तीव्रमेकद्वित्रिचतुर्थकम् ॥ १२.२९ ॥</p>
<p>सूततालशिलास्तुल्या मर्दयेत्कर्कटीरसे ।<br>
ताम्रपात्रे विनिक्षिप्य तत्कल्कं कज्जलीकृतम् ॥ १२.३० ॥</p>
<p>विपचेद्वालुकायन्त्रे यथोक्तविधिना ततः ।<br>
दद्यान्मरिचचूर्णेन माषमात्रं भिषग्वरः ॥ १२.३१ ॥</p>
<p>प्रपिबेदुष्णतोयस्य चुलुकं शीतकज्वरे ।<br>
शीतभञ्जी रसः सोऽयं शीतज्वरनिवारणः ॥ १२.३२ ॥</p>
<p>कूष्माण्डचूर्णतिलजैः प्रविशुद्धतालं गाढं विमर्द्य सुषवीसलिलेन तुल्यम्
।<br>
सूतेन हिङ्गुलभुवा सिकताख्ययन्त्रे गोलं विधाय परिवृत्तकपालमध्ये ॥ १२.३३ ॥</p>
<p>पत्त्रेण तं दिनपतेश्च पिधाय रुद्ध्वा संधिं तयोर्गुडसुधाखटिकाशिवाभिः ।<br>
वह्नौ पचेन्मृदुनि पात्रशिरःस्थशालीवैवर्ण्यमात्रमवधिं प्रविधाय धीमान् ॥ १२.३४ ॥</p>
<p>वल्लं ततः सुरसमिश्रममुष्य दद्यात्सर्पिः सिताकणपयोमधु चानुपेयम् ।<br>
जेतुं ज्वरान् प्रविषमानिह वान्तिशान्त्यै मौलौ सुशीतलजलस्य ददीत धाराम् ॥ १२.३५ ॥</p>
<p>अथामयान्तं रसराजमौलिभूषामणिं तं मृतजीवनाख्यम् ।<br>
सुधारसेनेव रसेन येन संजीवनं स्यात्सहसातुराणाम् ॥ १२.३६ ॥</p>
<p>रसहिङ्गुलजेपालैर्वृद्ध्या दन्त्यम्बुमर्दितैः ।<br>
दिनार्धेन ज्वरं हन्याद्गुञ्जैकं सितया सह ॥ १२.३७ ॥</p>
<p>शुद्धं सूतं विषं गन्धं धूर्तबीजं त्रिभिः समम् ।<br>
चतुर्भिश्च समं व्योषं चूर्णीकृत्य निधापयेत् ॥ १२.३८ ॥</p>
<p>दन्तभाण्डेऽथ वा शार्ङ्गे काष्ठे नैव कदाचन ।<br>
वातश्लेष्मज्वरे देयं द्वंद्वजे वा त्रिदोषजे ॥ १२.३९ ॥</p>
<p>रसेन शृङ्गवेरस्य जम्बीरस्याथवा पुनः ।<br>
गुञ्जाद्वयं च जीर्णेऽस्मिन्दधिभक्तं प्रयोजयेत् ॥ १२.४० ॥</p>
<p>एकद्वित्रिदिनैर्हन्याज्ज्वरान् दोषक्रमेण तु ।<br>
महाज्वराङ्कुशो नाम रसोऽयं शम्भुनोदितः ॥ १२.४१ ॥</p>
<p>तालं ताम्ररजो रसश्च गगनं गन्धश्च नेपालकं दीनारप्रमितं तदर्धमुदितं टङ्कं शिलामाक्षिकम् ।<br>
दीनारद्वितयं विषस्य शिखिनः पिष्ट्वा रसैः पाचितो यश्चिन्तामणिवज्ज्वरौघविजयी नाम्ना तु मृत्युंजयः ॥ १२.४२ ॥</p>
<p>तालं ताम्रमयोरजश्च चपला तुत्थाभ्रकं कान्तकं नागं स्याच्च समांशकं सुमृदितं मूलं च पौनर्नवम् ।<br>
भृङ्गीकासहरीपुनर्नवामहामन्दारपत्त्रोद्भवैः कल्कं वालुकयन्त्रपाचितमिदं सर्वज्वरस्यान्तकृत् ॥ १२.४३ ॥</p>
<p>तुत्थेन तुल्यः शिवजश्च गन्धो जम्बीरनीरेण विमर्दनीयः ।<br>
दिनत्रयं मेलय तेन तुल्यं व्योषं ततः सिध्यति चन्द्रसूर्यः ॥ १२.४४ ॥</p>
<p>वल्लो विजेतुं विषमावलम्बि दलेन देयो भुजगाख्यवल्ल्याः ।<br>
दुग्धं हितं स्यादिह शृङ्गवेररसेन शैत्येषु निषेवणीयः ॥ १२.४५ ॥</p>
<p>तक्रं सगर्भाज्वरशूलयोस्तु द्राक्षाम्बुना पथ्यमनन्तरोक्तम् ।<br>
रोधं वरायाः सलिलेन शूलं जम्बीरनीरेण वराजलेन ॥ १२.४६ ॥</p>
<p>अपस्मृतावत्र नियोजनीयमभ्यञ्जनं बिम्बपयोभवाभ्याम् ।<br>
घृतौदनं स्यादिह भोजनाय जम्बीरनीरेण निहन्ति गुल्मम् ॥ १२.४७ ॥</p>
<p>हिङ्ग्वम्लिकानिम्बुरसेन देयं प्लीहोदरे स्यादिह तक्रभक्तः ।<br>
स्तम्भार्थमस्मिन्ससितं पयः स्याद्गुडो नियोज्यो वमनप्रशान्त्यै ॥ १२.४८ ॥</p>
<p>अशीतिर्यस्य वर्षाणि वसुवर्षाणि यस्य वा ।<br>
विषं तस्य न दातव्यं दत्तं चेद्दोषकारकम् ॥ १२.४९ ॥</p>
<p>मेघपारदगन्धाश्मविषव्योषपटूनि च ।<br>
जीरकद्वयमेतानि समभागानि कारयेत् ॥ १२.५० ॥</p>
<p>सिन्दुवाररसेनापि लशुनस्य रसेन च ।<br>
अपामार्गरसेनापि सप्तरात्रं विमर्दयेत् ॥ १२.५१ ॥</p>
<p>तत्पक्वं वालुकायन्त्रे गुञ्जामात्रं प्रयोजयेत् ।<br>
सनागवल्लीमरिचं ततः शीताम्बु पाययेत् ॥ १२.५२ ॥</p>
<p>उमाप्रसादनो नाम रसः शीतज्वरापहः ।<br>
चातुर्थिकं त्रिरात्रं वा नाशयेत्किमुतापरान् ॥ १२.५३ ॥</p>
<p>टङ्कणं रसगन्धौ च समभागान्प्रकल्पयेत् ।<br>
नेपालं द्विगुणं दत्त्वा मर्दयेत्खल्लमध्यतः ॥ १२.५४ ॥</p>
<p>श्लक्ष्णतां याति तद्यावत्तावत्तन्मर्दयेच्छनैः ।<br>
सैन्धवं मरिचं शङ्खं चिञ्चाक्षारं समाक्षिकम् ॥ १२.५५ ॥</p>
<p>तत्तुल्यमेतत्कृत्वाथ निम्बूतोयेन मर्दयेत् ।<br>
चणप्रमाणवटिकां भक्षयेद्दिवसत्रयम् ॥ १२.५६ ॥</p>
<p>ऐकाहिकं द्व्याहिकं च त्र्याहिकं च चतुर्थकम् ।<br>
सर्वज्वरविनाशाय ज्वराङ्कुश इति स्मृतः ॥ १२.५७ ॥</p>
<p>अभ्रकं गन्धकं सूतं तोलकैकं पृथक्पृथक् ।<br>
गृहीत्वा विषतोलार्धं तोलार्धं तिन्तिडीफलम् ॥ १२.५८ ॥</p>
<p>एतत्सर्वं समं कृत्वा मर्दयेत्खल्लमध्यतः ।<br>
श्लक्ष्णतां याति तद्यावत्तावत्संमर्दयेच्छनैः ॥ १२.५९ ॥</p>
<p>विस्तारे परिणाहे च गर्तां कृत्वा षडङ्गुलाम् ।<br>
फणिवल्लीदलान्यन्तर्गर्तायां प्रक्षिपेन्नरः ॥ १२.६० ॥</p>
<p>पर्णेषु सूतकल्कं तं गर्तायां स्थापयेद्दृढम् ।<br>
कल्कादुपरि तत्पर्णैर्गर्तावक्त्रं प्रपूरयेत् ॥ १२.६१ ॥</p>
<p>गर्तायां तु ततो देयं पुटमारण्यकोत्पलैः ।<br>
स्वाङ्गशीतलतां ज्ञात्वा समाकर्षेत्ततः परम् ॥ १२.६२ ॥</p>
<p>सूतलिप्तदलैः सार्धं कल्कं खल्ले विमर्दयेत् ।<br>
तोलार्धममृतं क्षिप्त्वा तोलार्धं तिन्तिडीफलम् ॥ १२.६३ ॥</p>
<p>स्थापयेत्खल्लितं कल्कं योजयेद्गुञ्जमात्रया ।<br>
शृङ्गवेराम्भसा युक्तं तीक्ष्णचित्रकसैन्धवैः ॥ १२.६४ ॥</p>
<p>संनिपाते तथा वाते त्रिदोषे विषमज्वरे ।<br>
अग्निमान्द्ये ग्रहिण्यां च तथा देयोऽतिसारिणि ॥ १२.६५ ॥</p>
<p>भोजनं दधिभक्तं च रसेऽस्मिन् संप्रयोजयेत् ।<br>
व्याध्यादिकं यथा कुर्यादुदकं ढालयेत्ततः ॥ १२.६६ ॥</p>
<p>एष योगवरः श्रीमान्प्राणिनां प्राणदायकः ।<br>
चिन्तामणिरितिख्यातो रसः सर्वाङ्गसुन्दरः ॥ १२.६७ ॥</p>
<p>सूतेन्द्रं परिमर्द्य पञ्चपटुभिः क्षारैस्त्रिभिस्तं ततः पिण्डे हिङ्गुमहौषधासुरीमये संस्वेद्य धान्योदके ।<br>
निर्गुण्ड्यम्बुहुताशमन्थतिलपर्ण्युन्मत्तभृङ्गार्द्रकं कामातागिरिकर्णिकाप्लवदलापञ्चाङ्गुलोत्थैर्जलैः ॥ १२.६८ ॥</p>
<p>सूतेन्द्रेण समैर्विमर्द्य सहजैः पित्तैस्ततो भावयेद्दंष्ट्रिच्छागलुलायमत्स्यशिखिनां सा संनिपाताञ्जयेत् ।<br>
विख्याता भुवि लोकनाथगुटिका मारीचमात्रा हिता स्यादस्याः सहितं दधीक्षुशकलं वीर्यं भवेच्छीतलम् ॥ १२.६९ ॥</p>
<p>वज्रवैक्रान्तयोर्भस्म प्रत्येकं निष्कसम्मितम् ।<br>
शृङ्गीविषं द्विनिष्कं च त्रिनिष्कं चूलिकापटु ॥ १२.७० ॥</p>
<p>पञ्चनिष्कोऽग्निजारश्च सर्वमेकत्र मेलयेत् ।<br>
तावद्भस्म रसं यावन्मर्दयेद्दिवसत्रयम् ॥ १२.७१ ॥</p>
<p>शार्ङ्गष्टादिकवर्गस्य क्षारनीरेण भावयेत् ।<br>
त्रयोविंशतिवाराणि विमर्द्य च विशोष्य च ॥ १२.७२ ॥</p>
<p>ततो विमर्द्य दिवसं क्षिपेद्दन्तकरण्डके ।<br>
मृतसंजीवनाख्योऽयं सूचिकाभरणो रसः ॥ १२.७३ ॥</p>
<p>संनिपातेन तीव्रेण मुमुर्षोर्भूगतस्य च ।<br>
तालुनि वृश्चयित्वाथ रसमेनं विनिक्षिपेत् ॥ १२.७४ ॥</p>
<p>सूच्यातिसूक्ष्मया तोयभिन्नयातिप्रयत्नतः ।<br>
ततस्तैलेन तं लिप्त्वा निर्वाते संनिवेशयेत् ॥ १२.७५ ॥</p>
<p>ततोऽर्धप्रहरादूर्ध्वं मुक्तमूत्रपुरीषकम् ।<br>
लब्धसंज्ञं प्रतापाढ्यं दोलयन्तं शिरो मुहुः ॥ १२.७६ ॥</p>
<p>आयुष्मन्तं विजानीयादन्यथा चान्यथा खलु ।<br>
ततः शीताम्बुसम्पूर्णे कटाहे तं निवेशयेत् ॥ १२.७७ ॥</p>
<p>तत्र चोत्क्वथितं तोयमपनीयापरं क्षिपेत् ।<br>
याचमानममुं पश्चात्पाययेत्ससितं पयः ॥ १२.७८ ॥</p>
<p>दधि वा सितयोपेतं नारिकेलजलं तथा ।<br>
रम्भाफलानि दद्याच्च म्रियते सोऽन्यथा खलु ॥ १२.७९ ॥</p>
<p>लब्धसंज्ञं प्रभाषन्तं याचमानं फलादिकम् ।<br>
तस्मादाकृष्य तैलाक्तं तैलं पिष्ट्वापनीय च ॥ १२.८० ॥</p>
<p>लेपयेद्गन्धकर्पूरैरा पादतलमस्तकम् ।<br>
इत्यादिशिशिरैर्द्रव्यैः सप्तरात्रमुपाचरेत् ॥ १२.८१ ॥</p>
<p>कर्णाक्षिनासिकावक्त्रे क्षिपेत्पोताश्रयं मुहुः ।<br>
अष्टमेऽहनि सम्प्राप्ते दर्दुरीमूलजं रसम् ॥ १२.८२ ॥</p>
<p>ससितं पाययेद्वेगमवतारयितुं रसम् ।<br>
रसेऽवतारिते पश्चाद्यथेष्टं भोजनं दधि ॥ १२.८३ ॥</p>
<p>श्वासोच्छ्वासयुतं चान्यैर्मुक्तजीवनलक्षणैः ।<br>
कटाहे जलसम्पूर्णे निक्षिपेद्बोधलब्धये ॥ १२.८४ ॥</p>
<p>लब्धबोधं तमाकृष्य पूर्ववत्समुपाचरेत् ।<br>
जीवित्वा यावदायुष्यं म्रियते तदनन्तरम् ॥ १२.८५ ॥</p>
<p>संनिपाते महाघोरे मज्जन्तं मृत्युसागरे ।<br>
उद्धरेत्तस्य धर्मस्य ब्रह्माप्यन्तं न विन्दति ॥ १२.८६ ॥</p>
<p>संनिपातमहामृत्युभयनिर्मुक्तमानवः ।<br>
अपि सर्वस्वदानेन प्राणाचार्यं प्रपूजयेत् ॥ १२.८७ ॥</p>
<p>अन्यथा नरके तावद्यावत्कल्पविकल्पना ।<br>
इत्याज्ञा शांकरी ज्ञेया शम्भुना परिकीर्तिता ॥ १२.८८ ॥</p>
<p>प्रकाशा नैव कर्तव्या रसोत्तरणमूलिका ।<br>
शास्त्रं विना प्रयच्छन्ते मन्दा वित्ताभिकाङ्क्षया ।<br>
गुरुप्रसादमासाद्य संनिपाते प्रयुज्यताम् ॥ १२.८९ ॥</p>
<p>शार्ङ्गष्टा च तथा व्याघ्री करीरस्तिलपर्णिका ।<br>
इन्द्रवारुणिका मुस्ता हरिद्राङ्कोलमूलिका ॥ १२.९० ॥</p>
<p>अपामार्गः कणा स्वर्णं कटुतुम्बी च तिन्तिडी ।<br>
शार्ङ्गष्टादिकवर्गोऽयं संनिपातहरः परम् ॥ १२.९१ ॥</p>
<p>सूतं गन्धकतालकं मणिशिलां ताप्यं लवं तुत्थकं जेपालं विषटङ्कणं मधुफलं कृत्वा समांशं दृढम् ।<br>
कृत्वा कज्जलिकां विषोल्बणफणेः पित्तैश्च संभावयेत्क्षिप्त्वा सीसककूपिके रसवरं सूचीमुखं नामतः ॥ १२.९२ ॥</p>
<p>ब्रह्मद्वारि विकीर्णलोहितलवे गुञ्जैकमात्रं ददेद्दत्त्वा सम्पुटबद्धतन्द्रिकधनुर्वाते सशाखाहिमे ।<br>
कासं श्वासमरोचकं प्रलपनं कम्पं च हिक्कातुरं मूकत्वं बधिरत्वमुन्मदमपस्मारं जयेत्तत्क्षणात् ॥ १२.९३ ॥</p>
<p>रसगन्धकताम्राभ्रं लाङ्गलीवह्निरामठम् ।<br>
वन्ध्यापटोलनिर्गुण्डीसुगन्धानिम्बपल्लवाः ॥ १२.९४ ॥</p>
<p>पाठाक्षारत्रयं क्ष्वेडबोलधत्तूरतण्डुलैः ।<br>
शृङ्गीमधुकसारं च जम्बीराम्लेन मर्दयेत् ॥ १२.९५ ॥</p>
<p>कुर्याद्धि निष्कमानेन वटिका सा नियच्छति ।<br>
सस्वेददाहाभिन्यासं संनिपातगजांकुशः ॥ १२.९६ ॥</p>
<p>ससारा वैष्णवी सेना अचला कादि कङ्कणा ।<br>
रागरुद्रोपमोपेता प्रौढा मस्तकशालिनी ॥ १२.९७ ॥</p>
<p>त्रिभागं तालकं विद्यादेकभागं तु पारदम् ।<br>
तदर्धं गन्धकं चैव तदर्धं तु मनःशिला ॥ १२.९८ ॥</p>
<p>कारवल्लीदलरसैर्मर्दयेत्तत्प्रहरत्रयम् ।<br>
पाचितो वालुकायन्त्रे चातुर्थिकहरो रसः ॥ १२.९९ ॥</p>
<p>स्याद्रसेन समायुक्तो गन्धकः सुमनोहरः ।<br>
हियावल्लित्रिगुणितो निर्गुण्डीरसमर्दितः ॥ १२.१०० ॥</p>
<p>सप्तवाराणि तद्योज्यमार्द्रकस्वरसेन तु ।<br>
संततादिज्वरं हन्याच्चातुर्थिकगजांकुशः ॥ १२.१०१ ॥</p>
<p>ताप्यतालकजेपालवत्सनाभमनःशिलाः ।<br>
ताम्रगन्धकसूतं च मुसलीरसमर्दितः ।<br>
मृत्युंजय इति ख्यातः कुक्कुटीपुटपाचितः ॥ १२.१०२ ॥</p>
<p>वल्लद्वयं प्रयुञ्जीत यथेष्टं दधिभोजनम् ।<br>
नवज्वरं संनिपातं हन्यादेष महारसः ॥ १२.१०३ ॥</p>
<p>शुद्धं सूतं विषं गन्धं मरिचं टङ्कणं कणाम् ।<br>
मर्दयेद्धूर्तजद्रावैर्दिनमेकं तु शोषयेत् ॥ १२.१०४ ॥</p>
<p>पञ्चवक्त्रो रसो नाम द्विगुञ्जः संनिपातजित् ।<br>
अर्कमूलकषायं च सत्र्यूषमनुपाययेत् ।<br>
दध्योदनं हितं तत्र जलयोगं च कारयेत् ॥ १२.१०५ ॥</p>
<p>रसगन्धकतुल्यांशं धत्तूरफलजद्रवैः ।<br>
मर्दयेद्दिनमेकं तु तत्तुल्यं त्रिकटु क्षिपेत् ।<br>
उन्मत्ताख्यो रसो नाम्ना नस्ये स्यात्संनिपातजित् ॥ १२.१०६ ॥</p>
<p>निस्त्वग्जेपालजं बीजं दशनिष्कं प्रचूर्णयेत् ।<br>
मरिचं पिप्पलीं सूतं प्रतिनिष्कं विमिश्रयेत् ॥ १२.१०७ ॥</p>
<p>भाव्यं जम्बीरजैर्द्रावैः सप्ताहं तत्प्रयत्नतः ।<br>
संनिपातं निहन्त्याशु अञ्जने यः शिवः स्मृतः ॥ १२.१०८ ॥</p>
<p>मदनफलं विडलवणं सर्षपाः प्रतिनिष्कद्वयम् ।<br>
चूर्णयित्वा त्रिफलाक्वाथेन सटङ्कणं पिबेत् ॥ १२.१०९ ॥</p>
<p>कुष्ठे ज्वरे कामलायां कण्ठरोगे ह्यजीर्णके ।<br>
नस्ये च गिरिकर्ण्युत्थबीजैकं शीतवारिणा ॥ १२.११० ॥</p>
<p>प्रत्येकं रसगन्धयोर्द्विपलयोः कृत्वा मषीं शुद्धयोर्रम्यां म्लेच्छलुलायलोचनमनोधात्रीप्रकुञ्चत्रयम् ।<br>
पथ्याया बदरत्रिकं त्रिकटु षट्शाणं वचा धर्मिणी वेल्लाम्भोधरपत्त्रकद्विरदकिञ्जल्काश्वगन्धाह्वयम् ॥ १२.१११ ॥</p>
<p>पिष्ट्वैतत्समसारमखिलं कर्षोन्मितं न्यस्य तत्प्रोन्मर्द्यार्धकरञ्जकामृतयुतं सागस्तिकत्र्यूषणैः ।<br>
भूधात्रीविजयासरित्पतिफलं ज्वालामुखीमार्कवैः प्रत्येकं विदधीत निश्चलमतिः सप्त क्रमाद्भावनाः ॥ १२.११२ ॥</p>
<p>पित्तैरथो पञ्च विधाय पञ्चभिः करञ्जपत्त्रामृतधूपनं ततः ।<br>
दत्त्वार्द्रकस्य स्वरसेन तण्डुलाकृतिं विदध्याद्गुटिकां भिषग्वरः ॥ १२.११३ ॥</p>
<p>देयैका संनिपाते प्रतिहतविषये मोहनेत्रप्रसुप्त्योः स्याद्गुल्मे साजमोदा पवनविकृतिषु त्र्यूषणेन ग्रहण्याम् ।<br>
दातव्या जीरकेण द्विपतुरगनृणां प्राणसंरक्षणाय कायाम्भोधिरेतं रसकसमरसं वैद्यनाथोऽभ्यधत्त ॥ १२.११४ ॥</p>
<p>गन्धकाभ्रसमः सूतो वाराहीरसमर्दितः ।<br>
पाचितो वालुकायन्त्रे त्रिफलाव्योषचित्रकैः ॥ १२.११५ ॥</p>
<p>त्रिक्षारं पञ्चलवणहिङ्गुगुग्गुलुदीप्यकैः ।<br>
सजीरकैः सेन्द्रयवैः पृथग्रससमैर्युतः ॥ १२.११६ ॥</p>
<p>माषमात्रोऽनुपानेन द्विपलस्योष्णवारिणः ।<br>
अभिन्यासानलभ्रंशग्रहणीपाण्डुगुल्मिनाम् ॥ १२.११७ ॥</p>
<p>कुर्यात्प्राणपरित्राणमतः प्राणेश्वरः स्मृतः ।<br>
व्याधिवृद्धौ प्रयोगोऽस्य द्वौ वारौ वैद्यसंमतः ॥ १२.११८ ॥</p>
<p>रसायोव्योषकङ्कुष्ठशिलातालाभ्रहिङ्गुलान् ।<br>
कुम्भ्यग्निभृङ्गमारीतण्डुलीयकमाक्षिकान् ॥ १२.११९ ॥</p>
<p>हस्तिशुण्डीयुतांस्तुल्यांस्तदर्धशिवगन्धकान् ।<br>
त्र्यहमार्द्राम्बुना पिष्ट्वा कूपीस्थं वालुकाग्निना ॥ १२.१२० ॥</p>
<p>जयाजम्बीरनिर्गुण्डीचाङ्गेरीवारि निक्षिपेत् ।<br>
पक्त्वा चतुर्दशाहानि पिष्ट्वार्द्राक्तं विशोषयेत् ॥ १२.१२१ ॥<br>
मृतसंजीवनाख्योऽयं रसो वल्लमितोऽशितः ।<br>
द्राग्जयेदौषधं संनिपातादीन् सकलान् गदान् ॥ १२.१२२ ॥</p>
<p>रसभागो भवेदेको गन्धको द्विगुणो मतः ।<br>
विषतालककङ्कुष्ठशिलाहिङ्गुललोहकम् ॥ १२.१२३ ॥</p>
<p>वह्नित्रिकटुभृङ्गाह्वहेममाक्षिकमभ्रकम् ।<br>
हस्तिशुण्डी विषं कुम्भी तण्डुलीयकताम्रकौ ॥ १२.१२४ ॥</p>
<p>एषां प्रत्येकमेकैकं भागमादाय चूर्णयेत् ।<br>
आर्द्रकस्य द्रवेणैव मर्दयेच्च दिनत्रयम् ॥ १२.१२५ ॥</p>
<p>जम्बीरस्य रसो ग्राह्यः पलत्रयपरीक्षितः ।<br>
त्रिफलायाश्च निर्गुण्ड्याः प्रत्येकं च पलत्रयम् ॥ १२.१२६ ॥</p>
<p>रसस्य पलमात्रं तु चाङ्गेर्याः परिकीर्तितम् ।<br>
काचकूप्यां विनिक्षिप्य यन्त्रे क्षिप्त्वा प्रयत्नवान् ॥ १२.१२७ ॥</p>
<p>उद्धृत्यार्द्रकनिर्यासैर्मर्दयित्वा विशोषयेत् ।<br>
मृतसंजीवनो नाम रसोऽयंविदितो भुवि ।<br>
गुञ्जाद्वयं ददीतास्य संनिपातापनुत्तये ॥ १२.१२८ ॥</p>
<p>वङ्गं नागं च सूतं च नेपालं गन्धकं तथा ।<br>
शुल्बं विषं समांशेन रसेनार्द्रेण मर्दयेत् ॥ १२.१२९ ॥</p>
<p>पुनर्मर्द्येत निर्गुण्ड्याश्चाङ्गेर्या रसमर्दितः ।<br>
वल्लप्रयोगेण रसोऽयं संनिपातनुत् ॥ १२.१३० ॥</p>
<p>गन्धकं च रसं शुद्धं प्रत्येकं कर्षसम्मितम् ।<br>
एकत्र कज्जलीं कृत्वा ततः कुर्वीत गोलकम् ॥ १२.१३१ ॥</p>
<p>नवभाण्डे विनिक्षिप्य ताम्रपात्रेण गोपयेत् ।<br>
दृढं निरुध्य तत्पात्रमग्नावारोपयेत्ततः ॥ १२.१३२ ॥</p>
<p>व्रीहिस्फुटनमात्रेण स्वाङ्गशीतं समुद्धरेत् ।<br>
नवज्वरे प्रयुञ्जीत रसं पर्पटिकाह्वयम् ॥ १२.१३३ ॥</p>
<p>आर्द्रकस्य रसेनैव त्रिवल्लं त्रिदिनं भिषक् ।<br>
ज्वरितं छादयेद्गाढं यावत्स्वेदः समुद्भवेत् ॥ १२.१३४ ॥</p>
<p>तक्रभक्तं भवेत्पथ्यं ज्वरमुक्तस्य देहिनः ।<br>
नवज्वरारिरित्येष रसः परमदुर्लभः ।<br>
वातज्वरे विशेषेण रसः साधारणो मतः ॥ १२.१३५ ॥</p>
<p>टङ्कणं रसगन्धौ च मरिचानि समांशकम् ।<br>
सर्वं जम्बीरनीरेण दिनानि त्रीणि मर्दयेत् ॥ १२.१३६ ॥</p>
<p>संशोष्य शर्करायुक्तं मत्स्यपित्तेन भावयेत् ।<br>
भावितं तद्रसं सिद्धमार्द्रकस्वरसैस्त्र्यहम् ॥ १२.१३७ ॥</p>
<p>वल्लं वारत्रयं देयं पानार्थं वारि शीतलम् ।<br>
तक्रभक्तं भवेत्पथ्यं वृन्ताकफलसंयुतम् ।<br>
सर्वान्नवज्वरान् हन्ति रसोऽयं जलमञ्जरी ॥ १२.१३८ ॥</p>
<p>कान्तस्य कण्टवेध्यानां पात्राणां भस्म कारयेत् ।<br>
तत्समश्च रसो गन्धष्टङ्कणो निम्बवारिणा ।<br>
ततः संपेष्य तत्कल्कं मर्दयेत्त्रिदिनं पुनः ॥ १२.१३९ ॥</p>
<p>रसतुल्येन मत्स्यस्य पित्तेन परिभावयेत् ।<br>
सिद्धः कान्तरसो ह्येष प्रयोज्योऽभिनवज्वरे ।<br>
शृङ्गवेरानुपानेन मात्रया भिषगुत्तमैः ॥ १२.१४० ॥</p>
<p>रसगन्धौ तथा वङ्गमभ्रकं समभागतः ।<br>
मेलयित्वाथ वङ्गेन समं सूतं विमर्दयेत् ॥ १२.१४१ ॥</p>
<p>तत्रैकीकृत्य गन्धाभ्रे पेष्यं जम्बीरवारिणा ।<br>
सामान्यं पुटमादद्यात्सप्तधा साधितं रसम् ॥ १२.१४२ ॥</p>
<p>कुमार्या चित्रकेणापि भावयित्वाथ सप्तधा ।<br>
गुडेन जीरकेणापि ज्वरे जीर्णे प्रयोजयेत् ॥ १२.१४३ ॥</p>
<p>कासे श्वासे कुमार्या च त्रिफलाक्वाथयोगतः ।<br>
उन्मादं च धनुर्वातममृताक्वाथयोगतः ।<br>
इत्येवं रोगतापघ्नो रसश्चन्द्रोदयाभिधः ॥ १२.१४४ ॥</p>
<p>नागं वङ्गं रसं ताम्रं गन्धकं टङ्कणं तथा ।<br>
विषं च नेपालं हरितालं समं तथा ॥ १२.१४५ ॥</p>
<p>वटक्षीरेण संमर्द्य सर्वं कुर्यात्तु गोलकम् ।<br>
तं गोलकं भाण्डमध्ये पाचयेद्दीपवह्निना ॥ १२.१४६ ॥</p>
<p>तं गोलं शीतलं कृत्वा भृङ्गराजेन मर्दयेत् ।<br>
आर्द्रकस्य रसेनापि मर्दयेच्च पुनः पुनः ॥ १२.१४७ ॥</p>
<p>चणप्रमाणवटकान् रसेनार्द्रस्य दापयेत् ।<br>
गुञ्जाद्वयप्रमाणेन ज्वरं जीर्णं हरत्यसौ ॥ १२.१४८ ॥</p>
<p>हरश्च गन्धकं चैव कुनटी च समं समम् ।<br>
मर्द्यं कर्कोटिकायाश्च रसेन विनियोजयेत् ॥ १२.१४९ ॥</p>
<p>नवज्वरमुरारिः स्याद्वल्लं शर्करया सह ।<br>
तण्डुलीयरसेनानुपानं शर्करयापि वा ।<br>
गुञ्जाद्वयप्रमाणेन ज्वरान्हन्ति नवान्हठात् ॥ १२.१५० ॥</p>
<p>\Z</p>
<p>]</p>

  </div>
</article>


        

        



    <aside class="card border noPrint" id="section-tree-item-AyurvedaH_prakIrNam_rasavAgbhaTaH_rasaratnasamuchchayaH_md">
        <div class="card-title bg-light-gray border d-flex justify-content-between">
            <a href="https://vishvAsa.github.io/kalpAntaram/AyurvedaH/prakIrNam/rasavAgbhaTaH/rasaratnasamuchchayaH/">रसरत्नसमुच्चयः </a>
            <a data-toggle="collapse" href="#section-tree-item-body-AyurvedaH_prakIrNam_rasavAgbhaTaH_rasaratnasamuchchayaH_md" role="button" aria-expanded="false" aria-controls="section-tree-item-body-AyurvedaH_prakIrNam_rasavAgbhaTaH_rasaratnasamuchchayaH_md" >…<i class="fas fa-caret-down" class="collapsed"></i> </a>
        </div>
        <nav id="section-tree-item-body-AyurvedaH_prakIrNam_rasavAgbhaTaH_rasaratnasamuchchayaH_md" class="card-body p-0 collapse">
            
            <li>author: रसवाग्भटः</li>
            
            <li>books contributor: राष्ट्रियसंस्कृतविश्वविद्यालयः, तिरुपतिः</li>
            
            <li>domain: उपवेदाः</li>
            
            <li>draft: false</li>
            
            <li>iscjklanguage: false</li>
            
            <li>serial no.: Ebharati-2570</li>
            
            <li>source_url: https://www.ebharatisampat.in/read_chapter.php?bookid=MDQ1NDIwMzQzMDE3NjQy</li>
            
            <li>sub-domain: आयुर्वेदः</li>
            
            <li>title: रसरत्नसमुच्चयः</li>
            
        </nav>
    </aside>


      </main>
    </div>
    <footer class="bg-yellow  p-1 noPrint" role="contentinfo">
  

  <div id="div_foot_nav_bar" class="row">
    <a href="https://vishvAsa.github.io/kalpAntaram/search"  class="btn btn-light btn-sm">🥽🔦</a>
    <div class="row col  d-flex justify-content-center">
      <div><a id="previousPageFoot" href="" class="btn btn-secondary">###<i class="fas fa-caret-left"></i></a></div>
      <div ><a id="nextPageFoot" href="" class="btn btn-secondary"><i class="fas fa-caret-right"></i> ### </a></div>
    </div>
      <ul id="footer-bar-right-custom" class="list-group list-group-horizontal">
      </ul>
  </div>
  <div id="div_footer_bar" class="container-fluid d-flex justify-content-between">
    <a class="btn btn-secondary" href="https://github.com/vishvAsa/kalpAntaram/issues/new" >
      ✉️Contact
    </a>
    <a class="btn btn-secondary" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/80x15.png" /></a>
    <div class="btn small border">
      
      <a href="https://github.com/vishvAsa/kalpAntaram/actions/workflows/build.yml"><img src="https://github.com/vishvAsa/kalpAntaram/actions/workflows/build.yml/badge.svg"> Built </a> on 2025 Sep 3 04:50:56 UTC. (<a href="http://google.com/search?q=04%3a50%3a56%20UTC to IST">IST</a>)
    </div>
  </div>
</footer>



<script async src="https://www.googletagmanager.com/gtag/js?id=G-33H08JSLQR"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-33H08JSLQR');
</script>

  </body>
  <script type='text/javascript'>
    
    
    
    module_uiLib.onDocumentReadyTasks();
  </script>
  
</html>
