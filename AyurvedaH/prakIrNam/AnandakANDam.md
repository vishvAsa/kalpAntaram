+++
title = "आनन्दकाण्डम्"
domain = "उपवेदाः"
sub-domain = "आयुर्वेदः"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2521"
source_url = "https://www.ebharatisampat.in/read_chapter.php?bookid=MjY4NTQxNzI1NjAwMjQy"

+++
[[आनन्दकाण्डम्	Source: [EB](https://www.ebharatisampat.in/read_chapter.php?bookid=MjY4NTQxNzI1NjAwMjQy)]]

\[

आनन्दकाण्डम् १, १  
कैलासशिखरासीनं कालकन्दर्पनाशनम् ।  
प्रसन्नं परमेशानं जगदानन्दकारणम् ॥ १,१.१ ॥  
प्रणम्य परया भक्त्या भैरवी स्तुतिमातनोत् ।  
देवदेव महादेव जन्मदारिद्र्यनाशन ॥ १,१.२ ॥  
प्रसीद करुणामूर्ते प्रसन्न परमेश्वर ।  
दिव्यागमरहस्यानि कुलकौलादिकानि च ॥ १,१.३ ॥  
जाने तव प्रसादेन मायामङ्गलविग्रह ।  
श्रोतुमिच्छामि सर्वेश तव दिव्यरसायनम् ॥ १,१.४ ॥  
जराजन्मामयघ्नं च खेचरत्वादिसिद्धिदम् ।  
दारिद्र्यदुःखशमनं ब्रह्मत्वादिवरप्रदम् ॥ १,१.५ ॥  
ईश्वर उवाच ।  
साधु साधु महाभागे सर्वलोकोपकारिणि ।  
तत्सर्वं जायते सूताच्छुद्धात्मप्राणवल्लभे ॥ १,१.६ ॥  
सर्वलोकोपकारार्थं गुह्यात्गुह्यतमं हितम् ।  
रसेन्द्रस्य समुत्पत्तिं लक्षणं च सुरार्चिते ॥ १,१.७ ॥  
तत्सर्वं सम्प्रवक्ष्यामि शृणु भैरवि सम्प्रति ।  
\[रसोत्पत्तिः\]  
सुरेन्द्रैर्मुनिभिर्दिव्यैः गन्धर्वोरगकिंनरैः ॥ १,१.८ ॥  
प्रार्थितो भवत्यां तु कुमारोत्पत्तिमिच्छद्भिः ।  
तारकासुरनाशाय लोकानां रक्षणाय च ॥ १,१.९ ॥  
तदा हिमालयगिरेः गुहायां सुचिरं प्रिये ।  
संक्रीडमानयोः कालो गतो नः पुत्रलिप्सया ॥ १,१.१० ॥  
त्रिजगत्क्षोभि सुरतं त्यजितुं प्रेषितः सुरैः ।  
कपोतरूपमास्थाय वह्निः प्रागाद्गवाक्षतः ॥ १,१.११ ॥  
तं दृष्ट्वा लज्जया देवि विसृष्टं सुरतं मया ।  
निक्षिप्तं वदने वह्नेरावयोस्तेज उज्ज्वलम् ॥ १,१.१२ ॥  
तेन दन्दह्यमानोऽग्निर्गङ्गायां तन्न्यमज्जयत् ।  
तेन गङ्गापि संतप्ता तद्बहिर्विससर्ज च ॥ १,१.१३ ॥  
तत्द्विधाभूद्बहिः प्राप्य चैकं स्कन्दप्रसूतये ।  
अन्यच्छुद्धरसो जातो ह्यापदंबुधिपारदः ॥ १,१.१४ ॥  
शतयोजननिम्नेषु पञ्चकूपेषु संस्थितः ।  
तन्मला धातवो जाता मणयो दिव्यवस्तु च ॥ १,१.१५ ॥  
तत्तत्क्षेत्रविशेषेण नामवर्णादिकान् गुणान् ।  
भिन्नः प्राप्तो रसेन्द्रोऽयं जन्मदारिद्र्यभञ्जनः ॥ १,१.१६ ॥  
ते कूपाः प्रलये पञ्च संज्ञा जातादि वै मुखाः ।  
ससंचवर्णां निवृत्त्या निक्षिप्ता नियुतानि हि ॥ १,१.१७ ॥  
पञ्चवर्णानि देवेशि सर्वसत्त्वयुतानि च ।  
पूर्वस्यां पारदः श्वेतो नानावर्णैर्गदापहः ॥ १,१.१८ ॥  
चञ्चलो दक्षिणस्यां तु रसेन्द्रो नीलवर्णवान् ।  
दोषहीनोऽतिरूक्षश्च सुतरां चपलः प्रिये ॥ १,१.१९ ॥  
तेन जाता भुजङ्गेन्द्रा जराजन्मगदोषोज्झिताः ।  
पश्चिमस्यां तु सूताख्यः पीतवर्णोऽतिरूक्षकः ॥ १,१.२० ॥  
सर्वदोषयुतोऽसौ तु शुद्धोऽष्टादशकर्मभिः ।  
सर्वसिद्धिप्रदो देवि देहलोहादिसिद्धिदः ॥ १,१.२१ ॥  
उत्तरस्यां दिशो रक्तः सर्वदोषविवर्जितः ।  
रसायनं तु तेनैव देवा जन्मजरोज्क्षिताः ॥ १,१.२२ ॥  
मध्ये तु मिश्रको ज्ञेयः सर्ववर्णसमन्वितः ।  
बहिश्चन्द्रार्काच्छायो रसो दोषसमन्वितः ॥ १,१.२३ ॥  
स चाष्टादशसंस्कारैः शुद्धः सिद्धिप्रदो भवेत् ।  
अमराणां स्वरूपं तु रसेन्द्रो हि महेश्वरः ॥ १,१.२४ ॥  
पूरयामासतुस्तौ च स्तोकतो ह्यतिदुर्लभौ ।  
अन्येषु सर्वकार्येषु सिद्धदोऽपि हि कर्मभिः ॥ १,१.२५ ॥  
अष्टादशभिरत्यन्तं शुद्धः सिद्धिप्रदो द्रुतम् ।  
रसावतारं यो वेत्ति स तु धार्मिकसत्तमः ॥ १,१.२६ ॥  
आयुष्यसुखसंतानधनारोग्यमवाप्नुयात् ।  
\[रसपर्यायाः तन्निरुक्तैस्त\]  
जन्मरोगजरामृत्युदारिद्र्यांभोनिधेः परम् ॥ १,१.२७ ॥  
पारं ददाति तेनैव पारदः परिकीर्तितः ।  
रसोपरसलोहादिकर्तृत्वाच्च रसेन्द्रकः ॥ १,१.२८ ॥  
मम प्रत्यङ्गसूतत्वात्सूत इत्यभिधीयते ।  
सूते यस्मात्सर्वसिद्धिं तस्मात्सूत इति स्मृतः ॥ १,१.२९ ॥  
मम देहरसो यस्मात्रसस्तस्मात्प्रकीर्तितः ।  
जरामरणदारिद्र्यरोगनाशाय शस्यते ॥ १,१.३० ॥  
तस्माश्रस इति प्रोक्तो धातुत्वाच्च वरानने ।  
सर्वधातून्रसत्येषः तस्माच्च रस ईरितः ॥ १,१.३१ ॥  
मित्रकारी सवर्णत्वात्सर्वसिद्धिप्रदायकः ।  
पारदो व्याधिसंहर्ता रसेन्द्रो रसकर्मणि ॥ १,१.३२ ॥  
धातुकर्मसु सूतः स्याद्रसेन्द्रो रससाधने ।  
सर्वकर्मार्हततया सर्वतया प्रिये ॥ १,१.३३ ॥  
सर्वसिद्धिप्रदो देवि मिश्रकोऽयमुदाहृतः ।  
\[रसगता दोषाः\]  
अमोघसिद्धिममलं सर्वसिद्धिप्रदं रसम् ॥ १,१.३४ ॥  
आलोक्य त्रिदशाः सर्वे ब्रह्मविष्णुपुरेगमाः ।  
मामभिप्रार्थयामासुः स्तोत्रैश्च विविधैः प्रिये ॥ १,१.३५ ॥  
रसेन्द्रदर्शनादेव नरपक्षिमृगादयः ।  
सिद्धिं नानाविधां यान्ति तन्निवारय शंकर ॥ १,१.३६ ॥  
तस्मात्त्रिधा कञ्चुकाभिर्दोषैश्चासौ नियोजितः ।  
तदा प्रभृति दोषैश्च कञ्चुकाभिश्च वर्जितः ॥ १,१.३७ ॥  
शुद्धोऽष्टादशसंस्कारैः सूतो भवति सिद्धिदः ।  
\[रसावस्थाः\]  
धूमश्चिटिचिटिश्चैव मण्डूकप्लुतिरेव च ॥ १,१.३८ ॥  
सकंपश्च विकंपश्च पञ्चावस्था रसस्य तु ।  
\[रसगतयः\]  
रसस्य गतयः पञ्च जले स्याज्जलवद्गतिः ॥ १,१.३९ ॥  
धूमे धूमगतिः सूतः स्तरणे हंसवद्गतिः ।  
किट्टे किट्टनिभा देवि पञ्चमो जीववद्गतिः ॥ १,१.४० ॥  
चतस्रो गतयो दृश्याः अदृश्या पंचमी गतिः ।  
यन्त्रौषधाद्यै रोद्धव्याश्चतस्रो गतयः प्रिये ॥ १,१.४१ ॥  
ध्यानमन्त्रौषधाद्यैश्च रोद्धव्या पञ्चमी गतिः ।  
\[नैसर्गिका दोषाः\]  
पार्थिवश्च तथैवाप्य आग्नेयश्चानिलस्तथा ॥ १,१.४२ ॥  
नाभसो गजचर्माख्यः पुण्डरीको विसर्पकृत् ।  
हारिद्रो रक्तचर्माख्यो नारङ्गो रक्तबिन्दुकः ॥ १,१.४३ ॥  
असह्याग्निश्च मण्डूको मला नैसर्गिकाः स्मृताः ।  
\[औपधिका दोषाः\]  
कालिका मलिनी चैव कपोती रक्तकञ्चुका ॥ १,१.४४ ॥  
सलोमी गिरिजा चैव पिङ्गली सप्त कञ्चुकाः ।  
औपाधिका इमा ज्ञेयाः पारदे कीर्तिताः प्रिये ॥ १,१.४५ ॥  
\[यौगिका दोषाः\]  
विषं नागश्च वङ्गश्च यौगिकश्च त्रयः स्मृताः ।  
\[दोषाणां स्वरूपम्\]  
भौमः कुष्ठकरश्चाप्यो दोषोद्रेकं करोति सः ॥ १,१.४६ ॥  
आग्नेयः कुरुते दाहं वायव्यः शूलकृद्भवेत् ।  
बाधिर्यं नाभसो दोषो गजत्वग्गजचर्मकृत् ॥ १,१.४७ ॥  
पुण्डरीको दद्रुकरो विसर्पश्च विसर्पकृत् ।  
हारिद्रः पाडुकृत्प्रोक्तो रक्तचर्माक्षिपाटलम् ॥ १,१.४८ ॥  
नारङ्गो दुम्बरं कुष्ठं रक्तबीजो मसूरिकाः ।  
असह्याग्निर्मोहकारी मण्डूकश्चर्मकीलकृत् ॥ १,१.४९ ॥  
मलो मूर्च्छाकरो देवि ख्याता दोषोद्भवास्तथा ।  
कालिका कृष्णवर्णं च मलिनी मलसग्रहम् ॥ १,१.५० ॥  
कपोती स्वरसादं च विस्फोटं रक्तकञ्चुका ।  
सलोमी वमनं कुर्यात्गिरिजा जाड्यकारिणी ॥ १,१.५१ ॥  
पिङ्गली नेत्रघ्नी दोषाः कचुकजाः स्मृताः ।  
विषं मृत्युप्रदो नागो जाड्यं वङ्गस्सुरार्चिते ॥ १,१.५२ ॥  
कुरुते पूतिगन्धत्वं गदा यौगिकसम्भवाः ।  
\[रसस्य स्थानान्तरगतिः\]  
प्रथमार्तवसुस्नाता सुरूपा शुभलक्षणा ॥ १,१.५३ ॥  
शुद्धाम्बरधरा माल्यगन्धन्लिप्ता सुभूषिता ।  
उत्तमाश्वसमारूढा रतिसङ्गविवर्जिता ॥ १,१.५४ ॥  
अभ्यर्च्य गणनाथं च भैरवं च गुरुं पुरा ।  
रसेन्द्रभैरवं ध्यात्वा कूपस्थं पारदं प्रिये ॥ १,१.५५ ॥  
पश्येच्छीघ्रं ततो गच्छेत्न पुनः पृष्ठमीक्षयेत् ।  
एषा योजनमात्रोआ कुमारी हयसाधना ॥ १,१.५६ ॥  
तदानीमाहरेत्ततु कुमारासंजिघृक्षया ।  
कूपमध्यात्समुत्पत्य सोऽनुधावति तां प्रति ॥ १,१.५७ ॥  
यावद्योजनमागत्य पुनः कूपे विशेत्क्षणात् ।  
परितः कृतगर्तेषु तेषु तेषु च संस्थितम् ॥ १,१.५८ ॥  
तं रसेन्द्रं शुचिर्भूत्वा गृह्णीयाद्रसदेशिकः ।  
गौरवादग्निवदनात्पतितो दरदाह्वये ॥ १,१.५९ ॥  
देशे स सूतो भूलीनः तन्त्रज्ञै रसकोविदः ।  
निक्षिप्य मृत्तिकायन्त्रे पातनाख्ये समागतः ॥ १,१.६० ॥  
पारदो गृह्यते देवि दोषहीनस्स उच्यते ।  
एवमेव तत्र तत्र सिद्धविद्याधरैस्सदा ॥ १,१.६१ ॥  
निक्षेपितः पारदेन्द्रो विद्यते देवि सिद्धिदः ॥ १,१.६२ ॥


आक्, १, २  
श्रीभैरवी ।  
रसोपदेशदातारं तच्छिष्यं काकिनीस्त्रियम् ।  
रसपूजां तु पृच्छामि यथावत्कथयस्व मे ॥ १,२.१ ॥  
श्रीभैरवः ।  
\[रसोपदेशकलक्षणम्\]  
शृणु भैरवि तत्सर्वमपूर्वं कथयामि ते ।  
आचार्यो ज्ञानवान्दक्षः शीलवान् गुणवान् शुचिः ॥ १,२.२ ॥  
धर्मज्ञः सत्यसंधश्च रसशास्त्रविशारदः ।  
वेदवेदान्ततत्त्वज्ञो निर्मलः शिववत्सलः ॥ १,२.३ ॥  
देवीभक्तः सदा शान्तो रसमण्डपकोविदः ।  
मन्त्रसिद्धो महावीरो देवतायागतत्परः ॥ १,२.४ ॥  
रसदीक्षाविधानज्ञो मन्त्रौषधमहारसान् ।  
रागसंख्यां बीजकल्पं द्वन्द्वमेलापनं बिडम् ॥ १,२.५ ॥  
रञ्जनं सारणां तैलं दलानि क्रामणानि च ।  
वर्णोत्कर्षं मृदुत्वं च जारणं बालवृद्धयोः ॥ १,२.६ ॥  
खेचरीं भूचरीं चैव यो वेत्ति स गुरुर्भवेत् ।  
\[शिष्यलक्षणम्\]  
गुरुभक्तः सदाचारो लोभमायाविवर्जितः ॥ १,२.७ ॥  
निस्पृहो निरहङ्कारः सत्यवाङ्नियमस्थितः ।  
निरालस्यः स्वधर्मज्ञः षट्कर्मनिरतः सुधीः ॥ १,२.८ ॥  
दम्भहिंसादिनिर्मुक्तः शिवाचारेषु दीक्षितः ।  
अत्यन्तसाधकः शान्तो मन्त्रानुष्ठानतत्परः ॥ १,२.९ ॥  
दान्तः शिष्यः स विज्ञेयः शक्तिमान् गतमत्सरः ।  
\[काकिनीलक्षणम्\]  
आकुञ्चितस्निग्धकेशा पद्मपत्रायतेक्षणा ॥ १,२.१० ॥  
दीर्घोत्तुङ्गघ्राणकेशा विद्रुमाधरशोभिता ।  
दाडिमीबीजदशना कम्बुग्रीवोन्नतस्तनी ॥ १,२.११ ॥  
शिरीषमालामृदुलबाहुपाशविराजिता ।  
संकीर्णोरस्थला निम्ननाभिः सूक्ष्मा चलाङ्गका ॥ १,२.१२ ॥  
तलोदरी रोमराजिवलित्रयविभूषिता ।  
विशालजघनोपेता रम्भोरुः सुभगा प्रिया ॥ १,२.१३ ॥  
कादलोपमजङ्घा च पाटलाङ्घ्रिसरोरुहा ।  
शोणामलनखोपेता राजहंसगतिः शुभा ॥ १,२.१४ ॥  
कलकोकिलनिध्वानकलकण्ठादिमञ्जुला ।  
पिप्पलछदसंकाशस्मरमन्दिरमण्डिता ॥ १,२.१५ ॥  
युवती श्यामला स्निग्धा सुरूपा शुभलक्षणा ।  
चुम्बनस्पर्शनाश्लेषरतिकर्मविचक्षणा ॥ १,२.१६ ॥  
बहुले या पुष्पवती पक्षे सा काकिनी स्मृता ।  
स्वस्ववर्णसद्भूता ग्राह्या वाप्यन्यवर्णजा ॥ १,२.१७ ॥  
रसकर्मणि दीक्षायां प्रयोगे च रसायने ।  
\[काकिनीत्वापादनम्\]  
काकिन्यभावे तरुणी सुरूपान्याथवा भवेत् ॥ १,२.१८ ॥  
गन्धकं गोघृतोपेतं निष्कं त्रिः सप्तवासरम् ।  
प्रातर्दद्यात्तु सा नारी काकिनीसदृशा भवेत् ॥ १,२.१९ ॥  
धार्मिकः पापभीरुश्च बलवान् ज्ञानवित्तमः ।  
न्यायश्रेष्ठः सर्वसमो रसागमविशारदः ॥ १,२.२० ॥  
भूपतिश्चास्य मन्त्री च सर्वशास्त्रविशारदः ।  
सर्वधर्मरतः श्रेष्ठो न्यायमार्गप्रवर्तकः ॥ १,२.२१ ॥  
\[रसशालानिर्माणम्\]  
रसशालां प्रवक्ष्यामि रसेन्द्रस्य वरानने ।  
निर्णयेच्च निरातङ्के देशे च निरुपप्लवे ॥ १,२.२२ ॥  
आस्तिकप्राणिसुभगे धनधान्यसमाकुले ।  
सौराज्ये पूर्णविभवे निरपाये ह्यनिन्दके ॥ १,२.२३ ॥  
नगरे सर्ववर्णाढ्ये महामाहेश्वरावृते ।  
तत्रापि विजये स्थाने पवित्रे च सुरक्षिते ॥ १,२.२४ ॥  
सव्यालपशुपक्ष्यादिसंबाधपरिवर्जिते ।  
समस्थले च प्राकारपरिघार्गलभूषिते ॥ १,२.२५ ॥  
नारङ्गदाडिमडहजम्बीरफलपूरके ।  
तालहिन्तालवकुलनारिकेलाम्लपाटले ॥ १,२.२६ ॥  
अशोकजम्बूपनससालपुंनागमण्डिते ।  
कपित्थपूगसरलदेवदारुसुबिल्वके ॥ १,२.२७ ॥  
धात्रीन्यग्रोधवरणमधूकाम्रातमण्डिते ।  
केतकीमल्लिकाजातीयूथिकामालतीयुते ॥ १,२.२८ ॥  
मागधीकुन्दकुरवतिलके शतपत्रके ।  
कुमुदोत्पलकल्हारपुण्डरीकांबुजोत्पलैः ॥ १,२.२९ ॥  
हंससारसकारण्डचक्रवाकविराजितैः ।  
सरोभिः शीतलजले परितः परिवेष्टिते ॥ १,२.३० ॥  
शीतानिलाभिलुलितललितप्रसवाञ्चिते ।  
चित्रोद्यानेऽतिरुचिरे रसशालां प्रकल्पयेत् ॥ १,२.३१ ॥  
षोडशस्तम्भरुचिरां चतुरश्रां समायताम् ।  
मनोज्ञां देवदेवेशि मत्तवारणसंयुताम् ॥ १,२.३२ ॥  
वातायनसमोपेतां कवाटार्गलरक्षिताम् ।  
कक्षपताकासंयुक्तां सर्वोपकरणोज्ज्वलाम् ॥ १,२.३३ ॥  
समालिखितदिक्पालां समर्चितविनायकाम् ।  
प्रतिष्ठितोमामाहेशां द्वारपालैश्च रक्षिताम् ॥ १,२.३४ ॥  
भेरीकाहलघण्टादिदिव्यवाद्यविनादिताम् ।  
वास्तुलक्षणसंयुक्तां रसशालां प्रकल्पयेत् ॥ १,२.३५ ॥  
शालायां वेदिका कार्या सुदृढा दर्पणोपमा ।  
इष्टकैः खचिता रम्या ससोपाना सलक्षणा ॥ १,२.३६ ॥  
कपिलागोमयालिप्ता हिरण्यकलशावृता ।  
\[रसेन्द्रपूजाविधिः\]  
वेदिकायां रसेन्द्रस्य भद्रपीठं प्रकल्पयेत् ॥ १,२.३७ ॥  
भद्रपीठे लिखेत्सम्यक्सिन्दूरेण द्विहस्तकम् ।  
षट्कोणं वसुपत्रं च तद्बहिश्चाष्टपत्रकम् ॥ १,२.३८ ॥  
कमलं चतुरश्रं च चतुर्द्वारोपशोभितम् ।  
रसलिङ्गं न्यसेद्यन्त्रे पुष्पाद्यैश्च समर्चयेत् ॥ १,२.३९ ॥  
\[रससन्ध्या\]  
अथ सन्ध्यां प्रवक्ष्यामि रसकर्मफलप्रदाम् ।  
प्रविशेद्रसशालां च स्नातः शुद्धोऽनुलेपितः ॥ १,२.४० ॥  
शुक्लमाल्याम्बरधरः संयतात्मा जितेन्द्रियः ।  
यतवाग्गुरुभक्तश्च सत्यवादी दृढव्रतः ॥ १,२.४१ ॥  
उपविश्य समाचामेत्मृदुले चित्रकम्बले ।  
वाङ्मायाश्रीयुतं तोयमात्मविद्याशिवात्मकम् ॥ १,२.४२ ॥  
तत्त्वं च शोधयामीति त्रिवारं विधिवत्पिबेत् ।  
ध्यायेद्वरदगायत्रीं त्रिवारं प्रजपेत्प्रिये ॥ १,२.४३ ॥  
रसभैरवगायत्रीं शृणु भैरवि तत्त्वतः ।  
ऐं रसेश्वराय विद्महे रसाङ्कुशाय धीमहि ।  
तन्नः सूतः प्रचोदयात् ।  
कोटिसूर्यप्रतीकाशं दशकोटीन्दुसंनिभम् ॥ १,२.४४ ॥  
शुभ्रं पञ्चमुखं देवं त्रिनेत्रं चन्द्रशेखरम् ।  
अष्टादशभुजं शान्तं पञ्चकृत्यपरायणम् ॥ १,२.४५ ॥  
शुक्लमाल्यांबरधरं नागयज्ञोपवीतिनम् ।  
स्फटिकसङ्काशं प्रेतारूढं रसेश्वरम् ॥ १,२.४६ ॥  
नीलकण्ठं च सर्वज्ञं सर्वाभरणभूषितम् ।  
वरदं रसशास्त्रं च पारदं भुजङ्गं सुधाम् ॥ १,२.४७ ॥  
शङ्खभैषज्यकोदण्डशूलखट्वाङ्गसायकम् ।  
डमरुं करवालं च गदां पावकमीश्वरि ॥ १,२.४८ ॥  
आरोग्यं दिव्यमालां च ह्यभयं द्विनवैः करैः ।  
रसाङ्कुशीं निजोत्सङ्गे बिभ्राणं वृषवाहनम् ॥ १,२.४९ ॥  
कपर्दभाररुचिरं मन्दहासाननं शिवम् ।  
रसभैरवमाचिन्त्य तस्योत्सङ्गे रसाङ्कुशीम् ॥ १,२.५० ॥  
अङ्कुशं चाक्षमालां च दधतीं दक्षहस्तयोः ।  
पाशाभयं च बिभ्राणां दक्षिणेतरहस्तयोः ॥ १,२.५१ ॥  
चतुर्भुजां रक्तवर्णां त्रिणेत्रामिन्दुशेखराम् ।  
रक्ताम्बरधरां देवीं कम्बुग्रीवां कृपामयीम् ॥ १,२.५२ ॥  
रत्नालङ्काररुचिरां मन्दहासविराजिताम् ।  
ध्यायेद्रसाङ्कुशीं देवीं देवस्याभिमुखीं शिवाम् ॥ १,२.५३ ॥  
ततो भस्म समादाय वामहस्तेन धारयेत् ।  
नैवाधःपतितं पात्रे गृहीत्वा गोमयं सुधीः ॥ १,२.५४ ॥  
विशोष्य प्रदहेत्कुण्डे क्रमेण धारयेत्प्रिये ।  
पुनरुद्धारणं चैव सद्योजातादिभिर्भवेत् ॥ १,२.५५ ॥  
निरीक्षणं प्रोक्षणं च ताडनाभ्युक्षणं तथा ।  
सद्योजातादिभिर्मन्त्रैरभिमन्त्र्य च तत्पुनः ॥ १,२.५६ ॥  
मूर्ध्नि वक्त्रे च हृदये गुह्ये चरणयोः क्रमात् ।  
ईशानाद्यैः पञ्चमन्त्रैस्तत्तत्स्थानेषु निक्षिपेत् ॥ १,२.५७ ॥  
सर्वाङ्गोद्धूलनं कुर्यात्भस्मना पञ्चभिश्च तैः ।  
संकल्पं विधिवत्कुर्यात्रसाचार्यो महेश्वरः ॥ १,२.५८ ॥  
प्राणायामत्रयं कृत्वा मूलमन्त्रेण पार्वति ।  
प्रोक्षयेन्मन्त्रितं तोयं मूर्ध्नि वामकरस्थितम् ॥ १,२.५९ ॥  
आचम्य च पुनस्तोयं मूलमन्त्रेण मन्त्रितम् ।  
त्रिधा दक्षिणहस्तस्थं पिबेदाचमनं ततः ॥ १,२.६० ॥  
अर्घ्यं मूलेन दत्त्वा त्रिः पुनराचम्य पार्वति ।  
अष्टोत्तरशतं जप्त्वा मूलमन्त्रमुदारधीः ॥ १,२.६१ ॥  
समर्पयेच्च सूताय रससन्ध्येयमीश्वरि ।  
त्रिकालमेवं कुर्वीत सन्ध्यां सर्वाघनाशिनीम् ॥ १,२.६२ ॥  
\[रसांकुशरसांकुशीमूलमन्त्रोद्धारः\]  
वक्ष्येऽहं मूलमन्त्रस्य शृणूद्धारक्रमं प्रिये ।  
वाङ्माया कमला चाथ चतुर्थ्यन्तो रसेश्वरः ॥ १,२.६३ ॥  
ततो महाकालपदं महाबलपदं ततः ।  
अघोरभैरवपदं वज्रवीरपदं ततः ॥ १,२.६४ ॥  
क्रोधकालपदं चैतत्सर्वं सम्बुद्धिसंयुतम् ।  
कषष्टवर्गान्तयुतः साधोदन्तः सबिन्दुकः ॥ १,२.६५ ॥  
इदं पञ्चाक्षरं कूटं ततः कर्षणसंयुतः ।  
सविसर्गोऽप्ययं कूटश्चतुर्वर्णात्मकः प्रिये ॥ १,२.६६ ॥  
रसेन्द्रभैरवस्यायं मन्त्रो द्वात्रिंशदर्णकः ।  
गोपितः सर्वतन्त्रेषु रहस्योऽत्यन्तदुर्लभः ॥ १,२.६७ ॥  
रसाङ्कुशामन्त्रमहं वक्ष्यामि शृणु भैरवि ।  
वाङ्माया भुवनेशी च रमा मकरकेतनः ॥ १,२.६८ ॥  
रसाङ्कुशा चतुर्थ्यां च नमोऽन्तो द्वादशार्णकः ।  
मन्त्रो रसाङ्कुशायाश्च तव देव्याः प्रकीर्तितः ॥ १,२.६९ ॥  
रसभैरवस्य छन्दोऽनुष्ठुप्प्रकीर्तितः ।  
नन्दिकेश ऋषिः प्रोक्तो देवः श्रीरसभैरवः ॥ १,२.७० ॥  
रं बीजं लं भवेत्कीलमन्त्यार्णः शक्तिरीरितः ।  
रसांकुशायाः स्कन्दस्यार्द्रं बीजं कीलकं रसः ॥ १,२.७१ ॥  
नमः शक्तिरिति ख्यातं रहस्यं मन्त्रमुत्तमम् ।  
\[रसलिङ्गार्चना\]  
रसलिङ्गार्चनं वक्ष्ये भैरवि शृणु तत्त्वतः ॥ १,२.७२ ॥  
वामपादं पुरस्कृत्य प्रविशेद्यागमन्दिरम् ।  
आसने मृदुले स्थित्वा शुचिः संयतमानसः ॥ १,२.७३ ॥  
प्राणानायम्य संकल्प्य श्रीगुरुं शिरसि स्थितम् ।  
शुद्धस्फटिकसंकाशं प्रशान्तं वरदाभयम् ॥ १,२.७४ ॥  
स्मरेत्तन्नाम पूर्वं च तदनुज्ञामवाप्य च ।  
दिवि स्थिताश्च ये भूता भूमिस्था विघ्नकारिणः ॥ १,२.७५ ॥  
पाताले ये महाभूताः ते नश्यन्तु शिवाज्ञया ।  
अनेनैव च मन्त्रेण दिग्विदिक्ष्वक्षतान् क्षिपेत् ॥ १,२.७६ ॥  
पुष्पमस्त्राय फडिति निक्षिपेदन्तरिक्षके ।  
सर्वशत्रुप्रमथनी चेति दक्षिणपार्ष्णिकाम् ॥ १,२.७७ ॥  
त्रिवारं घातयेद्भूमौ प्राणायामो भवेत्पुनः ।  
रसेन्द्रभद्रपीठस्य दक्षिणे चतुरश्रकम् ॥ १,२.७८ ॥  
मण्डलं हस्तमात्रं च सार्धं कुर्यात्सुशोभनम् ।  
त्रिकोणवृत्तषट्कोणचतुरश्रं भवेत्क्रमात् ॥ १,२.७९ ॥  
इन्द्रादिलोकपालांश्च तत्तन्नामपुरःसरम् ।  
प्रणवादिनमोऽन्तैश्च पूजयेत्कुसुमाक्षतैः ॥ १,२.८० ॥  
वाङ्मायाकमलाबीजैर्हृदयादीन् प्रपूजयेत् ।  
प्राच्यामवाच्यां क्रमशः प्रतीच्योत्तरयोः शिवे ॥ १,२.८१ ॥  
ईशानलासुरमरुत्कोणे नेत्रे प्रपूजयेत् ।  
अस्त्रं सर्वासु काष्ठासु चतुर्थ्यन्तं फडन्तकम् ॥ १,२.८२ ॥  
छोटिका दर्शयेदष्ट पश्चादाधारमाहरेत् ।  
तत्रैवावाहयेदग्निमण्डलं बीजमूलकम् ॥ १,२.८३ ॥  
अग्नेर्दश कलास्तत्र या गन्धाक्षतैः क्रमात् ।  
ततः पात्रं समादाय भावयेत्सूर्यमण्डलम् ॥ १,२.८४ ॥  
मार्तण्डद्वादशकलास्तत्रार्च्याश्चन्दनाक्षतैः ।  
गन्धोत्तमान्वितं तोयं पूरयेदर्घ्यपात्रकम् ॥ १,२.८५ ॥  
चिन्तयेदैन्दवं बिम्बं तास्तत्र पूजयेत् ।  
मध्ये त्रिकोणमालिख्य शक्तिबीजं समुल्लिखेत् ॥ १,२.८६ ॥  
तत्र क्षिपेत्गन्धपुष्पं मूलमन्त्रं त्रिधा जपेत् ।  
पूर्वादिदिक्षु चतसृषु चतुःपात्राणि धारयेत् ॥ १,२.८७ ॥  
पूरयेत्पूर्ववत्तानि गन्धपुष्पाक्षतैर्यजेत् ।  
प्रोक्षयेन्मूलमन्त्रेण मध्यपात्रोदकेन च ॥ १,२.८८ ॥  
पात्राणि निजगात्राणि पूजाद्रव्याणि सर्वतः ।  
स्वागतश्चतुरश्रं च मण्डलं परिकल्पयेत् ॥ १,२.८९ ॥  
पूर्ववत्पञ्चपात्राणि पूरयेच्छुद्धवारिणा ।  
निक्षिपेन्मध्यगे सूतं रत्नं दक्षिणके क्षिपेत् ॥ १,२.९० ॥  
स्वर्णं तद्वामपात्रे च तत्समीपे कुशं न्यसेत् ।  
रत्नपात्रसमीपस्थे पात्रे स्यादष्टगन्धकम् ॥ १,२.९१ ॥  
प्रतिपात्रे त्रिकोणं च लिखेन्मायासमन्वितम् ।  
न्यसेद्गन्धाक्षतं पुष्पं त्रिधा मूलेन मन्त्रयेत् ॥ १,२.९२ ॥  
सप्तधा रसपात्रं च मूलमन्त्रेण मन्त्रयेत् ।  
रसपात्रोदकेनैव पूजाद्रव्याणि चात्मनः ॥ १,२.९३ ॥  
शरीरमुत्तमाङ्गं च प्रोक्षयेत्पीठदीपकम् ।  
आसनस्य ऋषिर्मेरुः सुतलं छन्द ईरितम् ॥ १,२.९४ ॥  
कूर्मरूपी तु भगवान् देवता परिकीर्तिता ।  
पृथ्वि त्वया धृता लोका देवि त्वं विष्णुना धृता ।  
त्वं च धारय मां देवि पवित्रं कुरु चासनम् ।  
अनेनैव तु मन्त्रेण चासने कुसुमं क्षिपेत् ॥ १,२.९५ ॥  
\[भूतशुद्धिः\]  
भूतशुद्धिं प्रवक्ष्यामि पृथ्वी पीता सवज्रका ।  
कठिना लंबीजयुता जान्वन्ताङ्गुष्ठमूलतः ॥ १,२.९६ ॥  
ध्येया जान्वादिकट्यन्तमुपर्यस्यार्धचन्द्रका ।  
शुभ्रा वं बीजसहिता विचिन्त्या द्रवरूपिका ॥ १,२.९७ ॥  
कट्यादि हृदयान्तं च बहिर्ध्येयस्त्रिकोणगः ।  
रं बीजं रक्तवर्णश्च स्वस्तिकेन विभूषितः ॥ १,२.९८ ॥  
हृदादिकण्ठपर्यन्तं वायुः स्मर्योऽञ्जनप्रभः ।  
यंबीजसहितो देवि षड्बिन्दुपरिभूषितः ॥ १,२.९९ ॥  
षट्कोणः कर्णदेशाच्च ब्रह्मरन्ध्रान्तमीश्वरि ।  
वर्तुलं हंबीजयुतं महाकृष्णं वियत्स्मरेत् ॥ १,२.१०० ॥  
पृथिवीमप्सु च तास्त्वग्नौ स च वायौ स सोऽम्बरे ।  
मेलयित्वा द्वादशान्ते स्थापयेत्परमेश्वरि ॥ १,२.१०१ ॥  
यंबीजेनात्मनो देहं मूलाधाराद्विशोषयेत् ।  
षडाधाराणि निर्भिद्य यावत्ब्रह्मबिलं प्रिये ॥ १,२.१०२ ॥  
रं बीजेन दहेद्देहं सर्वमाप्लावयेत्ततः ।  
वंबीजेन द्रवीभूतं ब्रह्मरन्ध्रेन्दुमण्डलात् ॥ १,२.१०३ ॥  
स्यन्दमानामृतेनैव तनुमाप्लावयेच्छिवे ।  
आकाशाद्वायुमादद्यात्तस्माद्वह्निं समाहरेत् ॥ १,२.१०४ ॥  
वह्नेरापः समादेयास्ताभ्यो भूमिं समाहरेत् ।  
एवं पञ्च च भूतानि स्वस्वस्थाने नियोजयेत् ॥ १,२.१०५ ॥  
वामकुक्षिस्थितं पापपुरुषं कृष्णरूपिणम् ।  
ध्यायेत्तं निर्गतं देवि खड्गचर्मधरं परम् ॥ १,२.१०६ ॥  
न्यासं रसाङ्कुशेनैव कृत्वाङ्गुलिहृदादिषु ।

ऐं ह्रीं श्रीं क्ष्मौं क्ष्मं ह्रां ह्रीं ह्रूं ह्रैं ह्रौं ह्रः फट्रसेश्वराय महाकालभैरवाय शिखायै वषट् ।  
रौद्ररूपाय कृष्णपिङ्गललोचनाय अवतर २ अवतारय २ जल्प २ जल्पय २ शुभाशुभं कथय २ कथापय २ मम महारक्षां कुरु कुरु कारय २ मम रससिद्धिं देहि देहि १८८८ ।  
महाकालभैरवाय हृदयाय नमः ।  
पूर्ववन्महाबलभैरवाय शिरसे स्वाहा ।  
पूर्ववतघोरभैरवाय शिखायै वषट् ।  
पूर्ववत्वज्रवीरभैरवाय कवचाय हुम् ।  
पूर्ववत्क्रोधभैरवाय नेत्रत्रयाय वौषट् ।  
पूर्ववत्कालभैरवाय अस्त्राय फट् ।  
एवमङ्गुलिन्यासः ।

प्रतिबीजैः समुच्चार्य चतुर्थं रसांकुशम् ॥ १,२.१०७ ॥  
हृदादिपञ्चस्थानेषु विन्यसेद्बीजपञ्चकम् ।  
ततश्चास्त्राय फडिति चोटिकां दिक्षु दर्शयेत् ॥ १,२.१०८ ॥  
मातृकां च कलान्यासं पाज्योन्यासं च कोलकम् ।  
प्रकुर्वीत ततो देवि चान्तर्यजनमाचरेत् ॥ १,२.१०९ ॥  
कुम्भकेन हृदम्भोजे सम्फुल्लं विदधाति हि ।  
हृत्पद्मकर्णिकायां च रसमूर्तिं च चिन्तयेत् ॥ १,२.११० ॥  
मानसैर्गन्धपुष्पाद्यैरुपचारैः प्रपूजयेत् ।  
स्वदेहं गन्धपुष्पाद्यैरलंकुर्याद्यथासुखम् ॥ १,२.१११ ॥  
अन्तर्यजनमेवं स्याद्बहिर्यजनमाचरेत् ।  
अस्त्रेण लिङ्गं सम्प्रोक्ष्य लिङ्गशुद्धिं विधाय च ॥ १,२.११२ ॥  
वस्त्रेन तोयेन पूरितां वर्धनीं प्रिये ।  
दक्षपार्श्वे संनिवेश्य पूजयेत्तां विधानतः ॥ १,२.११३ ॥  
पीठे सिन्दूररजसा विदध्याच्चतुरश्रकम् ।  
षट्कोणं विलिखेत्तस्मिनृजुं स्वर्णशलाकया ॥ १,२.११४ ॥  
वसुपत्रं चाष्टपत्रं सचतुर्द्वारभूगृहम् ।  
चतुरश्रं बहिर्भागे दिक्पालान्पूजयेत्प्रिये ॥ १,२.११५ ॥  
नन्दिनं च महाकालं भृङ्गिं रिटिं महाबलम् ।  
कुम्भकर्णं च सुग्रीवं भृङ्गकं च दृढायुधम् ॥ १,२.११६ ॥  
चतुर्द्वारे तु विन्यस्य द्वौ द्वौ प्रागादिपूजितौ ।  
रुक्मं रौप्यं ताम्रसीसं वङ्गकान्तशठं ह्ययः ॥ १,२.११७ ॥  
प्रागादिद्वार्षु सम्पूज्य क्रमाद्द्वे द्वे महेश्वरि ।  
भूगृहाभ्यन्तरे प्राच्यां शुक्रमग्नौ ग्रहं यजेत् ॥ १,२.११८ ॥  
दक्षिणस्यां यजेद्रुद्रमासुरे च समीरणम् ।  
पश्चिमस्यां शिवं वह्निं वायव्यामुत्तरे ह्युमाम् ॥ १,२.११९ ॥  
यजेत्पावकमैशान्यां ततश्चाष्टदलाग्रके ।  
प्रागादौ गन्धकं तालं कासीसं च मनःशिलाम् ॥ १,२.१२० ॥  
कंकुष्ठं माक्षिकं चैव नृपावर्तं च गैरिकम् ।  
लेपिका क्षेपिका चैव क्रामिका रञ्जिका तथा ॥ १,२.१२१ ॥  
लोहटी बन्धकारी च भूचरी मृत्युनाशिनी ।  
विभूतिः खेचरी चैव दश दूत्यः क्रमेण च ॥ १,२.१२२ ॥  
पूज्यास्त्वष्टदले पद्मे ह्यूर्ध्वाधस्ताद्दलेषु च ।  
माणिक्यमुक्तावैडूर्यनीलगारुडविद्रुमाः ॥ १,२.१२३ ॥  
गोमेदः पुष्परागश्च मणयः सर्वसिद्धिदाः ।  
द्वितीयवसुपत्रस्य दलाग्रेषु प्रपूजयेत् ॥ १,२.१२४ ॥  
अष्टादशभुजा रुद्राः पञ्चवक्त्रास्त्रियम्बकाः ।  
चन्द्रार्धशोभिमकुटाः नीलग्रीवा वृषध्वजाः ॥ १,२.१२५ ॥  
स्वस्ववर्णधराः सर्वे त्वष्टविद्येश्वरास्तु ते ।  
पूजनीया महेशानि द्वितीयेऽष्टदलाम्बुजे ॥ १,२.१२६ ॥  
रसकं विमलं ताप्यं चपलं तुत्थमञ्जनम् ।  
षट्कोणस्य दलाग्रेषु सख्यः स्युः सर्वसिद्धिदाः ॥ १,२.१२७ ॥  
वज्रवैक्रान्तवज्राभ्रकान्तपाषाणटङ्कणम् ।  
भूनागः शक्तयश्चैताः षडस्रेषु प्रपूजयेत् ॥ १,२.१२८ ॥  
हिंगुलं सस्यकं चैव शिलाजत्वग्निजारकम् ।  
तत्कर्णिकायां पूर्वादौ पराशक्तिचतुष्टयम् ॥ १,२.१२९ ॥  
हिंगुलं मालिनी शक्तिः परा शक्तिश्च सस्यकम् ।  
शिलाजत्वपरा शक्तिरग्निजारः परापरा ॥ १,२.१३० ॥  
प्रणवादिनमोऽन्तैश्च तत्तन्नामपुरःसरम् ।  
सचतुर्थ्या यजेदेतान्रसावरणसंस्थितान् ॥ १,२.१३१ ॥  
मध्ये तु दिव्यशक्तीनां पूजयेद्रसभैरवम् ।  
सप्तविंशतिनिष्के तु द्राविते शुद्धहाटके ॥ १,२.१३२ ॥  
नवनिष्कं सूतराजं विन्यसेच्चैकमानसः ।  
मधूच्छिष्टकृते यन्त्रे लिङ्गाकारे सुलक्षणे ॥ १,२.१३३ ॥  
निष्टप्ते हाटके सूतं प्रतप्ते प्रक्षिपेच्छिवे ।  
मुहूर्तात्स्वाङ्गशीतं तं रसलिङ्गं पयोऽन्तरे ॥ १,२.१३४ ॥  
स्थापयेत्पुनरादाय ह्युपरिस्थं मलं हरेत् ।  
संघृष्य च समीकृत्य लिङ्गं संप्रोक्षयेत्ततः ॥ १,२.१३५ ॥  
एवं रौप्यादिलोहैर्वा व्यस्तैर्वाथ समस्तकैः ।  
अभ्रकादिमसत्त्वैर्वा लिङ्गं कुर्यात्स्वशक्तितः ॥ १,२.१३६ ॥  
रसलिङ्गं द्विधा प्रोक्तं सकलं निष्कलं प्रिये ।  
पूर्वोक्तं सकलं लिङ्गं निष्कलं केवलो रसः ॥ १,२.१३७ ॥  
बुभुक्षूणां हि सकलं निष्कलं मोक्षमिच्छताम् ।  
रसलिङ्गं हेमबद्धं ब्रह्मविष्ण्वीशवह्नयः ॥ १,२.१३८ ॥  
अपूजयन् रूप्यबद्धं गणेशस्कन्दनन्दिनः ।  
त्वयाभ्रसत्वसम्बद्धं रसलिङ्गं प्रपूजितम् ॥ १,२.१३९ ॥  
ताम्रबद्धं रमावाणीकुबेरेन्द्रजलाधिपाः ।  
कान्तबद्धं यममरुन्नैरृताः समपूजयन् ॥ १,२.१४० ॥  
वङ्गबद्धं सिद्धसाध्यविद्याधरमहर्षयः ।  
नागबद्धं नागवसुगन्धर्वोरगकिन्नराः ॥ १,२.१४१ ॥  
तीक्ष्णबद्धं भद्रकालीयक्षभूतपिशाचकाः ।  
मुण्डबद्धं च दुर्गाम्बा चाप्सरोगुह्यकासुराः ॥ १,२.१४२ ॥  
निष्कलं रसलिङ्गं तु भृङ्ग्याद्या योगिनोऽर्चयन् ।  
उक्तानि रसलिङ्गानि मानवाः फलकाङ्क्षिणः ॥ १,२.१४३ ॥  
पूजयेयुः प्रयत्नेन नित्यं सर्वार्थसिद्धये ।  
उक्तानां रसलिङ्गानां प्राणसंस्थापनं शृणु ॥ १,२.१४४ ॥  
प्राणानायम्य विधिवत्प्राणशक्तिं स्मरेच्छिवे ।  
शोणिताम्भोधिमध्यस्थरक्ताम्भोजासनां पराम् ॥ १,२.१४५ ॥  
रक्तांबरधरां रक्तां नानारत्नकिरीटिनीम् ।  
विमलेन्दुकलाजूटां रविवह्नीन्दुलोचनाम् ॥ १,२.१४६ ॥  
कर्णताटङ्ककिरणारुणीकृतकपोलकाम् ।  
श्रीपर्णीकुसुमाकारनासावंशविराजिताम् ॥ १,२.१४७ ॥  
प्रवालपद्मरागाभबिम्बाधरविराजिताम् ।  
कुरुविन्ददलाकारश्लक्ष्णदन्ताभिशोभिताम् ॥ १,२.१४८ ॥  
शङ्खाभिरामकण्ठस्थमुक्ताहारविराजिताम् ।  
अङ्गुलीयककेयूरकटकादिविभूषिताम् ॥ १,२.१४९ ॥  
पाशाङ्कुशेक्षुकोदण्डपुष्पबाणाभयप्रदाम् ।  
रुधिरापूर्णपात्रेण शोभमानकराम्बुजाम् ॥ १,२.१५० ॥  
पीनस्तनतटोद्भासिहारकुङ्कुममण्डिताम् ।  
काञ्चीमञ्जीरकटकपादाङ्गुलिविभूषिताम् ॥ १,२.१५१ ॥  
प्राणप्रतिष्ठां लिङ्गस्य कुर्वीतैकाग्रमानसः ।  
सृणिं मञ्च पाशश्च हंसः सोऽहमिति प्रिये ।  
अमुष्य लिङ्गस्य प्राण इह प्राणः ।  
अमुष्य लिङ्गस्य जीव इह स्थितः ।  
अमुष्य लिङ्गस्य सर्वेन्द्रियाणि वाङ्मनश्चक्षुःश्रोत्रजिह्वाघ्राणा इहागत्य सुखं चिरं तिष्ठन्तु सोऽहं हंसः स्वाहा ।  
यरलवशषसहोम् ।  
क्रों ह्रीमाम् ।  
एतन्मन्त्रं समुच्चार्य प्राणानावाहयेत्प्रिये ।  
अस्य श्रीप्राणप्रतिष्ठामन्त्रस्य ब्रह्मविष्णुमहेश्वरा ऋषयः ।  
ऋग्यजुःसामानि छन्दांसि ।  
श्रीपराशक्तिर्देवता ।  
आं बीजम् ।  
ह्रीं शक्तिः क्रों कीलकम् ।  
अमुष्य लिङ्गस्य प्राणप्रतिष्ठायां विनियोगः ।  
आसनं पूजयेत्पूर्वं गन्धपुष्पाक्षतादिभिः ॥ १,२.१५२ ॥  
हामाधारशक्त्यै नमः ।  
ह्रीं कूर्माय नमः ।  
ह्रूमनन्ताय नमः ।  
ह्रैं पृथिव्यै नमः ।  
ह्रौं कन्दाय नमः ।  
अङ्कुराय नालाय कर्णिकेभ्यः दलेभ्यः केसरेभ्यः कर्णिकायै तन्मध्ये धर्माय ज्ञानाय वैराग्याय ऐश्वर्याय अधर्माय अज्ञानाय अवैराग्याय अनैश्वर्याय नमः ।  
हृदम्भोजस्थितं देवं सह देव्या महेश्वरि ।  
आवाहयेत्सावरणं स्वाङ्गशक्तिसमन्वितम् ॥ १,२.१५३ ॥  
पीठे संस्थापयेल्लिङ्गं मूलेनार्घ्यं कुशोदकैः ।  
पाद्यं गन्धोदकैर्दद्याथैमेनाचमनं भवेत् ॥ १,२.१५४ ॥  
रत्नोदकैर्भवेत्स्नानं सर्वं मूलेन शाम्भवि ।  
एकादशेन रुद्रेण पवमानेन पार्वति ॥ १,२.१५५ ॥  
चमकैः पुरुषसूक्तैश्च फलैः पञ्चामृतैरपि ।  
नालिकेरेक्षुसलिलैः सुगन्धोदकवारिणा ॥ १,२.१५६ ॥  
संस्नाप्य च ततो लिङ्गं पीठे संस्थापयेच्छिवे ।  
लिङ्गस्य परितः ओं वामदेवाय नमः ज्येष्ठाय रुद्राय कालाय कलविकरणाय बलाय बलविकरणाय बलप्रमथनाय सर्वभूतदमनाय इत्यष्टासु दिक्षु मनोन्मनाय इति शिवसन्निधौ पुष्पैरभ्यर्च्य ।  
ओं ह्रां हृदयाय नमः ।  
ओं ह्रीं शिरसे स्वाहा ।  
ओं ह्रूं शिखायै वषट् ।  
ओं ह्रैं कवचाय हुम् ।  
ओं ह्रौं नेत्रत्रयाय वौषट् ।  
ओं ह्रः अस्त्राय फट् ।  
ह्रामीशानाय नमः ।  
ह्रीं तत्पुरुषाय नमः ।  
ह्रूमघोराय नमः ।  
ह्रैं वामदेवाय नमः ।  
ह्रौं सद्योजाताय नमः ।  
मूलमन्त्रेण देवाय दद्यात्पुष्पाञ्जलिं प्रिये ॥ १,२.१५७ ॥  
मूलमन्त्रषडङ्गेन न्यासं कुर्याच्छिवस्य च ।  
लिङ्गस्य दक्षिणे भागे ऋगादीन्निगमानपि ॥ १,२.१५८ ॥  
ब्रह्माणं पृथिवीं तोयं विष्णुं रुद्रं हुताशनम् ।  
ईश्वरं पवनं चैवमाकाशं च सदाशिवम् ॥ १,२.१५९ ॥  
श्रीकण्ठममृतांशुं च भैरवं भास्करं तथा ।  
परं शिवं परात्मानं पूजयेन्मतिमान् क्रमात् ॥ १,२.१६० ॥  
लिङ्गस्य वामपार्श्वे तु ब्राह्म्यादीः सप्त मातरः ।  
महालक्ष्मीं महाकालीं दुर्गां स्कन्दविनायकौ ॥ १,२.१६१ ॥  
योगिन्यः क्षेत्रपालाश्च शक्तयश्चादिपीठकाः ।  
ओड्याणशक्तिर्जालंध्री तथा पूर्णा गिरिः प्रिये ॥ १,२.१६२ ॥  
कामेश्वरीति संपूज्या रुद्रशक्तिः सुरार्चिते ।  
लोपामुद्रा कुब्जिका च कालसंकर्षणी तथा ॥ १,२.१६३ ॥  
मधुरादिरसा गन्धाः सर्वधान्यानि पार्वति ।  
दिव्यौषध्यः सुधा हाला विषं चर्मादिधातवः ॥ १,२.१६४ ॥  
इन्द्रियाणि मनो बुद्धिरहङ्कारश्च चेतनः ।  
शब्दाद्या विषयाः पूज्या देहाङ्गानि च शाम्भवि ॥ १,२.१६५ ॥  
लिङ्गस्य पश्चिमे भागे समुद्राः सरितो नदाः ।  
पर्वता मेरुमुख्याश्च भास्कराद्या नव ग्रहाः ॥ १,२.१६६ ॥  
ज्योतिश्चक्रं ध्रुवश्चैव शिशुमारः प्रजापतिः ।  
कलाः काष्ठाश्च घटिका मुहूर्ताः प्रहरा दिनम् ॥ १,२.१६७ ॥  
रात्रिः पक्षश्च मासश्च ऋतुकालायनानि च ।  
संवत्सरा युगाः कल्पा दिशस्तारास्तिथिः शिवे ॥ १,२.१६८ ॥  
पातालानि च नागेन्द्रास्तथा कालाग्निरुद्रकाः ।  
यक्षाः पिशाचभूताश्च राक्षसा दनुजास्तथा ॥ १,२.१६९ ॥  
गुह्यका दुष्टवेताला राजयक्ष्मादयो गदाः ।  
मन्त्राः शस्त्राणि चास्त्राणि सम्पूज्य क्रमशः प्रिये ॥ १,२.१७० ॥  
लिङ्गस्य पूर्वभागे तु संपूज्या गुरुपङ्क्तयः ।  
सिद्धाः साध्याश्च मुनयो योगिनो ब्रह्मवादिनः ॥ १,२.१७१ ॥  
विद्याधराः किन्नराश्च गन्धर्वश्चाश्विनौ तथा ।  
वसवोऽप्सरसां मुख्या शृङ्गारादिरसा नव ॥ १,२.१७२ ॥  
गीतं नृत्तानि तद्भेदाः काश्यपाद्यास्तथा दश ।  
रुद्राः समनवः पूज्या भास्करा वह्नयस्त्रयः ॥ १,२.१७३ ॥  
विश्वे देवाश्च पितरो मातरः पितृदेवताः ।  
कुलाचार्या रसाचार्याः पूर्वाचार्याः शिवार्चकाः ॥ १,२.१७४ ॥  
मत्स्यादिदशजन्मानि जिनो लोकायतस्तथा ।  
नरकाद्याः सर्वलोका गरुडा गरुडाण्डकाः ॥ १,२.१७५ ॥  
ब्रह्माण्डाः खेचराः सर्वे भूचराश्च जलेचराः ।  
सम्पूज्य देवताः सर्वाः प्रणवादिनमोऽन्तकैः ॥ १,२.१७६ ॥  
तत्तन्नामचतुर्थ्यन्तैः पुष्पगन्धाक्षतैः प्रिये ।  
देवाय वस्त्रयुगलमुपवीतद्वयं तथा ॥ १,२.१७७ ॥  
मधुपर्कं दिव्यगन्धमक्षतान् कुसुमानि च ।  
सदा कैतकवर्ज्यानि दिव्यानि विदलानि च ॥ १,२.१७८ ॥  
तत्पुष्पाणि च कह्लारकमलोत्पलकैरवम् ।  
जातीचम्पकपुन्नागपूगनारङ्गकैः ॥ १,२.१७९ ॥  
मागधीमाधवीमल्लीयूथिकाप्रभृतीनि च ।  
दमनी मरुवं चैव रसेन्द्राय समर्पयेत् ॥ १,२.१८० ॥  
धूपं दशाङ्गं दीपं चापूपान्नं घृतपायसम् ।  
सषड्रसानि शाकानि शुद्धगन्धोत्तमान्वितम् ॥ १,२.१८१ ॥  
लेह्यं चोष्यादि नैवेद्यं पारदेन्द्राय दर्शयेत् ।  
हस्तप्रक्षालनं देवि दद्याद्गन्धोदकेन च ॥ १,२.१८२ ॥  
सुवासितानि पूगानि घनसारयुतानि च ।  
अवदातानि साग्राणि नागवल्लीदलानि च ॥ १,२.१८३ ॥  
मुक्ताफलोद्भवं चूर्णं ताम्बूलं च समर्पयेत् ।  
दर्पणं चामरद्वन्द्वं छत्रं नृत्तं च गीतकम् ॥ १,२.१८४ ॥  
उपचारेषु सर्वेषु दद्यादाचमनं प्रिये ।  
सर्वोपचारान्मूलेन दद्यात्स्तोत्रं जपेच्छिवे ॥ १,२.१८५ ॥  
रसेन्द्रभैरवं देवं ध्यात्वा देवीं रसांकुशाम् ।  
माहेश्वरांश्च विनतां गन्धपुष्पादिभिर्यजेत् ॥ १,२.१८६ ॥  
अङ्गुष्ठानामिकाभ्यां च दद्याद्गन्धोत्तमान्वितम् ।  
बिन्दुमूलेन देवाय देव्यै च गुरुपङ्क्तये ॥ १,२.१८७ ॥  
क्रमादावरणस्थेभ्यो देवीभ्योऽपि च तर्पयेत् ।  
ह्रीमानन्दशिवमूर्तिमाराधयामि ।  
ह्रीं परानन्दशिवमूर्तिमाराधयामि ।  
ह्रीं परापरानन्दशिवमूर्तिमाराधयामि ।  
ह्रीमानन्दसिद्धमूर्तिमाराधयामि ।  
ह्रीं परानन्दसिद्धमूर्तिमाराधयामि ।  
ह्रीं परापरानन्दसिद्धमूर्तिमाराधयामि ।  
क्लीमानन्दगुरुमूर्तिमाराधयामि ।  
क्लीं परानन्दगुरुमूर्तिमाराधयामि ।  
क्लीं परापरानन्दगुरुमूर्तिमाराधयामि ।  
तेभ्यो दत्त्वा प्रसादं च तैरनुज्ञापितः स्वयम् ॥ १,२.१८८ ॥  
कुण्डल्यामात्मतत्त्वं च विद्यातत्त्वं च नाभिगम् ।  
हृदये शिवतत्त्वं च सर्वतत्त्वं हि तालुगम् ॥ १,२.१८९ ॥  
त्रितत्त्वमेवं संचिन्त्य प्रसादं च समन्त्रकम् ।  
ततः प्रज्वलितं स्मृत्वा ज्योतिरन्तर्गतं प्रिये ॥ १,२.१९० ॥  
स्वीकुर्वीत प्रसादं च यथेष्टं सुरसेविते ।  
प्रीणन्ति पितरो हर्षान्मूर्छया सर्वदेवताः ॥ १,२.१९१ ॥  
अज्ञाना \[... औ३ Zएइछेन्झ्\] वप्रीतिः स एवाहं न संशयः ।  
\[रसेन्द्रबलिक्रमः\]  
गन्धोत्तमौदनं शुद्धक्षतजं च घृतं मधु ॥ १,२.१९२ ॥  
संयोज्य पञ्चखण्डं च कृत्वा दद्यात्क्रमेण च ।  
दक्षिणोत्तरपूर्वासु पश्चिमायां च मध्यमे ॥ १,२.१९३ ॥  
तांस्तान्मन्त्रान्समुच्चार्य बलिं दद्यात्ततो नरः ।  
प्रणवं मायां कमलां देवीं पुत्रप्रदं ततः ॥ १,२.१९४ ॥  
ततो वटुकनाथाख्यं कपिलं जटाभारभासुरं च ततः पिङ्गल त्रिणेत्र इमां बलिं पूजां गृह्ण गृह्ण स्वाहा ।  
ओं ह्रीं श्रीं सिद्धयोगिनीभ्यः सर्वमातृभ्यो नमः ।  
ओं ह्रीं श्रीं सर्वभूतेभ्यः सर्वभूतपतिभ्यो नमः ।  
ओं ह्रीं श्रीं स्थानक्षेत्रपाल इमां बलिं पूजां गृह्ण गृह्ण स्वाहा ।  
ओं ह्रीं श्रीं रसेन्द्र क्षेत्रपाल राजराजेश्वर इमां बलिं पूजां गृह्ण गृह्ण स्वाहा ।  
बलिं दद्यादिति शिवे सर्वविघ्नोपशान्तये ।  
ततश्चाष्टोत्तरशतं जपेन्मूलं रसाग्रतः ॥ १,२.१९५ ॥  
ततः स्तोत्रं जपेद्देवि रसभैरवतुष्टये ।  
संतुष्टाः सर्वदेवाः स्युः तुष्टे तु रसभैरवे ॥ १,२.१९६ ॥  
अयं नित्यार्चनविधिः प्रोक्तः सर्वत्र दुर्लभः ।  
\[पारदपूजाफलम्\]  
विद्धि मां पारदं देवि तत्स्मर्ता मत्समः प्रिये ॥ १,२.१९७ ॥  
पारदस्त्वधिको मत्तो मदीयत्वाच्च सारतः ।  
रसस्य स्मरणं पुण्यं दर्शनं स्पर्शनं तथा ॥ १,२.१९८ ॥  
पूजनं भक्षणं दानं षोढा पुण्यमुदीरितम् ।  
सात्त्विकं राजसं चैव तामसं त्रिविधं वपुः ॥ १,२.१९९ ॥  
सात्त्विकं मुक्तिदं शुभ्रं बालं द्विभुजमण्डितम् ।  
पूर्णपात्रं सूक्ष्मदण्डं द्विनेत्रं किङ्किणीस्रजम् ॥ १,२.२०० ॥  
राजसं भुक्तिदं रक्तं किरीटशशिशेखरम् ।  
चतुर्भुजं च तरुणं नीलकण्ठं त्रिलोचनम् ॥ १,२.२०१ ॥  
सर्वैश्वर्यप्रदं ध्यायेत्शूलपात्रवराभयम् ।  
तामसं कृष्णवर्णं च ज्वलदूर्ध्वशिरोरुहम् ॥ १,२.२०२ ॥  
अष्टादशभुजं त्र्यक्षं पूर्वोक्तं चिन्तयेद्रसम् ।  
सर्वसिद्धिप्रदं देवि सर्वकामफलप्रदम् ॥ १,२.२०३ ॥  
स्मरणं रसराजस्य सर्वोपद्रवनाशनम् ।  
हृदम्भोजस्थितं ध्यायेन्नश्यन्त्येनांसि भैरवि ॥ १,२.२०४ ॥  
दर्शनं पारदेन्द्रस्य हन्ति पापं त्रिकालजम् ।  
सेतुकेदारपर्यन्तदिव्यलिङ्गौघदर्शने ॥ १,२.२०५ ॥  
यत्पुण्यं लभते मर्त्यः तत्कोटिगुणितं भवेत् ।  
पृथिव्यां सर्वतीर्थेषु सागरान्तेषु दर्शनात् ॥ १,२.२०६ ॥  
स्नानपानादिभिः पुण्यं तत्कोटिगुणितं भवेत् ।  
गोहत्यानियुतं देवि भ्रूणहत्याशतानि च ॥ १,२.२०७ ॥  
ब्रह्महत्यासहस्राणि नश्यन्ति रसदर्शनात् ।  
गवां कोटिप्रदानेन स्वर्णकोटिशतेन च ॥ १,२.२०८ ॥  
अश्वमेधसहस्रेण यत्पुण्यं तच्च दर्शनात् ।  
रसस्य स्पर्शनं हन्यादगम्यागमनं प्रिये ॥ १,२.२०९ ॥  
परद्रव्यापहारं च पापं प्राणिवधार्जितम् ।  
सप्तद्वीपे धरण्यां च पाताले गगने दिवि ॥ १,२.२१० ॥  
यान्यर्चयति लिङ्गानि तत्पुण्यं रसपूजया ।  
स्वायंभुवेषु लिङ्गेषु दिव्येषु कृतपूजया ॥ १,२.२११ ॥  
यत्पुण्यं रसलिङ्गस्य पूजया तत्फलं भवेत् ।  
योगिनोऽष्टाङ्गनिरता यत्पदं ब्रह्मवादिनः ॥ १,२.२१२ ॥  
तत्पदं समवाप्नोति रसलिङ्गस्य पूजया ।  
कुंकुमागरुकस्तूरीकर्पूरान्तर्गतं रसम् ॥ १,२.२१३ ॥  
मूर्छितं रसलिङ्गाय दद्यादिष्टार्थसिद्धये ।  
भक्षणाद्रसराजस्य सर्वपापं विनश्यति ॥ १,२.२१४ ॥  
अनादिमायामलिनमात्मानं च विशोषयेत् ।  
भवरोगं हरेच्छीघ्रं त्रितापं च विनाशयेत् ॥ १,२.२१५ ॥  
रसराजस्य दानेन चतुरब्ध्यन्तमेदिनीम् ।  
महामेरुसमं स्वर्णं दत्त्वा यत्तत्फलं भवेत् ॥ १,२.२१६ ॥  
ब्रह्मरूपी शुद्धरसो विष्णुरूपी स मूर्छितः ।  
भस्मीकृतो रुद्ररूपी बद्धः सूतः सदाशिवः ॥ १,२.२१७ ॥  
कामरूपी जलूकाभः कालरूपी च दोषवान् ।  
मूर्छितो भस्मितो बद्धः पारदेन्द्रो महेश्वरि ॥ १,२.२१८ ॥  
व्याधिमृत्युदरिद्रत्वं हरतेऽसौ कृपाकरः ।  
\[रसेन्द्रस्तोत्रम्\]  
ददासि त्वं रसेन्द्राशु शब्दस्पर्शनधूमतः ॥ १,२.२१९ ॥  
स्वर्णमर्बुदकोट्यन्तं त्राहि खेचरसिद्धिद ।  
नमस्ते कालकालाय नमः सर्वगुणात्मने ॥ १,२.२२० ॥  
वलीपलितनाशाय महावीर्यप्रदायिने ।  
नमः शस्त्रास्त्रहन्त्रे च मायाम्भोनिधिपारद ॥ १,२.२२१ ॥  
पारदेन्द्र नमस्तुभ्यं कामिनीकेलिमन्मथ ।  
सुधारूप त्रिदोषघ्न नमस्ते षड्रसात्मने ॥ १,२.२२२ ॥  
घनत्वात्पृथिवीरूप द्रवत्वाज्जलरूपिणे ।  
तेजोऽधिकत्वात्तेजस्विन् चाञ्चल्याद्वायुरूपिणे ॥ १,२.२२३ ॥  
सूक्ष्मत्वाद्रसरूपाय नमस्ते भूतरूपिणे ।  
नमस्ते योगयोग्याय प्रसीदामरवन्दित ॥ १,२.२२४ ॥  
वेदगोद्विजराजेन्द्रगुरुवीरादिहिंसया ।  
सम्भूतक्षयकुष्ठादीन्रोगान्हरसि पावन ॥ १,२.२२५ ॥  
नष्टेन्द्रियार्थानज्ञानान् त्राता त्वमसि पारद ।  
सर्वौषधीभ्योऽप्यधिको ह्यणुमात्रोपयोगतः ॥ १,२.२२६ ॥  
एकोऽपि सर्वदोषघ्नोऽरुचिनाशन ते नमः ।  
त्वया सृष्टा महेन्द्राद्याः सुरा ब्रह्मादयः कलाः ॥ १,२.२२७ ॥  
चन्द्रार्कग्रहनक्षत्रशिवभैरवशक्तयः ।  
ज्ञानाज्ञानगुणा लोका गन्धर्वोरगराक्षसाः ॥ १,२.२२८ ॥  
दिव्यौषधानि सर्वाणि सर्वसिद्धिकराण्यपि ।  
सूतेन्द्र भवतः श्रीमन् कलां नार्हन्ति षोडशीम् ॥ १,२.२२९ ॥  
प्रत्यक्षशम्भो सूतेन्द्र किमन्यैर्भवति स्थिते ।  
अणिमादिगुणोपेते नानासिद्धिप्रदायके ॥ १,२.२३० ॥  
योगिनो हेममुख्यानि लोहान्यक्षयतां सदा ।  
अमृतत्वं प्राप्नुवन्ति सेवया तत्र कोज्वल ॥ १,२.२३१ ॥  
दृश्यादृश्यस्वरूपं त्वां भोगमोक्षप्रदं परम् ।  
यो न जानाति सूतेन्द्र स मां वेत्ति कथं नरः ॥ १,२.२३२ ॥  
गुरुर्माता पिता भ्राता धनं विद्या गतिः सुहृत् ।  
रस त्वमेव भूतानां त्वत्तः कोऽन्यो हितंकरः ॥ १,२.२३३ ॥  
रसेन्द्र तव योगे च शास्त्रे स्तोत्रे रसायने ।  
यस्तु भक्तियुतो लोके स एवाहं न संशयः ॥ १,२.२३४ ॥  
ब्रह्मज्ञानेऽपि निष्णातो यस्त्वां निन्दति पारद ।  
त्याज्योऽसौ सर्वलोकेषु नैवाहं रक्षितुं क्षमः ॥ १,२.२३५ ॥  
यस्त्वां नास्तीति च वदेत्तस्य सिद्धिर्न कुत्रचित् ।  
यस्त्वामस्तीति च वदेत्तस्य सिद्धिर्भवेत्सदा ॥ १,२.२३६ ॥  
रसेन्द्रं यस्तु लोकेऽस्मिन्कुलीनो वाधमान्वयः ।  
संस्कृतं कुरुते सूत त्वामष्टादशकर्मभिः ॥ १,२.२३७ ॥  
स पुण्यः स व्रती धन्यः स श्लाघ्यः स च बुद्धिमान् ।  
स पुमान्स च सर्वज्ञः स सिद्धः स च दैवतम् ॥ १,२.२३८ ॥  
तत्कुलं पावनं भूमिः पुण्या राजा जयान्वितः ।  
तत्पुरं सोत्सवं नित्यं कृतार्था च तदम्बिका ॥ १,२.२३९ ॥  
तस्य संदर्शनं पुण्यं स्पर्शनं भाषणं तथा ।  
प्रत्यक्षादिप्रमाणेन पारद त्वं सदाशिवः ॥ १,२.२४० ॥  
त्वत्तो देहादि लोहानि वज्रत्वं यान्ति हेमताम् ।  
रसेन्द्र त्वत्प्रसादेन मानिन्यो मृगलोचनाः ॥ १,२.२४१ ॥  
चक्रवाकसमोत्तुङ्गपीनवृत्तस्तनोज्ज्वलाः ।  
चञ्चला मन्मथासक्ता विद्रुमाधरशोभिताः ॥ १,२.२४२ ॥  
शुकतुण्डप्रतीकाशवक्रतीक्ष्णनखाङ्कुराः ।  
शिरीषमालासुभुजाः चम्पकस्रक्समप्रभाः ॥ १,२.२४३ ॥  
निम्ननाभिसमुद्भूतरोमराजिविराजिताः ।  
सर्वाङ्गसौष्ठवाः कान्ताः स्निग्धा वश्या भवन्ति च ॥ १,२.२४४ ॥  
सूतेन्द्र शुष्ककाष्ठानां राशिमग्निर्यथा दहेत् ।  
तथैव जन्मदारिद्र्यमृत्युदुःखमहामयान् ॥ १,२.२४५ ॥  
जारणार्थेऽग्निमध्ये त्वां धारयेत्कति वासरान् ।  
तावत्कल्यसहस्राणि शिवलोके सुखं वसेत् ॥ १,२.२४६ ॥  
तव कार्येषु सूतेन्द्र किंचिद्द्रव्यं व्ययेन्नरः ।  
तेषां ददासि तद्वित्तं कोटिकोटिगुणाधिकम् ॥ १,२.२४७ ॥  
परमा पारदी विद्या सर्वलोकेषु दुर्लभा ।  
भोगमोक्षप्रदा पुण्या पुत्रारोग्यप्रवर्धनी ॥ १,२.२४८ ॥  
ये त्वां निन्दन्ति सूतेन्द्र मार्जालखरवायसाः ।  
जम्बूका ऋषभाः श्वानः क्लीबान्धबधिरा जडाः ॥ १,२.२४९ ॥  
मूकाः कुब्जाः पङ्गवश्च व्यङ्गा वन्ध्याश्च रोगिणः ।  
कैवर्ताः पापकर्माणो जायन्तेऽनेकजन्मसु ॥ १,२.२५० ॥  
भवतो निन्दकैः सार्धं भाण्डपक्वान्नमिश्रणम् ।  
यः कुर्यादासनं शय्यां भोजनालापसंगतिम् ॥ १,२.२५१ ॥  
स पापिष्ठो भवेत्त्याज्यः सर्वधर्मबहिष्कृतः ।  
इति स्तोत्रं मया प्रोक्तं पारदेन्द्रस्य भैरवि ॥ १,२.२५२ ॥  
यः पठेत्शृणुयाद्भक्त्या त्रिसन्ध्यं रससिद्धये ।  
ब्रह्महत्यादिपापैश्च पातकैरुपपातकैः ॥ १,२.२५३ ॥  
त्रिकर्मकलिभिर्देवि मुच्यते नात्र संशयः ।  
घोरे युद्धे महारण्ये दिग्भ्रमे शत्रुसंकटे ॥ १,२.२५४ ॥  
नदीप्रतरणे देवि चोरव्याघ्रादिसङ्कटे ।  
जपेत्स्तोत्रमिदं देवि ध्यात्वा श्रीरसभैरवम् ॥ १,२.२५५ ॥  
इति स्तुत्वा सूतराजं सर्वं कर्म समर्पयेत् ।  
रसो दाता रसो भोक्ता रसः कर्ता च कारणम् ॥ १,२.२५६ ॥  
रसो होता च हव्यं च सर्वव्यापी रसः सदा ।  
अनेनैव च मन्त्रेण रसेन्द्राय समर्पयेत् ॥ १,२.२५७ ॥  
ततो न्यासं च मूलेन कुर्याद्ध्यात्वा च पूर्ववत् ।  
संहारमुद्रां कृत्वाथ वहेन्नद्यां रसेश्वरम् ॥ १,२.२५८ ॥  
हृत्पद्मे स्थापयेद्देवं साङ्गावरणशक्तिकम् ।  
शिवोऽहमिति सद्भावं चिन्तयेद्रसदेशिकः ॥ १,२.२५९ ॥  
पूजास्थानं च संमार्ज्य प्रोक्षयेदुदकेन च ।  
ततो होमालयं प्राप्य समाचम्य च देशिकः ॥ १,२.२६० ॥  
शालायामग्निदिग्भागे योनिकुण्डे त्रिमेखलम् ।  
दर्भैः प्रागुदगग्रैश्च परिस्तीर्णं यथाविधि ॥ १,२.२६१ ॥  
न्यासं मूलेन संकल्प्य प्राणायामं विधाय च ।  
पञ्चभूसंस्कृतं कृत्वा स्वस्त्रिया वा द्विजेन वा ॥ १,२.२६२ ॥  
आनीय वह्निं निक्षिप्य कुण्डे प्रज्वालयेत्ततः ।  
वह्निं पिङ्गजटाजूटं त्रिनेत्रं शुक्लवाससम् ॥ १,२.२६३ ॥  
रक्ताम्भोजस्थितं देवं माल्याभरणभूषितम् ।  
सप्तहस्तं चतुःशृङ्गं द्विशीर्षं च त्रिपादकम् ॥ १,२.२६४ ॥  
त्रिधा बद्धं च ऋषभं शक्त्याद्यायुधधारिणम् ।  
ध्यात्वा तस्यार्घ्यपाद्यादि कुर्यात्सर्वोपचारकम् ॥ १,२.२६५ ॥  
गन्धाक्षतसुपुष्पैश्च पूजयेज्जातवेदसम् ।  
तस्मिन्नावाहयेद्देवं संचिन्त्य रसभैरवम् ॥ १,२.२६६ ॥  
न्यासं देवस्य कुर्वीत मूलमन्त्रेण होमयेत् ।  
तिलाज्यव्रीहिभिर्मन्त्रं शतमष्टोत्तरं प्रिये ॥ १,२.२६७ ॥  
अष्टाविंशति वा कुर्यात्मूलात्पूर्वाहुतिं हुनेत् ।  
प्राणायामं ततो न्यासं कृत्वा च हृदि धारणम् ।  
एवं नित्यार्चनविधिः प्रोक्तस्तव सुरार्चिते ॥ १,२.२६८ ॥


आक्, १, ३  
\[रसदीक्षाक्रमः\]  
अथ दीक्षां प्रवक्ष्यामि सर्वसिद्धिप्रदायिनीम् ।  
सा च पञ्चविधा प्रोक्ता समयादिविभेदतः ॥ १,३.१ ॥  
समया प्रथमा दीक्षा साधकाख्या द्वितीयका ।  
निर्वाणाख्या तृतीया च चतुर्थ्याचार्यसंज्ञका ॥ १,३.२ ॥  
पञ्चमी सिद्धसंज्ञा च प्रायशो दुर्लभा नृणाम् ।  
पूर्वोक्तलक्षणोपेतः शिष्यो भक्तिनतः शुचिः ॥ १,३.३ ॥  
गुरुं प्रणम्य चाष्टाङ्गं स्तुत्वा च बहुधा ततः ।  
अनुगृह्णीष्व मे दीक्षामिति विज्ञापयेद्गुरुम् ॥ १,३.४ ॥  
दीक्षां च विधिवत्प्राप्य शिष्यः सर्वार्थदृग्भवेत् ।  
\[दीक्षायोग्याः शुभतिथ्यादयः\]  
अश्विनीमूलरेवत्यो मृगः पुण्यः पुनर्वसुः ॥ १,३.५ ॥  
रोहिणी श्रवणो मैत्रं हस्तः स्यादुत्तरात्रयम् ।  
मघाश्विनी श्रेष्ठतमा दीक्षाकर्मणि तारकाः ॥ १,३.६ ॥  
तृतीया पञ्चमी चैव सप्तमी च चतुर्दशी ।  
अष्टमी पौर्णमासी च दशमी च त्रयोदशी ॥ १,३.७ ॥  
एतास्तु तिथयो मुख्याः सौम्येन्दुगुरुभार्गवाः ।  
आदित्य इति वारेषु रसदीक्षा सुशोभना ॥ १,३.८ ॥  
\[समयादीक्षाक्रमः\]  
शुक्लपक्षे सुयोगे च करविष्टिविवर्जिते ।  
चन्द्रताराबलोपेतविषुवायनसंक्रमे ॥ १,३.९ ॥  
ग्रहणे शिवरात्रे च जन्मर्क्षे सुमुहूर्तके ।  
शुभग्रहे सिद्धयोगे दद्याद्दीक्षां गुरूत्तमः ॥ १,३.१० ॥  
रसशालां प्रविश्याथ सर्वोपकरणोज्ज्वलाम् ।  
पुष्पमालासमाकीर्णामुत्तोरणपताकिनीम् ॥ १,३.११ ॥  
नित्यपूजाग्निकार्यं च कृत्वा दीक्षाक्रमं भजेत् ।  
देवस्य दक्षिणे पार्श्वे विस्तरे तण्डुलान् श्रितान् ॥ १,३.१२ ॥  
चतुरश्रं च तन्मध्ये क्षिपेत्प्रस्थं सुतण्डुलम् ।  
तदूर्ध्वं विन्यसेत्कुम्भं सितसूत्रेण वेष्टितम् ॥ १,३.१३ ॥  
वासोभ्यां वेष्टितं सूतपञ्चरत्नसमन्वितम् ।  
पञ्चमृत्पल्लवत्वग्भिः पावितं जलपूरितम् ॥ १,३.१४ ॥  
दूर्वागन्धोत्तमतिलहेमदर्भाक्षतान्वितम् ।  
शिवसंज्ञमिदं कुम्भं शिवरूपं विचिन्तयेत् ॥ १,३.१५ ॥  
तद्वामभागे संस्थाप्य वर्धनीसंज्ञकं घटम् ।  
शक्तिरूपं च पूर्वोक्तसर्वद्रव्यसमन्वितम् ॥ १,३.१६ ॥  
परितः सर्वतोभद्रं श्रीगौरीतिलकं लिखेत् ।  
नन्द्यावर्तं स्वस्तिकं च पञ्चवर्णविराजितम् ॥ १,३.१७ ॥  
प्रक्षाल्य पादौ पाणी च समाचम्य गुरूत्तमः ।  
निजासनं समासाद्य प्राणायामत्रयं तथा ॥ १,३.१८ ॥  
शिष्यस्यास्यायुरारोग्यसंपत्संतानवृद्धये ।  
मुक्तये चाष्टसिद्ध्यै च संकल्प्याभ्यर्चयेच्छिवम् ॥ १,३.१९ ॥  
गन्धपुष्पाक्षैर्धूपैर्दीपैर्नैवेद्यदर्शनैः ।  
शिवकुम्भं वर्धनीं च पूजयेत्सोपचारकम् ॥ १,३.२० ॥  
रसाङ्कुशीं मूलमन्त्रं प्रजपेच्च सहस्रकम् ।  
तद्दशांशं हुनेत्कुण्डे त्रिकोणे लक्षणान्विते ॥ १,३.२१ ॥  
फलं त्रिमधुसंयुक्तं ततो गन्धोत्तमान्वितम् ।  
क्रमादावृतिदेवांश्च चतुर्थ्यां स्वस्वनामकम् ॥ १,३.२२ ॥  
स्वाहान्तं प्रणवादिं च समुच्चार्य हुनेद्धविः ।  
शिवत्रयं पुरा देवि ततः सिद्धत्रयं यजेत् ॥ १,३.२३ ॥  
ततो गुरुत्रयं देवि कुलवृद्धान् गुरूत्तमः ।  
योगिनीं पूजयित्वा तु लब्धानुज्ञो गुरुस्ततः ॥ १,३.२४ ॥  
स शक्तिमानन्दशिवमूर्तिमाराधयामि च ।  
तथा परानन्दशिवमूर्तिमाराधयामि च ॥ १,३.२५ ॥  
एवं त्रिसिद्धमूर्तिं च श्रीबीजसहितं यजेत् ।  
एवं त्रिगुरुमूर्तिं च मारबीजयुतं यजेत् ॥ १,३.२६ ॥  
तत्त्वत्रयं गृहीत्वा च पुनर्न्यासं समाचरेत् ।  
स्वयं शिवतनुर्भूत्वा शिवोऽहमिति भावयेत् ॥ १,३.२७ ॥  
हृष्टं शक्तियुतं शिष्यं शिवद्रष्टा विलोकयेत् ।  
स्ववामपार्श्वे संस्थाप्य तन्मूर्धनि विनिक्षिपेत् ॥ १,३.२८ ॥  
मूलाभिमन्त्रितं भस्म तन्नेत्रं वस्त्ररोधितम् ।  
कृत्वा तन्मूर्ध्नि संप्रोक्ष्य शिववर्धनिवारिणा ॥ १,३.२९ ॥  
त्रिधा स्वदक्षिणे हस्ते शिवं सावरणं यजेत् ।  
विज्ञेयः शिवहस्तोऽयं भवपाशनिकृन्तनः ॥ १,३.३० ॥  
अङ्कुशीमूलमन्त्रं च त्रिवारं च समुच्चरेत् ।  
शिष्यदक्षिणकर्णे च कुर्यान्मन्त्रोपदेशकम् ॥ १,३.३१ ॥  
पूर्वं गणपतेर्मन्त्रं क्षेत्रपालमनुं ततः ।  
ऋषिस्तु गणकश्छन्दो न्यृचिद्गायत्रिका स्मृतम् ॥ १,३.३२ ॥  
देवो गणपतिर्ज्ञेयो न्यासं बीजाक्षरेण च ।  
आदिवर्गतृतीयार्णं सार्धचन्द्रं गणाख्यकम् ॥ १,३.३३ ॥  
पतिं चतुर्थ्या संयुक्तं नमोऽन्तं मनुमुच्चरेत् ।  
पाशाङ्कुशं मोदकं च बिभ्राणं स्वविपाणकम् ॥ १,३.३४ ॥  
गजाननं प्रवालाभं मकुटेन्दुकलाधरम् ।  
तुन्दिलं गणनाथं च ध्यात्वा लक्षं जपेन्मनुम् ॥ १,३.३५ ॥  
दशांशं तर्पणं होमं सगुडं सतिलं हुनेत् ।  
कषबिन्दुयुतं क्षेत्रपालं च सचतुर्थिकम् ॥ १,३.३६ ॥  
नमोऽन्तं मनुमुच्चार्य न्यासं बीजाक्षरेण च ।  
छन्दः पङ्क्तिर्मुनिर्ज्ञेयो भृगुर्देवश्च भैरवः ॥ १,३.३७ ॥  
चतुर्भुजं शूलपात्रवरदाभयशोभितम् ।  
कालाम्बुदनिभं नागभूषणं किङ्किणीस्रजम् ॥ १,३.३८ ॥  
त्रिनेत्रं वक्रदंष्ट्रं च ध्यात्वा लक्षं जपेन्मनुम् ।  
दशांशं तर्पणं होमं पायसं त्रिमधुप्लुतम् ॥ १,३.३९ ॥  
हुनेदिति समादिश्य सामयाचारिकं भजेत् ।  
देवतापरिचर्यां च शुश्रूषां च गुरोः कुरु ॥ १,३.४० ॥  
अतन्द्रितो जपं कुर्यात्शास्त्रश्रवणमादरात् ।  
पूर्वोक्ताचारमार्गेण निरतो भव संततम् ॥ १,३.४१ ॥  
प्रह्वः कृताञ्जलिर्भूत्वा करिष्यामि तथा प्रभो ।  
धन्योऽहं कृतकृत्योऽस्मि श्रीनाथ त्वत्प्रसादतः ॥ १,३.४२ ॥  
इति विज्ञापयेच्छिष्यः समयाचारबृंहितः ।  
प्रातस्तरां समुत्थाप्य गुरूंश्च शिरसि स्मरेत् ॥ १,३.४३ ॥  
निवेद्यावश्यकं कर्म स्नातः संध्यां समाचरेत् ।  
नद्यास्तीर्थे तटाके वा पुष्करिण्यां शुचौ जले ॥ १,३.४४ ॥  
उपस्पृश्य च संकल्प्य नित्यतर्पणमाचरेत् ।  
आदौ शिवत्रयं विघ्ननाथं क्षेत्राधिपं हरिम् ॥ १,३.४५ ॥  
ब्रह्माणं भास्करादींश्च ग्रहान् दुर्गां च मातृकाः ।  
भैरवानसिताङ्गादीन् ततः सिद्धत्रयं वदेत् ॥ १,३.४६ ॥  
आदिनाथं मीननाथं गोरक्षं कोङ्कणेश्वरम् ।  
जालन्ध्रेशं कन्धनीशमोड्डीशं चिञ्चिणीश्वरम् ॥ १,३.४७ ॥  
चौरङ्गिमेतान्नाथाख्यान्नव संतर्पयेत्ततः ।  
चौरङ्गिं चर्पटिं घोडाचूलिं रामद्वयं ततः ॥ १,३.४८ ॥  
भोलगोविन्दसिद्धं च व्याडिं नागार्जुनं तथा ।  
कोरण्डं शूर्पकर्णं च मुक्तायीं रेवणं तथा ॥ १,३.४९ ॥  
सिद्धं कुक्कुरपादं च शूर्पपादं कणैरिकम् ।  
सिद्धं किङ्किणिकाख्यं च सिद्धान् षोडश तर्पयेत् ॥ १,३.५० ॥  
ततो गुरुत्रयं तर्प्य मातरं पितरं गुरुम् ।  
आचार्यं भ्रातरं मित्रं तर्प्य चान्यान्कुलोद्भवान् ॥ १,३.५१ ॥  
तर्पयेद्विधिनाचम्य देवताराधनं ततः ।  
नद्यास्तीरे तटाके वा गोष्ठे देवालये तथा ॥ १,३.५२ ॥  
शुचिस्थले वा संस्तीर्य सैकतं वर्तुलाकृतिम् ।  
आवाहयेद्दिनाधीशं पाटलं शिवरूपिणम् ॥ १,३.५३ ॥  
द्विनेत्रपद्मयुगलधारिणं द्विभुजं परम् ।  
रक्तस्रगम्बरालेपभूषापद्मासनोज्ज्वलम् ॥ १,३.५४ ॥  
ध्यात्वार्चयेद्रक्तपुष्पैस्ततो विघ्नेशभैरवौ ।  
ध्यात्वा पूर्वोक्तवत्तौ द्वौ रक्तपुष्पैः समर्चयेत् ॥ १,३.५५ ॥  
अष्टाङ्गदण्डप्रणतिं कुर्यात्द्वादशवारकम् ।  
पुनः संस्थापयेत्स्वान्ते सेवायै स्वगुरोर्व्रजेत् ॥ १,३.५६ ॥  
इत्युक्ता समया दीक्षा साधका कथ्यतेऽधुना ।  
\[साधकदीक्षा\]  
समयाचारनिरतं सच्छिष्यं पक्वमानसम् ॥ १,३.५७ ॥  
दीक्षयेत्सुदिने लग्ने दीक्षया साधकाख्यया ।  
कुर्यान्नैमित्तिकीं पूजां शिष्यमावाहयेद्गुरुः ॥ १,३.५८ ॥  
स्वयं शिवतनुः शिष्यं गौरीगर्भगतं स्मरेत् ।  
भूमौ विभूतिं संस्तीर्य तस्मिन्कोणत्रयं लिखेत् ॥ १,३.५९ ॥  
तत्रोपवेश्य शिष्यं च बन्धयित्वा विलोचने ।  
गर्भाधानं पुंसवनं सीमन्तोन्नयनं ततः ॥ १,३.६० ॥  
जातकर्म च दीक्षाङ्गं नामधेयं च कल्पयेत् ।  
व्रतकर्मणि सम्प्रोक्ष्य मूलमन्त्रेण भस्मना ॥ १,३.६१ ॥  
गौरीपुत्रं भावयित्वा तस्य दीक्षां प्रकल्पयेत् ।  
शिवदृष्ट्या विलोक्यामुं शिवभस्म च मूर्धनि ॥ १,३.६२ ॥  
निधाय मूलमन्त्रं च पूजयेद्दशवारकम् ।  
तस्य दक्षिणकर्णे च उपदिश्याद्दशाक्षरम् ॥ १,३.६३ ॥  
\[रसगायत्री\]  
रसेन्द्रभैरवं मन्त्रं गायत्रीं रससंज्ञिकाम् ।  
स बिन्दुहुतभुग्बीजं रसेन्द्रस्य पदं ततः ॥ १,३.६४ ॥  
भैरवं च चतुर्थ्यन्तं कर्मास्त्रं च दशांशकम् ।  
वह्निबीजं दीर्घयुक्तं करन्यासं समाचरेत् ॥ १,३.६५ ॥  
अघोराख्य ऋषिश्छन्दो विराड्देवो महेश्वरः ।  
पूर्वसेवाजपं लक्षं दशांशं होमतर्पणम् ॥ १,३.६६ ॥  
तिलाज्यव्रीहिभिः कुर्याद्धोमं निश्चलमानसः ।  
पूर्वोक्तां रसगायत्रीं जपेल्लक्षं च तर्पणम् ॥ १,३.६७ ॥  
हुनेद्दशांशमाज्येन सतिलव्रीहिभिः प्रिये ।  
दद्याच्छिष्यायाक्षमालां रसलिङ्गं रसागमम् ॥ १,३.६८ ॥  
पूर्वोक्ताचारवान् भूत्वा रसलिङ्गं समर्चयेत् ।  
स्वशास्त्रार्थावगमनं कुर्यात्सूतेन्द्रसंस्कृतिम् ॥ १,३.६९ ॥  
गुरुसेवारतं नित्यं शिष्यमाज्ञापयेदिति ।  
शिष्यो बद्धाञ्जलिर्नम्रस्तवाज्ञामाचराम्यहम् ॥ १,३.७० ॥  
इत्युक्ता साधका दीक्षा निर्वाणाख्या प्रशस्यते ।  
\[निर्वाणदीक्षा\]  
कृतनित्यक्रियः पूर्वं कृतनैमित्तिकार्चनः ॥ १,३.७१ ॥  
पूर्ववच्छिवकुम्भादि वर्धनीं स्थापयेत्क्रमात् ।  
स्ववामे भस्म संस्तीर्य षट्कोणं भूगृहं लिखेत् ॥ १,३.७२ ॥  
शिष्यं संवेश्य कुम्भस्थजलैः संप्रोक्षयेद्गुरुः ।  
मूलाभिमन्त्रितं भस्म तस्य मूर्ध्नि निक्षिपेत् ॥ १,३.७३ ॥  
गन्धपुष्पाक्षतं दद्यात्बध्नीयाद्दक्षिणे करे ।  
कङ्कणं चरणाङ्गुष्ठब्रह्मरन्ध्रान्तमानकम् ॥ १,३.७४ ॥  
सूत्रं तन्मूलमन्त्रेण मन्त्रितं सुरभीकृतम् ।  
शिवहस्तं च तन्मूर्ध्नि निधाय गुरुसत्तमः ॥ १,३.७५ ॥  
रसांकुशां द्वादशार्णामुपदिश्यान्मनुं परम् ।  
रसभैरवदैवत्यं दद्याच्छिष्याय देशिकः ॥ १,३.७६ ॥  
ऋषिश्छन्दो देवता च न्यासं पूर्वोक्तवत्प्रिये ।  
तर्पणं चाथ होमं च ध्यानं कुर्याच्च पूर्ववत् ॥ १,३.७७ ॥  
उत्थाय च गुरुं नत्वा बहुशः स्तोत्रमुच्चरेत् ।  
गुरुः शिष्याय वै दद्याद्व्याघ्रचर्मासनं च यत्र ॥ १,३.७८ ॥  
भस्त्रिकां वस्त्रसम्पूर्णां दद्याद्भैषज्यभस्त्रिकाम् ।  
रसागमं पाठयित्वा भव शिष्य चिकित्सकः ॥ १,३.७९ ॥  
रुद्ररूपी भवान् जातः सर्वभूतहितो भव ।  
इत्यादिशेद्गुरुः शिष्यं शिष्यो हृष्टमनास्ततः ॥ १,३.८० ॥  
कृतकृत्योऽस्मि पूतोऽस्मि तीर्णसंसारसागरः ।  
इति विज्ञापयेच्छिष्यः स्तुत्वा च बहुधा गुरुम् ॥ १,३.८१ ॥  
प्रोक्ता निर्वाणदीक्षेयमथाचार्याभिषेचनम् ।  
\[आचार्यदीक्षा\]  
निर्वाणदीक्षितस्यास्य शिष्यस्यापि महात्मनः ॥ १,३.८२ ॥  
आचार्यदीक्षां कुर्वीत यथावद्गुरुसत्तमः ।  
यथा निर्वाणदीक्षायास्तथा सर्वं प्रकल्पयेत् ॥ १,३.८३ ॥  
विशेषाच्छिववर्धन्योः पुरतः स्थापयेद्घटम् ।  
रूप्यगन्धादिलोहाशादिव्यौषधगणान्वितम् ॥ १,३.८४ ॥  
शिवकुम्भवदन्यच्च सर्वमस्मिन् विनिक्षिपेत् ।  
गुरुकुम्भं जपेत्स्पृष्ट्वा मूलमष्टोत्तरं शतम् ॥ १,३.८५ ॥  
गुरुकुम्भमिमं विद्धि गुरुमन्त्रेण पूजयेत् ।  
आवाहनासनार्घ्याद्यैरुपचारैश्च षोडशैः ॥ १,३.८६ ॥  
शिवादिपङ्क्तिं तत्रैव पूजयेद्गुरुणा सह ।  
यथापूर्वं समासीनं शिष्यं चैकाग्रमानसम् ॥ १,३.८७ ॥  
पूर्ववच्छिववर्धन्योरम्बुना परिषेचयेत् ।  
पूर्ववच्छिवहस्तं च मूलमन्त्रोपदेशकम् ॥ १,३.८८ ॥  
कृत्वा तदुत्तमाङ्गे च गुरुपङ्क्तिं गुरुं तथा ।  
आवाहनाद्यैः सम्पूज्य गन्धस्रग्दीपकैः ॥ १,३.८९ ॥  
फलगन्धोत्तमोपेतैर्नैवेद्यैः पूजयेत्क्रमात् ।  
गुरुः कुम्भजलैः कुर्यात्प्रोक्षणं पञ्चपल्लवैः ॥ १,३.९० ॥  
मूलमन्त्रेण शतधा शिवपङ्क्त्या त्रिसप्तधा ।  
तथैव सिद्धपङ्क्त्या च गुरुपङ्क्त्या तथैव च ॥ १,३.९१ ॥  
शिष्याय गुरुभक्ताय शक्तियुक्ताय धीमते ।  
हारकेयूरकटकमुद्रिकामकुटानि च ॥ १,३.९२ ॥  
वाहनासनसच्छत्रचामरव्यजनानि च ।  
मणिकुण्डलयुग्मं च भूत्याढ्यं पात्रमक्षयम् ॥ १,३.९३ ॥  
सशिरस्त्राणमुष्णीषं पट्टकूर्पासमुत्तमम् ।  
योगपट्टं योगदण्डं तथैवोड्याणबन्धनम् ॥ १,३.९४ ॥  
दद्यात्तस्मै तथैवाज्ञां त्वमाचार्योऽसि संप्रति ।  
ईश्वरोऽस्यद्य धन्योऽसि सर्वेषां देशिको भव ॥ १,३.९५ ॥  
रसागमानां दिव्यानां व्याख्याता भव तत्त्ववित् ।  
इत्यादिशेद्गुरुः शिष्यं प्रणतं गुरुवत्सलम् ॥ १,३.९६ ॥  
इति चाचार्यदीक्षेयं सिद्धदीक्षाद्य कथ्यते ।  
\[सिद्धदीक्षा\]  
नवं सप्तरात्रं वा पञ्चरात्रं त्रिरात्रकम् ॥ १,३.९७ ॥  
वीराः शक्तियुताः पूज्याः एकविंशति चान्वहम् ।  
तत्संख्या योगिनः पूज्याः कुमाराः कन्यकाः स्त्रियः ॥ १,३.९८ ॥  
गन्धपुष्पाक्षतैः पुष्पैः फलगन्धोत्तमार्पणैः ।  
तोषयित्वा प्रदद्याच्च वस्त्राभरणदक्षिणाः ॥ १,३.९९ ॥  
अथासनसमासीनं शिष्यं भक्तियुतं शुचिम् ।  
स्पृष्ट्वा कराभ्यां तच्छीर्षं दक्षिणे श्रवणे मनुम् ॥ १,३.१०० ॥  
वह्निं सबीजं शीतांशुं सविसर्गं च दीक्षयेत् ।  
मूलाधारात्समुद्भूतं रेफं वह्निशिखोपमम् ॥ १,३.१०१ ॥  
षडाधाराम्बुजं तीर्त्वा ब्रह्मरन्ध्रान्तगं स्मरेत् ।  
ब्रह्मरन्ध्राद्द्रवीभूतं सकारं सोमरूपिणम् ॥ १,३.१०२ ॥  
आप्लावयन्तं सर्वाङ्गं सिद्धः संचिन्तयेन्मनुम् ।  
उच्छ्वासनिश्वासभवं संहारस्थितिकारणम् ॥ १,३.१०३ ॥  
ज्ञात्वेत्थं मनसा नित्यं सर्वमन्त्रात्मकं सदा ।  
सर्वदेवमयं पुण्यं सर्वसिद्धिप्रदायकम् ॥ १,३.१०४ ॥  
जीवतो मुक्तिदं शुद्धं शिवशक्त्यात्मकं परम् ।  
रसमन्त्रमिमं विद्धि चाग्नीषोमात्मकं भज ॥ १,३.१०५ ॥  
एकविंशतिसाहस्रषट्शताधिकसंख्यकम् ।  
प्रवर्तितं दिवारात्रं मनस्तत्र निधेहि च ॥ १,३.१०६ ॥  
मन्त्रस्यास्य ऋषिर्जीवश्छन्देत्युक्ताः प्रकीर्तिताः ।  
रसो देवस्तु रं बीजं सं शक्तिस्तु प्रकीर्तितः ॥ १,३.१०७ ॥  
रेफदीर्घयुतं कुर्यात्कराङ्गन्यासमाचरेत् ।  
ध्यायेद्धृदम्बुजे देवि कोटिसूर्येन्दुसन्निभम् ॥ १,३.१०८ ॥  
शुद्धस्फटिकसंकाशं रसं संसारपारदम् ।  
एवं निष्कलरूपं तं ध्यात्वा तन्मयतां व्रजेत् ॥ १,३.१०९ ॥  
\[निष्कलरसस्तोत्रम्\]  
त्वं रसस्त्वं शिवस्त्वं हि शक्तिस्त्वं भैरवेश्वरः ।  
त्वं ब्रह्मा त्वं हि रुद्रश्च सूर्यस्त्वं शीतदीधितिः ॥ १,३.११० ॥  
त्वं भूस्त्वं सलिलस्त्वं च वह्निस्त्वं च सदागतिः ।  
त्वं व्योम त्वं पराकाशः त्वं जीवस्त्वं परा गतिः ॥ १,३.१११ ॥  
त्वं सिद्धस्त्वं प्रबुद्धस्त्वं सुगन्धस्त्वं च मन्मथः ।  
त्वं लोकपालस्त्वं तारा मातृकास्त्वं गजाननः ॥ १,३.११२ ॥  
त्वं स्कन्दस्त्वं गुरुस्त्वं च त्वं सर्वजनकः शुचिः ।  
त्वं यज्वा त्वं हरिस्त्वं च त्रेताग्निस्त्वं च ऋत्विजः ॥ १,३.११३ ॥  
येन त्वमर्च्यसे तेन पूजिताः सर्वदेवताः ।  
त्वयि तुष्टे च संतुष्टा ब्रह्मविष्णुमहेश्वराः ॥ १,३.११४ ॥  
त्वत्पादोदकपानेन सर्वतीर्थफलं लभेत् ।  
यस्त्वां पश्यति सद्भक्त्या तमालोकयते शिवः ॥ १,३.११५ ॥  
यस्त्वां संकीर्तयेत्तस्य सर्वमन्त्रफलं भवेत् ।  
यत्र त्वं क्षणमात्रे च पुण्यक्षेत्रं तदुच्यते ॥ १,३.११६ ॥  
त्वं यं पश्यति सिद्धेन्द्र स ब्रह्मा विष्णुरीश्वरः ।  
यत्र भुङ्क्षेऽन्नकवलं तत्र त्रैलोक्यमति हि ॥ १,३.११७ ॥  
येन त्वं ध्रियसे नाथ त्वयायं स्त्रियतेक्षणम् ।  
स एव चित्सदानन्दः परमात्मा ध्रुवं भवेत् ॥ १,३.११८ ॥  
एवं निश्चितचित्तस्य सिद्धस्य तव योगिनः ।  
वर्णाश्रमसदाचाराः कृत्याकृत्यविवेकतः ॥ १,३.११९ ॥  
पापं पुण्यं सुखं दुःखं शीतमुष्णं प्रियाप्रिये ।  
स्नानास्नानं हानिवृद्धी शुद्धाशुद्धं भयाभयम् ॥ १,३.१२० ॥  
ग्राह्याग्राह्यं क्षुधा तृष्णा न किंचिदिह विद्यते ।  
स्वेच्छाहारविहारश्च सुखी संहृष्टमानसः ॥ १,३.१२१ ॥  
निर्ममः सर्वकार्येषु कलत्रादिषु बन्धुषु ।  
एवमाचार्यवचनमङ्गीकृत्य च दीक्षितः ॥ १,३.१२२ ॥  
अद्य प्रभृति वन्द्यस्त्वं मा कुरु प्रणतिं क्वचित् ।  
मत्समानोऽसि सिद्धोऽसि जीवन्मुक्तोऽसि संप्रति ॥ १,३.१२३ ॥  
इत्युक्त्वाचार्यवर्योऽपि सिद्धमालिङ्ग्य च क्षणम् ।  
सिद्धदीक्षेयमाख्याता शिवसायुज्यदायिनी ॥ १,३.१२४ ॥  
दुर्लभा सर्वतन्त्रेषु तव प्रीत्या प्रकाशिता ।  
देवीत्थमेव मन्तव्यं दुर्लभं समयेषु च ॥ १,३.१२५ ॥


आक्, १, ४  
\[रससंकाराः\]  
श्रीभैरवी ।  
रससंस्कारमीश त्वं यथावत्कथयस्व मे ।  
श्रीभैरवः ।  
अष्टादश स्युः संस्कारा रसस्य परमेश्वरि ॥ १,४.१ ॥  
तान्सिद्धसाधकाभ्यर्च्ये यथावत्कथयामि ते ।  
अथादौ स्वेदनं कर्म द्वितीयं मर्दनं प्रिये ॥ १,४.२ ॥  
मूर्छा तृतीयमुत्थानं चतुर्थं पातनं शिवे ।  
पञ्चमं रोधनं षष्ठं नियामं सप्तमं स्मृतम् ॥ १,४.३ ॥  
दीपनं चाष्टमं देवि नवमं चानुवासनम् ।  
दशमं चारणं देवि जारणं रुद्रसंख्यकम् ॥ १,४.४ ॥  
गर्भद्रुतिर्द्वादशी स्यात्बाह्यद्रुतिस्त्रयोदशी ।  
चतुर्दशं स्याद्रागाख्यं सारणा दशपञ्चमी ॥ १,४.५ ॥  
अनुसारणा षोडशी च विख्याता प्रतिसारणा ।  
सप्तदशी चाष्टदशं वेधनं देहलोहयोः ॥ १,४.६ ॥  
\[रससंस्कारप्रकारः\]  
अथ वक्ष्यामि संस्कारान् रसराजस्य पार्वति ।  
लिङ्गस्य दक्षिणे भागे लिखेत्षट्कोणमण्डले ॥ १,४.७ ॥  
तद्बहिश्चाष्टपत्रं च कमलं चतुरश्रकम् ।  
दिग्द्वारशोभितं तस्य कर्णिकायां न्यसेच्छिवे ॥ १,४.८ ॥  
ताम्रजं कान्तजं वापि खल्वं तु स्वर्णरेखितम् ।  
तन्मध्ये रसराजं तु पलानां शतमात्रकम् ॥ १,४.९ ॥  
तदर्धं वा तदर्धं वा क्षिप्त्वा भक्त्या प्रपूजयेत् ।  
साधको रसराजस्य ततः संस्कारमाचरेत् ॥ १,४.१० ॥  
\[स्वेदनम्, धान्याम्लसन्धानप्रकारः\]  
यवगोधूमकलममाषमुद्गचणादिभिः ।  
श्यामाककोद्रवाद्यैश्च नानाधान्यैश्च निस्तुषैः ॥ १,४.११ ॥  
धान्यं चतुर्गुणजले मृद्घटे निक्षिपेत्प्रिये ।  
प्राप्नोति यावदम्लत्वं तावद्यत्नेन रक्षयेत् ॥ १,४.१२ ॥  
तन्मध्ये हंसपादीं च मीनाक्षीं द्विपुनर्नवाम् ।  
चित्रकं भृङ्गराजं च विष्णुक्रान्तां शतावरीम् ॥ १,४.१३ ॥  
सर्पाक्षीं गिरिकर्णीं च मुण्डीं च सहदेविकाम् ।  
त्रिफलां खण्डशः कृत्वा सर्वानेतान्विनिक्षिपेत् ॥ १,४.१४ ॥  
धान्यस्य च चतुर्थांशान् धान्याम्लमिदमुत्तमम् ।  
स्वेदनादिषु कार्येषु पारदस्य विशिष्यते ॥ १,४.१५ ॥  
आतप्ते कान्तजे खल्वे रसराजं विनिक्षिपेत् ।  
चूर्णं च गृहधूमं च चित्रकं त्रिफलां गुडम् ॥ १,४.१६ ॥  
दग्धोर्णामिष्टकां कन्यां लवणं बृहतीद्वयम् ।  
मागधीं राजिकां चैव वन्ध्यां कर्कोटकीं तथा ॥ १,४.१७ ॥  
एतान्कलांशान्सूतस्य तस्मिन्क्षिप्त्वा विमर्दयेत् ।  
दत्त्वा दत्त्वाथ धान्याम्लमेवं कृत्वा दिनत्रयम् ॥ १,४.१८ ॥  
सम्यक्सोष्णारनालेन रसं प्रक्षालयेत्प्रिये ।  
पटुं राजीं त्रिकटुकं मूलकं चित्रकं वराम् ॥ १,४.१९ ॥  
पुनर्नवां मेषशृङ्गीं मेघनादं दुरालभाम् ।  
आर्द्रकं रजनीं नागबलां च नवसारकम् ॥ १,४.२० ॥  
समं धान्याम्लकैः पिष्ट्वा श्लक्ष्णं वस्त्रे प्रलेपयेत् ।  
यावदङ्गुलिमात्रं च तस्मिन्पूर्वरसं क्षिपेत् ॥ १,४.२१ ॥  
तद्बद्ध्वा ताम्रजे पात्रे क्षिप्त्वा धान्याम्लपूरिते ।  
घटे दोलाख्ययन्त्रे च स्वेदयेत्तमहर्निशम् ॥ १,४.२२ ॥  
तमुद्धृत्य पुनः सोष्णैरारनालैः शरावके ।  
प्रक्षालयेत्सूतराजमेवं कुर्यात्त्रिसप्तधा ॥ १,४.२३ ॥  
प्रस्वेदितं सूतराजं ततः संमर्दयेत्प्रिये ।  
\[मर्दनम्\]  
अथातो मर्दनं कर्म वक्ष्यामि शृणु भैरवि ॥ १,४.२४ ॥  
चूर्णादिपूर्ववद्द्रव्यं विशालां राजवृक्षकम् ।  
अङ्कोलं कृष्णधुत्तूरं त्रिकटुं च समं समम् ॥ १,४.२५ ॥  
सर्वं सूतकलांशं च तप्तखल्वे रसं क्षिपेत् ।  
मर्दयेत्पूर्वधान्याम्लैर्दिवारात्रं पुनश्च तम् ॥ १,४.२६ ॥  
क्षालयेन्मृण्मये पात्रे ततः सोष्णारनालकैः ।  
मर्दनं क्षालनं चैवमेकविंशतिवासरम् ॥ १,४.२७ ॥  
एवं विमर्दितं सूतं समादायाथ मूर्छयेत् ।  
अभ्रजीर्णोऽथवा बीजजीर्णः सूतोऽपि मर्द्यते ॥ १,४.२८ ॥  
चूर्णादिपूर्वद्रव्यैश्च रागान् गृह्णाति निर्मलः ।  
\[मूर्च्छा\]  
अथ मूर्छां प्रवक्ष्यामि शृणु त्वं सावधानतः ॥ १,४.२९ ॥  
राजिका मेषशृङ्गी च चित्रकं च फलत्रयम् ।  
क्षीरकन्दं सूरणं च सर्पाक्षी काकमाचिका ॥ १,४.३० ॥  
नीला वचा बला कन्या कृष्णोन्मत्तस्तथाकुली ।  
श्वेतापराजिताङ्कोलं गोजिह्वा गरुडी तथा ॥ १,४.३१ ॥  
एतेषां स्वरसैर्मर्द्यो रविक्षीरेण पारदः ।  
व्यस्तानां वा समस्तानां रसैरेषां दिनावधि ॥ १,४.३२ ॥  
मर्दयेत्तप्तखल्वे च मूषायां तं रसं क्षिपेत् ।  
निरुध्य भूधरे यन्त्रे विपचेत्तं पुनः प्रिये ॥ १,४.३३ ॥  
राजिकाद्यौषधभवै रसैस्त्रिः सप्तवासरम् ।  
मर्दनं भूधरे पाकं कुर्यात्संमूर्छितो रसः ॥ १,४.३४ ॥  
भवेत्तदुत्थानविधिं प्रकुर्वीत सुरार्चिते ।  
\[उत्थापनविधिः\]  
एवं संमूर्छितं सूतं क्षालयेत्कांजिकेन च ॥ १,४.३५ ॥  
सोष्णेन वारिणा वापि सूतमुत्थापयेत्प्रिये ।  
पातनायन्त्रयोगे वा रसस्योत्थापनं भवेत् ॥ १,४.३६ ॥  
\[पातनम्\]  
पातनं त्रिविधं प्रोक्तं रसराजस्य पार्वति ।  
ऊर्ध्वपातमधःपातं तिर्यक्पातनमुच्यते ॥ १,४.३७ ॥  
\[ऊर्ध्वपातनविधिः\]  
रसस्य पातनं वक्ष्ये पाठा ब्राह्मी च चित्रकम् ।  
शाङ्गेरी काकमाची च मण्डूकी गिरिकर्णिका ॥ १,४.३८ ॥  
कुमारी च जया भृङ्गी गोजिह्वा शङ्खपुष्पिका ।  
भूपाटली च निर्गुण्डी काकजङ्घा शतावरी ॥ १,४.३९ ॥  
आर्द्रकं देवदाली च तिलपर्णी च नीलिका ।  
आरग्वधः क्षीरकन्दमङ्कोलो देवदारु च ॥ १,४.४० ॥  
एषां रसैः समस्तानां व्यस्तानां वा दिनं रसम् ।  
मर्दयेत्तप्तखल्वे तत्शुल्बं सूतचतुर्थकम् ॥ १,४.४१ ॥  
तं पिष्ट्वा पातयेद्यन्त्रे ह्यूर्ध्वपातनके दिनम् ।  
ऊर्ध्वलग्नं रसं शुद्धं तमादायाथ मर्दयेत् ॥ १,४.४२ ॥  
पूर्वोदितौषधरसैः पूर्ववत्शुल्बसंयुतम् ।  
पातयेन्मर्दयेदेवं सप्तधैवं पुनः पुनः ॥ १,४.४३ ॥  
ऊर्ध्वपातनसंशुद्धं पारदं पातयेदधः ।  
\[अधःपातनविधिः\]  
अथाधःपातनं वक्ष्ये त्र्यूषणं लवणं वराम् ॥ १,४.४४ ॥  
चित्रकं राजिकां शिग्रुं सर्वं सूतसमं क्षिपेत् ।  
मर्दयेत्तप्तखल्वे च रसं धान्याम्लकेन च ॥ १,४.४५ ॥  
तत्कल्केन लिपेदूर्ध्वं भाण्डं सम्यक्निरोधयेत् ।  
ऊर्ध्वभाण्डस्य पृष्ठे तु दद्याल्लघुपुटं ततः ॥ १,४.४६ ॥  
इत्यधःपातनं कुर्यात्सप्तवारं पुनः पुनः ।  
अधःपातनशुद्धस्य तिर्यक्पातनमाचरेत् ॥ १,४.४७ ॥  
\[तिर्यक्पातनविधिः\]  
वक्ष्यामि तिर्यक्पतनं सूतं धान्याभ्रकं समम् ।  
धान्याम्लैर्मर्दयेद्यामं तिर्यक्पातनयन्त्रके ॥ १,४.४८ ॥  
चण्डाग्निना पचेदेवं सप्तवारं पुनः पुनः ।  
एवं त्रिधा पातितं च ततः सूतं निरोधयेत् ॥ १,४.४९ ॥  
अभ्रकं वाथ गन्धं वा माक्षिकं विमलामपि ।  
स्वर्णं वा रजतं वापि कान्तं वा तीक्ष्णमेव वा ॥ १,४.५० ॥  
प्रत्येकं शोधितं देयं ताम्रवत्पादमात्रकम् ।  
पाठादिकरसैः कुर्यान्मर्दनं पातनं क्रमात् ॥ १,४.५१ ॥  
यद्यद्द्रव्यान्वितः सूतस्तत्तद्द्रव्यगुणप्रदः ।  
पातने ताम्रयोगेन नागवङ्गौ त्यजेद्रसः ॥ १,४.५२ ॥  
अथवा दीपिकायन्त्रे शुद्धः स्यात्पातितो रसः ।  
\[निरोधनम्\]  
कदर्थितो भवेत्सूतः स्वेदाद्यैः पञ्चकर्मभिः ॥ १,४.५३ ॥  
आप्यायनार्थं सूतस्य कर्म कुर्यान्निरोधनम् ।  
अथ कर्म निरोधाख्यं पेषयेल्लवणं जलैः ॥ १,४.५४ ॥  
स्थालीमध्ये रसं क्षिप्त्वा तदूर्ध्वं लवणं क्षिपेत् ।  
किंचिज्जलं च निवपेत्तं शरावेण रोधयेत् ॥ १,४.५५ ॥  
कुर्यात्सम्यक्सन्धिलेपं तदूर्ध्वं च पुटेल्लघु ।  
एवं निरोधनं कर्म विदध्यात्सप्तधा प्रिये ॥ १,४.५६ ॥  
आप्यायितो भवेत्सूतोऽनेन षण्डत्ववर्जितः ।  
निरोधकर्मसिद्धोऽसौ वीर्यवान् सुनियम्यते ॥ १,४.५७ ॥  
\[नियामनम्\]  
अथो नियामनं कर्म कथयामि वरानने ।  
यवचिञ्चा क्षीरकन्दं सर्पाक्षी पटु भृङ्गराट् ॥ १,४.५८ ॥  
वन्ध्या कर्कोटकी निम्बः सर्वं धान्याम्लपेषितम् ।  
कृत्वालोड्यारनालेन तद्द्रवैः स्वेदयेद्दिनम् ॥ १,४.५९ ॥  
यन्त्रे नियामके सप्तवासरं तं च दीपयेत् ।  
\[दीपनम्\]  
अथातो दीपनं कर्म वदामि तव पार्वति ॥ १,४.६० ॥  
स्वर्णपुष्पी च मरीचं त्रिक्षारं पञ्चपुष्पिका ।  
भूखगः पञ्चलवणं राजिका शिग्रुमूलकम् ॥ १,४.६१ ॥  
कासीसं विजया कन्या पातालगरुडी कणा ।  
क्षीरकन्दं च कर्कोटी गिरिकर्णी जया मधु ॥ १,४.६२ ॥  
चित्रकं काकजङ्घा च सर्वमम्लगणेन च ।  
कल्कयेत्पारदं तेन मर्दयेत्तद्द्रवैरपि ॥ १,४.६३ ॥  
डोलायन्त्रे पचेदेकदिनमेवं च सप्तधा ।  
मर्दनं पाचनं कुर्यात्ग्रासार्थी दीपितो रसः ॥ १,४.६४ ॥  
एवं प्रदीपितं सूतं शुद्धं तमनुवासयेत् ।  
\[अनुवासनम्\]  
अथानुवासनं कर्म मृत्पात्रे दीपितं रसम् ॥ १,४.६५ ॥  
क्षिप्त्वा जम्बीरजद्रावैस्तीव्रघर्मेऽनुवासयेत् ।  
एवं सप्तदिनं कुर्यात्ततश्चारणमाचरेत् ॥ १,४.६६ ॥  
नवभिः स्वेदनाद्यैश्च शुद्धः स्यात्कर्मभिः प्रिये ।  
पारदः सर्वरोगघ्नः सप्तकञ्चुकवर्जितः ॥ १,४.६७ ॥  
श्रीभैरवी ।  
स्वेदनादीनि कर्माणि श्रुतानि वद शङ्कर ।  
त्वत्प्रसादादसंदेहं संशृण्वे चारणादिकम् ॥ १,४.६८ ॥  
श्रीभैरवः ।  
साधु पृष्टं महाभागे शृणु तच्चारणादिकम् ।  
\[चारणविधिः\]  
अथाभ्रचारणं कर्म वक्ष्यामि परमेश्वरि ॥ १,४.६९ ॥  
समुखे वा निर्मुखे वा रसे वा वासनामुखे ।  
गगनं चारयेद्गर्भपिष्टिग्रासक्रमैः क्रमात् ॥ १,४.७० ॥  
\[समुखचारणम्\]  
अत्रादौ कथ्यते देवि समुखं चारणं स्फुटम् ।  
समुखो ग्रसति ग्रासं निर्मुखो ग्रसनाक्षमः ॥ १,४.७१ ॥  
तस्मात्परं रसेन्द्रस्य मुखीकरणमाचरेत् ।  
\[प्रथमो मुखीकरणप्रकारः\]  
इष्टकामध्यभागे तु गम्भीरं वर्तुलं समम् ॥ १,४.७२ ॥  
गर्तं कृत्वा तत्र सूतं प्रक्षिपेदनुवासितम् ।  
निरुन्ध्यात्स्वच्छवस्त्रेण रसस्य दशमांशकम् ॥ १,४.७३ ॥  
गन्धं तदूर्ध्वं निक्षिप्य शरावेण निरोधयेत् ।  
तत्पृष्ठेऽल्पपुटं दद्यात्गन्धे जीर्णे पुनः पुनः ॥ १,४.७४ ॥  
क्षिप्त्वा क्षिप्त्वा शतगुणं चारयेत्पातयेदिति ।  
चतुर्गुणे सान्द्रवस्त्रे गालयेत्तं रसेश्वरम् ॥ १,४.७५ ॥  
वेणौ क्षिप्त्वा निरुध्यास्यं पचेद्गोमूत्रपूरिते ।  
भाण्डे त्रिसप्तदिवसं पुनस्तं तप्तखल्वके ॥ १,४.७६ ॥  
जम्बीरमातुलुङ्गाम्लवेतसैर्भूखगैस्त्र्यहम् ।  
भूनागैश्च त्र्यहं मर्द्यं तं पश्चादिष्टकोदरे ॥ १,४.७७ ॥  
एकैकं गर्तमादद्याद्धान्याभ्रं गन्धकं तथा ।  
प्रत्येकं दशनिष्कं च यामं जम्बीरमर्दितम् ॥ १,४.७८ ॥  
अनेन लेपयेद्गर्तद्वयमेकेष्टकान्तरे ।  
गर्ते क्षिप्त्वाथ तं तं विंशन्निष्कं तदूर्ध्वतः ॥ १,४.७९ ॥  
अपरामिष्टकां दद्यात्तत्सन्धिं लोणमृत्स्नया ।  
दृढं लिप्त्वाथ दीपाग्नौ पचेत्सप्तदिनावधि ॥ १,४.८० ॥  
इष्टकां स्वाङ्गशीतां तामवतार्य हरेद्रसम् ।  
किट्टहीनं पुनरपि कुर्यादित्थं त्रिवारकम् ॥ १,४.८१ ॥  
एवं कृते रसेन्द्रस्य सुखं स्याद्देवसंज्ञकम् ।  
\[द्वितीयो मुखीकरणप्रकारः\]  
पुनरन्यं प्रवक्ष्यामि मुखीकरणमुत्तमम् ॥ १,४.८२ ॥  
रसेन्द्रं जीविभूनागसमं संमर्दयेत्त्र्यहम् ।  
तत्क्षिपेत्भूलतालिप्तमूषायां संनिवेशयेत् ॥ १,४.८३ ॥  
तदूर्ध्वं भूलताकल्कं क्षिप्त्वा रुद्ध्वा विशोषयेत् ।  
आर्द्रगोमयलिप्तां तां पादमग्नां निवेशयेत् ॥ १,४.८४ ॥  
तद्गर्ते च पुटं देयं तुषकारीषवह्निना ।  
दिनान्ते तत्समुद्धृत्य पूर्ववन्मर्दयेत्पचेत् ॥ १,४.८५ ॥  
त्रिंशद्वारं पुनः कुर्यादित्थं वह्निमुखो रसः ।  
ग्रसते गुह्यसूतोऽयं सर्वसिद्धिप्रदो भवेत् ॥ १,४.८६ ॥  
\[तृतीयो मुखीकरणप्रकारः\]  
पुनरन्यं प्रवक्ष्यामि मुखीकरणमुत्तमम् ।  
गोमूत्रपूरिते भाण्डे डोलायन्त्रे पचेद्रसम् ॥ १,४.८७ ॥  
त्रिः सप्तवारं सम्यक्च रन्ध्रितं वेणुनालके ।  
मुखं भवति सूतस्य चारणार्हं वरानने ॥ १,४.८८ ॥  
\[चतुर्थो मुखीकरणप्रकारः\]  
इष्टकाद्वयमध्ये च गर्तं तु चतुरङ्गुलम् ।  
दशनिष्कं शुद्धगन्धं धान्याभ्रं दशनिष्ककम् ॥ १,४.८९ ॥  
जम्बीरनीरैः संमर्द्य यामं कल्केन तेन च ।  
गर्तद्वयं समांशेन लिप्त्वा गर्ते विनिक्षिपेत् ॥ १,४.९० ॥  
वासितं रसराजं तं विंशन्निष्कं तदूर्ध्वतः ।  
इष्टकामपरां न्यस्य श्लक्ष्णमृल्लवणैर्दृढम् ॥ १,४.९१ ॥  
लेपयेदथ दीपाग्निमधः प्रज्वालयेत्प्रिये ।  
अनुस्यूतं सप्तरात्रं स्वाङ्गशीतं समुद्धरेत् ॥ १,४.९२ ॥  
किट्टं विहाय तं सूतं पूर्ववच्च त्रिवारकम् ।  
कुर्यादेवं हि सूतस्य मुखं भवति शोभनम् ॥ १,४.९३ ॥  
\[निर्मुखचारणाप्रकारः\]  
दिव्यौषधिप्रभावेन रसश्चरति निर्मुखः ।  
अथवा वज्रवैक्रान्तस्पर्शादभ्रादिकं चरेत् ॥ १,४.९४ ॥  
पारदस्य चतुःषष्टिनिष्कं वैक्रान्तभस्म च ।  
चतुर्निष्कं वज्रभस्म निष्कं दिव्यौषधिद्रवैः ॥ १,४.९५ ॥  
सर्वं सप्तदिनं मर्द्य स रसोऽभ्रादिकं चरेत् ।  
\[वासनामुखचारणम्\]  
गन्धकं जारयेत्सूते दोलाख्ये पूर्वभाषिते ॥ १,४.९६ ॥  
यन्त्रे च षोडशगुणं रसः स्याद्वासनामुखः ।  
\[अभ्रकाभिषेकः चारणीयाभ्रकस्य संस्कारः\]  
चारणार्हाभ्रकस्याहमभिषेकं वदामि ते ॥ १,४.९७ ॥  
\[प्रथमः प्रकारः\]  
मृतमभ्रं तु रुधिरैः क्षारैर्जलकणैरपि ।  
सृष्टित्रयैस्तुम्बुरुभिर्मर्दयेदम्लवर्गकैः ॥ १,४.९८ ॥  
सप्ताहं तच्चरेत्सूतः समुखो निर्मुखोऽथवा ।  
\[द्वितीयः प्रकारः\]  
मृतमभ्रं च कदली मूलकं च शतावरी ॥ १,४.९९ ॥  
पुनर्नवा मेघनादो यवचिञ्चा च शिग्रुकः ।  
सूरणं च रसैरेषां मर्दयेद्भावयेत्प्रिये ॥ १,४.१०० ॥  
सप्ताहं तच्चरेत्सूतः समुखो निर्मुखोऽथवा ।  
\[तृतीयः प्रकारः\]  
शुल्वपात्रे तु लवणसर्जिटङ्कणभूखगान् ॥ १,४.१०१ ॥  
क्षिप्त्वारनालं त्रिदिनं कुर्यात्पर्युषितं यथा ।  
तस्मिन्नागं तु विद्राव्य ढालयेच्छतधा प्रिये ॥ १,४.१०२ ॥  
रौप्यकर्मणि वङ्गस्य तद्द्रवैर्भावयेद्घनम् ।  
सप्ताहं तच्चरेत्सूतः समुखो निर्मुखोऽथवा ॥ १,४.१०३ ॥  
\[चतुर्थः प्रकारः\]  
धान्याभ्रमर्कक्षीरेण मर्दयेदेकवासरम् ।  
निरुध्य संपुटे पच्यात्कपोताख्ये पुटे पुनः ॥ १,४.१०४ ॥  
चतुर्वारं पुटेदेवं मर्दयेच्च पुनस्तथा ।  
रम्भाद्रवैस्त्रिधा मर्द्यं मूलकस्य द्रवैस्त्रिधा ॥ १,४.१०५ ॥  
काकमाची मेघनादो मत्स्याक्षी च पुनर्नवा ।  
अपामार्गश्चित्रकं च विदारी भृङ्गराण्मुनिः ॥ १,४.१०६ ॥  
चतुर्वारं पचेदेवं मर्दयेच्च पुनस्तथा ।  
एतैरेकैकधा मर्द्यं पुटपाकं पृथक्पृथक् ॥ १,४.१०७ ॥  
तदभ्रकं भावयेच्च मुसली यवचिञ्चिकाः ।  
तण्डुली कदली शिग्रुर्वरी चार्कः पुनर्नवा ॥ १,४.१०८ ॥  
एकैकैश्च द्रवैर्भाव्यमेकैकं दिवसं पृथक् ।  
तदभ्रकं पारदेन्द्रश्चरत्येव सुरार्चिते ॥ १,४.१०९ ॥  
\[पञ्चमः प्रकारः\]  
धान्याभ्रं रविदुग्धेन मर्दयेद्याममात्रकम् ।  
तदभ्रं संपुटे रुद्ध्वा कपोताख्यपुटे पचेत् ॥ १,४.११० ॥  
वारांश्चतुर्दशैवं स्यात्ततो रम्भार्कपीलुकाः ।  
नागवल्ली च मुसली कुबेराक्षी च शिग्रुकः ॥ १,४.१११ ॥  
तुम्बी तुम्बुरुरङ्कोलबलापामार्गकाः प्रिये ।  
गृहीत्वैषामेकरसं सव्योषं च सकांजिकम् ॥ १,४.११२ ॥  
भाण्डमध्ये विनिक्षिप्य डोलायन्त्रे पचेत्त्र्यहम् ।  
पूर्वाभ्रं च ततस्तस्मात्समुद्धृत्याथ साधयेत् ॥ १,४.११३ ॥  
टङ्कणं तुवरी सिन्धुकासीसं च समं समम् ।  
अभ्रकस्य दशांशं तु सर्वमेतद्विमर्दयेत् ॥ १,४.११४ ॥  
तदभ्रकं चरेत्सूतः समुखो निर्मुखोऽथवा ।  
\[षष्टः प्रकारः\]  
मुण्डीद्रवे तु शतधा द्रुतं नागं प्रढालयेत् ॥ १,४.११५ ॥  
तद्द्रवेण च धान्याभ्रं मर्दयेत्संपुटे क्षिपेत् ।  
रुद्ध्वा पचेत्कपोताख्ये पुटे चैवं तु सप्तधा ॥ १,४.११६ ॥  
आर्द्रकस्य द्रवैरेवं सप्तधा चित्रकद्रवैः ।  
तत्समं गन्धकं दत्त्वा मर्दयेद्भावयेत्क्रमात् ॥ १,४.११७ ॥  
प्रागुक्तमुण्डीस्वरसैर्बीजपूररसेन च ।  
स्तन्यैरेकदिनं भाव्यं तदभ्रं च चरेद्रसः ॥ १,४.११८ ॥  
एवं सर्वाणि बीजानि सत्त्वं चाभ्रकस्य च ।  
स्वर्णादिसर्वलोहानि सत्वानि विविधानि च ॥ १,४.११९ ॥  
द्वन्द्वानि सर्वरत्नानि यद्यत्स्याच्चारणार्हकम् ।  
तत्तत्पिष्ट्वाभ्रवत्कार्यं तत्तच्चरति पारदः ॥ १,४.१२० ॥  
\[सप्तमः प्रकारः\]  
तिलपर्णीरसैः पिष्ट्वा धान्याभ्रं पुटयेत्त्रिधा ।  
सप्तधा भावयेदस्य मर्दनेन च पारदः ॥ १,४.१२१ ॥  
पिष्टतां याति सहसा गगनं चरति क्षणात् ।  
\[अष्टमः प्रकारः\]  
त्रिक्षारं पञ्चलवणं काङ्क्षी कासीसटङ्कणम् ॥ १,४.१२२ ॥  
भूखगं हेममाक्षीकं सौराष्ट्री वत्सनाभकम् ।  
तुवरी वेतसाम्लं च सर्वमेतत्समांशकम् ॥ १,४.१२३ ॥  
तत्समांशं तु धान्याभ्रं धान्याम्लैर्मर्दयेद्दिनम् ।  
अर्कक्षीरं भृङ्गराजो मेघनादः पुनर्नवा ॥ १,४.१२४ ॥  
मूलकं चित्रकं रंभा काकमाची शतावरी ।  
अपामार्गस्तालमूली विदारी तण्डुली मुनिः ॥ १,४.१२५ ॥  
मीनाक्षी शिग्रु बृहती कुमारी यवचिञ्चिका ।  
बला तुम्बी कुबेराक्षी व्योषं तुम्बुरुपीलुनी ॥ १,४.१२६ ॥  
अङ्कोलः फणिवल्ली च सर्वमेतत्समांशकम् ।  
संपेष्य कल्कयेद्देवि धान्याम्ले तच्चतुर्गुणे ॥ १,४.१२७ ॥  
द्रुतं नागं शतं वारान्क्षिपेत्तस्मिन्पुनः पुनः ।  
कल्कद्रवेण पूर्वाभ्रं यामं संमर्दयेद्दृढम् ॥ १,४.१२८ ॥  
कपोताख्ये पुटे पच्यादेवं विंशतिवारकम् ।  
तत्तुल्यं गन्धकं दत्त्वा पूर्वोक्तैरौषधद्रवैः ॥ १,४.१२९ ॥  
सस्तन्यैर्बीजपूरोत्थैर्द्रवैर्भाव्यं त्रिवासरम् ।  
एतदभ्रं तु सूतस्य चारणे परमं हितम् ॥ १,४.१३० ॥  
द्वंद्वितं व्योमसत्वं च बीजानि विविधानि च ।  
हेमादिसर्वलोहानि रत्नानि विविधानि च ॥ १,४.१३१ ॥  
द्वंद्वितं वज्रबीजं च चारणायां विधीयते ।  
समस्तमेतत्पूर्वोक्तप्रकारेणैव कारयेत् ॥ १,४.१३२ ॥  
तदा रसेन्द्रश्चरति तत्सर्वं चारणोचितः ।  
\[नवमः प्रकारः\]  
पात्रे तु कासीसं कांक्षी माक्षीकगन्धकम् ॥ १,४.१३३ ॥  
क्षारत्रयं पञ्चलोणमम्लयुक्तं क्षणं क्षिपेत् ।  
दिव्याभिषेकयोगोक्तं शतधा ढालयेदहिम् ॥ १,४.१३४ ॥  
वङ्गं वानेन वस्तूनि चारणार्हाणि भावयेत् ।  
वरी पुनर्नवा रंभा गवाक्षी यवचिञ्चिका ॥ १,४.१३५ ॥  
शिग्रुका मेघनादश्च रसैरेषां विभावयेत् ।  
वज्राभ्रकं क्रमेणैव सप्ताहं सुरवन्दिते ॥ १,४.१३६ ॥  
तदभ्रकं नागवल्ल्या कोबेर्या शिग्रुकस्य वा ।  
बाणाङ्कोलबलारंभास्फोतानां पीलुकस्य वा ॥ १,४.१३७ ॥  
अलम्बुषाहिमरुचामुसलीतुम्बुरोरपि ।  
अथवा खरमञ्जर्यास्तिक्तशाकस्य वा प्रिये ॥ १,४.१३८ ॥  
एकेनैषां रसेनैव व्योषसर्षपसंयुतम् ।  
स्विन्नं त्रिदिवसं कुर्यात्तस्मिन्टङ्कणसैन्धवम् ॥ १,४.१३९ ॥  
कासीसं तुवरीं क्षिप्त्वा पूर्वाभिषवयोगतः ।  
एतदभ्रं चरेत्सूतः समुखो निर्मुखोऽथवा ॥ १,४.१४० ॥  
तदभ्रकप्रभावेन गोलकः सिद्धिदो भवेत् ।  
\[दशमः प्रकारः\]  
धान्याम्लैरम्लवर्गैश्च स्वेदयेदभ्रकं दिनम् ॥ १,४.१४१ ॥  
ततः स्नुक्क्षीरतो मर्द्यं कपोताख्ये पुटे दहेत् ।  
मुनित्रयं मेघनादं रम्भाकन्दं च मूलकम् ॥ १,४.१४२ ॥  
मत्स्याक्षी शृङ्गिवेरं च काकमाची पुनर्नवा ।  
अपामार्गस्त्वरूपूगश्चैतेषां तु रसेन च ॥ १,४.१४३ ॥  
एकैकेन पुनर्दद्यादेकैकं पूर्वमभ्रकम् ।  
डोलायन्त्रे स्नुहीक्षीरयुक्तमेकदिनं पचेत् ॥ १,४.१४४ ॥  
ततश्छायागते शुष्के घनेऽस्मिन्नवसारकम् ।  
निम्बं वचां च कासीसं चणकाम्लं पृथक्पृथक् ॥ १,४.१४५ ॥  
अभ्रस्य षोडशांशं च निक्षिपेत्ताम्रभाजने ।  
घर्षयेत्तच्चरेत्सूतो लोहपात्रस्य योगतः ॥ १,४.१४६ ॥  
\[एकादशः प्रकारः\]  
धान्याभ्रं मर्दयेत्सोमवल्लीतोयैर्दिनं दृढम् ।  
पुटेदेवं त्रिधा पश्चात्सोमवल्ल्या रसेन च ॥ १,४.१४७ ॥  
भावयेत्सप्तधा देवि रसश्चरति तद्घनम् ।  
\[द्वादशः प्रकारः\]  
सारनाले तु शतधा निषिच्य तमनेन च ॥ १,४.१४८ ॥  
शतधा प्लावयेदभ्रं ताम्रवासनया सह ।  
खलल्यां तच्चरेत्सूतो नात्र कार्या विचारणा ॥ १,४.१४९ ॥  
\[गन्धकभावना\]  
चारणार्थस्य गन्धस्य भावनां शृणु पार्वति ।  
सौराष्ट्रं चाजमोदं च सर्जीं सीसमेव च ॥ १,४.१५० ॥  
मर्दयेच्छिग्रुतोयेन गन्धकं तेन भावयेत् ।  
सप्ताहं मर्दितं गन्धं चारयेत्पारदस्य च ॥ १,४.१५१ ॥  
रागं धत्ते रसेन्द्रस्य बीजानां पाकजारणे ।  
पक्षच्छेदे रसेन्द्रस्य श्रेष्ठः स्यात्सर्वकर्मणि ॥ १,४.१५२ ॥  
पलाशपुष्पस्वरसैः शाकवृक्षच्छदद्रवैः ।  
विष्णुक्रान्ताद्रवैर्गन्धं भावयेत्सप्तवासरम् ॥ १,४.१५३ ॥  
तं गन्धं चारयेत्सूते इष्टकायन्त्रयोगतः ।  
\[अम्रचारणे श्रेष्ठा दिव्यमूल्यः\]  
अथाभ्रचारणे श्रेष्ठा दिव्यमूलीर्वदामि ते ॥ १,४.१५४ ॥  
वज्री रंभा हंसपदी चिञ्चिका व्याघ्रपादिका ।  
मण्डूकी बृहती पुङ्खा कुमारी लाङ्गली तथा ॥ १,४.१५५ ॥  
सर्पाक्षी चाग्निधमनी शङ्खपुष्पीन्द्रवारुणी ।  
षण्डजारी च कर्कोटी विख्याता दिव्यमूलिका ॥ १,४.१५६ ॥  
\[गन्धकाभ्रकचारणम्\]  
अथातश्चारणं कर्म प्रवक्ष्यामि समासतः ।  
धान्याभ्रकं द्रुते गन्धे समं क्षिप्त्वा नियोजयेत् ॥ १,४.१५७ ॥  
ख्यातो गन्धाभ्रयोगोऽयं श्रेष्ठश्चारणकर्मणि ।  
समुखं निर्मुखं वापि पारदं दशनिष्ककम् ॥ १,४.१५८ ॥  
गन्धाभ्रयोगनिष्के द्वे पिष्टं कुर्याद्यथा तथा ।  
तं पिष्टं नागपिष्ट्याथ समया परिवेष्टयेत् ॥ १,४.१५९ ॥  
हेमकर्मणि वङ्गस्य पिष्ट्या रजतकर्मणि ।  
ताम्रपिष्ट्या देहसिद्धौ वेष्टयेत्परमेश्वरि ॥ १,४.१६० ॥  
तां पिष्टिं विद्रुते गन्धे विपचेद्दिवसत्रयम् ।  
तां पिष्टिं दीपिकायन्त्रे पाचयेत्पातयेदधः ॥ १,४.१६१ ॥  
तं रसं पूर्ववत्पिष्टिं कुर्याद्वेष्टनवर्जिताम् ।  
त्रिदिनं विद्रुते गन्धे विपचेत्पातयेदधः ॥ १,४.१६२ ॥  
तं रसं तप्तखल्वे तु चतुःषष्टिगुणं क्षिपेत् ।  
भागैकमभिषिक्ताभ्रं मर्द्यं दिव्यौषधैर्दिनम् ॥ १,४.१६३ ॥  
तत्क्षिपेच्चारणायन्त्रे जम्बीररससंयुते ।  
तीव्रातपे दिनं स्थाप्यं सूतश्चरति तद्घनम् ॥ १,४.१६४ ॥  
एवं पुनः पुनर्गर्भपिष्टीग्रासक्रमात्मकम् ।  
पत्त्राभ्रचारणं प्रोक्तमेवं सत्वाभ्रचारणम् ॥ १,४.१६५ ॥  
एवं कुर्याद्यथाशक्यं चारणं परमेश्वरि ।  
रसेऽभ्रं चारयेत्पूर्वं चतुःषष्टितमांशकम् ॥ १,४.१६६ ॥  
द्वात्रिंशत्तमभागं स्यात्तदेतत्षोडशांशकम् ।  
अष्टमांशं चतुर्थांशं द्वितीयांशं समं क्रमात् ॥ १,४.१६७ ॥  
द्विगुणं चतुर्गुणं चाष्टगुणं षोडशकं गुणम् ।  
द्वात्रिंशद्गुणमेवं स्यात्चतुःषष्टिगुणं क्रमात् ॥ १,४.१६८ ॥  
पक्षच्छेदस्त्वदोषत्वं लघुता ग्रासयोग्यता ।  
मुखिताग्निसहत्वं च व्यापित्वं गतिहीनता ॥ १,४.१६९ ॥  
रसेन्द्रस्यानवस्थत्वं च भवेदभ्रकचारणात् ।  
\[जारणा\]  
यस्याहमपि तुष्टः स्यां तस्य सूतेन्द्रजारणे ॥ १,४.१७० ॥  
मतिर्भवेन्न सन्देहो जारणा भुक्तिमुक्तिदा ।  
दुर्लभा जारणा देवि विना भाग्यं न लभ्यते ॥ १,४.१७१ ॥  
जारणा द्विविधा बालजारणा वृद्धजारणा ।  
\[जारणे क्रमः\]  
गगनं जारयेत्पूर्वं सर्वसत्वान्यतः परम् ॥ १,४.१७२ ॥  
द्वंद्वानि सर्वलोहानि पक्वबीजानि भैरवि ।  
पद्मरागादिरत्नानि जारयेच्च यथाक्रमम् ॥ १,४.१७३ ॥  
\[जारणाय अभ्रकसत्वनिर्माणप्रकारः, प्रथमः प्रकारः\]  
जारणार्हं व्योमसत्वं रसराजस्य वक्ष्यते ।  
धान्याभ्रकं च विधिवन्मारयेद्वज्रसंज्ञकम् ॥ १,४.१७४ ॥  
अभिषेकं पूर्ववत्स्यात्तस्मिन् ताप्यं दशांशकम् ।  
पञ्चमाहिषगव्यश्च मर्दयेत्कर्षसन्निभाः ॥ १,४.१७५ ॥  
कुर्वीत वटिकाः कोष्ठीयन्त्रे सत्वं विपातयेत् ।  
सत्वस्य च चतुर्थांशं ताप्ये मूषागतं धमेत् ॥ १,४.१७६ ॥  
एवं कृत्वा चतुर्वारं तत्सत्वं रसजारणे ।  
रसायने च भैषज्ये श्रेष्ठं सकलकर्मणि ॥ १,४.१७७ ॥  
\[द्वितीयः प्रकारः\]  
मृताभ्रं तच्चतुर्थांशं नागं तत्पादमाक्षिकम् ।  
पञ्चभिर्माहिषैर्गव्यैः पातयेत्सत्त्वमुज्ज्वलम् ॥ १,४.१७८ ॥  
तत्सत्वं तच्चतुर्थांशं माक्षिकं तत्समां शिलाम् ।  
धमेत्प्रलिप्तमूषायां सत्वं स्याद्धेमसन्निभम् ॥ १,४.१७९ ॥  
एवं कुर्याच्चतुर्वारं तत्सत्वं ग्रसते रसः ।  
\[तृतीयः प्रकारः\]  
मृताभ्रकं षोडशांशं तच्चतुर्थांशकं त्रपु ॥ १,४.१८० ॥  
तत्समं तालकं क्षिप्त्वा पञ्चमाहिषगव्यतः ।  
सत्त्वं निपातयेत्तच्च चतुर्थं हरितालकम् ॥ १,४.१८१ ॥  
क्षिप्त्वा क्षिप्त्वा चतुर्वारं तत्सत्वं ग्रसते रसः ।  
\[चतुर्थः प्रकारः, अभ्रकसत्त्वमृदूकरणम्\]  
वज्रमूषागतं कृत्वा घनसत्वं च तत्समम् ॥ १,४.१८२ ॥  
कचं च टङ्कणं क्षिप्त्वा रुद्ध्वा तीव्राग्निना धमेत् ।  
तत्क्षिपेदम्लवर्गेण चिञ्चाबीजं स्नुहीदलम् ॥ १,४.१८३ ॥  
पिष्ट्वा तस्मिन्पुनस्तद्वत्काचटङ्कणयोगतः ।  
धमेदेवं सप्तवारं सेचनं च पुनः पुनः ॥ १,४.१८४ ॥  
तदभ्रसत्त्वं शुभ्रं स्यान्मृदु स्याच्चारणोदितम् ।  
\[पञ्चमः प्रकारः\]  
रसेन्द्रं टङ्कणं ताप्यं भागैकैकं पृथक्पृथक् ॥ १,४.१८५ ॥  
त्रिभागं शोधितं नागं मृताभ्रं दशभागकम् ।  
यवक्षारं च दग्धोर्णां सर्जक्षारं च गुग्गुलुम् ॥ १,४.१८६ ॥  
अजापञ्चाङ्गसंयुक्तमम्लमूत्रगणैर्युतम् ।  
मर्दयेत्पूर्ववत्सत्वं पातयेन्मृदु निर्मलम् ॥ १,४.१८७ ॥  
\[द्वन्द्वमेलापनाय मूषालेपःः प्रथमः प्रकारः\]  
द्वन्द्वमेलापने मूषालेपं वक्ष्यामि पार्वति ॥ १,४.१८८ ॥  
मेषशृङ्गं खुरं गुञ्जा टङ्कणं च विषं समम् ।  
स्थूलभेकस्य वसया पिष्ट्वा मूषां प्रलेपयेत् ॥ १,४.१८९ ॥  
मिलन्ति सर्वसत्वानि मूषायां चूर्णितानि च ।  
गुग्गुलुं धातकीपुष्पं गुडं क्षारत्रयं समम् ॥ १,४.१९० ॥  
स्तन्यैः पिष्ट्वाथ मूषायां लेपनं द्वन्द्वमेलनम् ।  
\[द्वितीयः प्रकारः\]  
अश्मभेदी लाङ्गली च भूलता च मरीचकः ॥ १,४.१९१ ॥  
कार्पासस्य फलं शक्रगोपश्चैतांश्च मर्दयेत् ।  
नारीस्तन्येन तेनैव मूषामन्तः प्रलेपयेत् ॥ १,४.१९२ ॥  
तस्यां मिलन्ति सत्वानि सर्वाणि च महारसाः ।  
हेममुख्यानि लोहानि चण्डाग्निधमनेन च ॥ १,४.१९३ ॥  
\[तृतीयः प्रकारः\]  
चुचुन्दर्याश्च पिशितं टङ्कणं च विषं समम् ।  
मर्दयित्वा च मूषान्तर्लेपयेत्तत्र निक्षिपेत् ॥ १,४.१९४ ॥  
द्वन्द्वयोग्यं तु यद्यत्स्यात्तत्सर्वं धमनान्मिलेत् ।  
\[चतुर्थः प्रकारः\]  
भस्मीकृतमपामार्गं कङ्गुणीतैलमर्दितम् ॥ १,४.१९५ ॥  
मूषायां लेपयेत्तेन द्वन्द्वद्रव्यं विनिक्षिपेत् ।  
मिलेत्तीव्राग्निधमनात्तत्तन्मारकवापनात् ॥ १,४.१९६ ॥  
\[द्वन्द्वमेलापनम्\]  
अत एव प्रवक्ष्यामि द्वन्द्वमेलापनं शृणु ।  
वर्षाभूकदलीकन्दकाकमाचीपुनर्नवम् ॥ १,४.१९७ ॥  
स्वर्णं नरकपालं च गुञ्जा टङ्कणमभ्रकम् ।  
सत्वं मूषागतं ध्मातं हेमाभ्रं मिलति क्षणात् ॥ १,४.१९८ ॥  
अभ्रकं चूर्णयित्वा तु काकमाचीरसप्लुतम् ।  
कपित्थतोयसंयुक्तं सूतटङ्कणसंयुतम् ॥ १,४.१९९ ॥  
वङ्गपत्रान्तरे न्यस्तं ध्मातं वङ्गाभ्रकं मिलेत् ।  
आवर्त्य कटुतैलेन भस्मापामार्गजं क्षिपेत् ॥ १,४.२०० ॥  
हेमाभ्रं नागताप्येन ताराभ्रं हरितालकात् ।  
गन्धकेन तु शुल्वाभ्रं तीक्ष्णाभ्रं सिन्धुहिङ्गुलात् ॥ १,४.२०१ ॥  
वङ्गाभ्रं हरितालेन नागाभ्रं शिलया मिलेत् ।  
लाङ्गली चमरीकेशाः कार्पासास्थि कुलत्थकम् ॥ १,४.२०२ ॥  
भूलता चाश्मदमनी स्त्रीस्तन्यं सुरगोपकः ।  
द्वन्द्वे प्रलिप्तमूषायां सुध्मातास्तीव्रवह्निना ॥ १,४.२०३ ॥  
कान्ताभ्रशैलविमलाः मिलन्ति सकलाः क्षणात् ।  
अथ चुच्छुन्दरीमांसं विषटङ्कणयोजितम् ॥ १,४.२०४ ॥  
मूषाप्रलेपात्कुरुते सर्वद्वन्द्वेषु मेलनम् ।  
जौरभ्रमरशृङ्गं च मण्डूकस्य वसामिषम् ॥ १,४.२०५ ॥  
गुञ्जाटङ्कणलेपेन सर्वसत्वेषु मेलनम् ।  
टङ्कणोर्णागिरिजतुकर्णाक्षीमलकर्कटैः ॥ १,४.२०६ ॥  
मिलन्ति सर्वद्रव्याणि स्त्रीस्तन्यपरिपेषितैः ।  
धातकीगुग्गुलुगुडसर्जयावकटङ्कणैः ॥ १,४.२०७ ॥  
स्त्रीस्तन्यपेषितं शस्तं द्वन्द्वं स्यात्तु रसायने ।  
सूक्ष्मचूर्णं तु यत्किंचित्पूर्वकल्केन संयुतम् ॥ १,४.२०८ ॥  
अन्धमूषागतं ध्मातं संकरं मिलति क्षणात् ।  
वापितं ताप्यरसकसस्यकैर्दरदेन च ॥ १,४.२०९ ॥  
स सत्वं स्यादनिबिडं दृढं ध्मातं मिलेत्ततः ।  
रसोपरसलोहानि सर्वाण्येकत्र मेलयेत् ॥ १,४.२१० ॥  
\[प्रथमः प्रकारः\]  
अन्योन्यं द्वंद्वतां यान्ति द्रवन्ति सलिलं यथा ।  
वज्राभ्रसत्त्वचूर्णं तु यत्किंचिल्लोहचूर्णकम् ॥ १,४.२११ ॥  
द्वयं समं तयोस्तुल्यमरिवर्गं विनिक्षिपेत् ।  
द्वन्द्वमेलनमूषायां धमनान्मेलनं भवेत् ॥ १,४.२१२ ॥  
\[द्वितीयः प्रकारः\]  
मर्दयेट्टङ्कणं रम्भाकन्दतोयेन लेपयेत् ।  
मूषां श्वेताभ्रकं वङ्गं धमनान्मिलति प्रिये ॥ १,४.२१३ ॥  
\[तृतीयः प्रकारः\]  
वनशिग्रुष्टङ्कणश्च गुञ्जा च नृकपालकम् ।  
पिष्ट्वा योषित्स्तन्यनीरैस्तेन मूषां प्रलेपयेत् ॥ १,४.२१४ ॥  
वङ्गश्वेताभ्रसत्वं च चूर्णयित्वा क्षिपेद्धमेत् ।  
असंशयं मिलन्त्येव श्रेष्ठं रजतकर्मणि ॥ १,४.२१५ ॥  
\[चतुर्थः प्रकारः\]  
श्वेताभ्रसत्वं संचूर्ण्य तच्चतुर्थांशपारदम् ।  
सूततुल्यं टङ्कणं च मर्दयेत्काकमाचिजैः ॥ १,४.२१६ ॥  
द्रवैस्तद्गोलकं कृत्वा वङ्गपत्रेण वेष्टयेत् ।  
श्वेताभ्रसत्वतुल्येन लिप्तमूषागतं धमेत् ॥ १,४.२१७ ॥  
भवेत्सम्मेलनं सम्यक्मुख्यः स्याद्रूप्यकर्मणि ।  
\[वज्रहेममेलापने मूषालेपःः प्रथमः प्रकारः\]  
अथातो वज्रकनकद्वन्द्वमेलाप्रलेपनम् ॥ १,४.२१८ ॥  
गुञ्जा कान्तमुखं तुल्यं द्वन्द्वयोर्द्विगुणं बलिम् ।  
स्तन्येन योषितां पिष्ट्वा मूषायामन्तरे तथा ॥ १,४.२१९ ॥  
मेलयेद्वज्रमेलापोऽयं कथितो मया ।  
\[द्वितीयः प्रकारः\]  
शिलाधातुः कान्तमुखं शशदन्ताश्च गन्धकः ॥ १,४.२२० ॥  
अम्लवेतसकं तुल्यं पिष्ट्वा मूषां प्रलेपयेत् ।  
हेमवज्रं मिलत्येव मूषायां नात्र संशयः ॥ १,४.२२१ ॥  
\[तृतीयः प्रकारः\]  
कुलीरास्थि शिलाधातु महिषीकणदृङ्मलम् ।  
टङ्कणोर्णासमं सर्वं कान्तास्तन्येन मर्दयेत् ॥ १,४.२२२ ॥  
अनेन लेपयेन्मूषां हेमवज्रं मिलत्यलम् ।  
\[चतुर्थः प्रकारः\]  
कान्तास्यं टङ्कणं बालवत्सविड्भ्रमरास्थि च ॥ १,४.२२३ ॥  
मनुष्यचिकुरास्थीनि स्त्रीस्तन्येन विमर्दयेत् ।  
अनेन लिप्तमूषायां हेमवज्रं मिलेद्ध्रुवम् ॥ १,४.२२४ ॥  
\[पञ्चमः प्रकारः\]  
ताप्यटङ्कणभूनागकान्तकाचमधूनि च ।  
कुलीरास्थि स्नुहीक्षीरमर्कक्षीरं समं समम् ॥ १,४.२२५ ॥  
स्तन्येन मर्दयेत्सर्वं मूषालेपं तु कारयेत् ।  
मूषालेपो भवेदेष वज्रहाटकमेलनः ॥ १,४.२२६ ॥  
वज्रं भस्मीभवेद्यैस्तैर्मूषामन्तर्विलेपयेत् ।  
धमेत्तीव्राग्निना हेमवज्रमेलापनं भवेत् ॥ १,४.२२७ ॥  
\[वज्रहेममेलापनम्; प्रथमः प्रकारः\]  
अथातो मेलनं वक्ष्ये वज्रहेम्नोः सुरेश्वरि ।  
स्वर्णं द्वादशभागं स्यात्तदर्धं शुद्धपारदम् ॥ १,४.२२८ ॥  
रसेन्द्रार्धं नागभस्म नागार्धं मृतवज्रकम् ।  
एतच्चतुष्टयं चाम्लैर्मर्दयेत्तप्तखल्वके ॥ १,४.२२९ ॥  
उद्धृत्य द्वन्द्वमेलापे मूषायां रोधयेद्धमेत् ।  
हठात्तच्च मिलत्येतन्नात्र कार्या विचारणा ॥ १,४.२३० ॥  
\[द्वितीयः प्रकारः\]  
भावयेच्छारिवाक्षीरे मृतं वज्रं दिनं ततः ।  
मर्दयेद्गोलकं कृत्वा शेषयेच्चैकभागकम् ॥ १,४.२३१ ॥  
त्रिभागं रसराजं च चतुर्भागं सुवर्णकम् ।  
अम्लेन मर्दयेत्पिष्टिं कृत्वा तद्गोलकम् ॥ १,४.२३२ ॥  
तत्पिष्ट्वा वेष्टयेत्तच्च भूर्जपत्रेण वेष्टयेत् ।  
पक्षं न्यसेद्धान्यराशौ तदुद्धृत्य पुनः पुनः ॥ १,४.२३३ ॥  
धमेद्धठान्मिलत्येव नात्र कार्या विचारणा ।  
\[तृतीयः प्रकारः\]  
वज्रं षोडशभागेन हेमपत्रेण वेष्टयेत् ॥ १,४.२३४ ॥  
तत्क्षिपेल्लिप्तमूषायां स्वर्णांशं श्वेतकाचजम् ।  
चूर्णं वा नृकपालं वा चूर्णं कृत्वा विनिक्षिपेत् ॥ १,४.२३५ ॥  
निरुध्य च धमेत्तीव्रमेवं कुर्यात्पुनः पुनः ।  
क्षिप्त्वा क्षिप्त्वा श्वेतकाचं नृकपालमथापि वा ॥ १,४.२३६ ॥  
सप्तधैवं मिलत्येव पुनरेवं विधीयते ।  
अस्य हेम्नः षोडशांशं मृतं वज्रं विनिक्षिपेत् ॥ १,४.२३७ ॥  
पूर्ववल्लिप्तमूषायां काचं वा नृकपालकम् ।  
क्षिप्त्वा क्षिप्त्वा धमेत्तीव्रं सप्तवारं मिलत्यलम् ॥ १,४.२३८ ॥  
एवं तृतीयवारं च कुर्यादेवं चतुर्थकम् ।  
\[द्वन्द्वितानामभिषेकः\]  
अथातो द्वंद्वितानां च प्रवक्ष्याम्यभिषेचनम् ॥ १,४.२३९ ॥  
कासीसं पञ्चलवणं माक्षीकं गन्धकं तथा ।  
कांक्षी क्षारत्रयं तुल्यमारनालेन मर्दयेत् ॥ १,४.२४० ॥  
तत्कल्कमातपे ताम्रपात्रे संस्थापयेत्त्र्यहम् ।  
तस्मिन्क्षिपेद्द्रुतं नागंशतधा तद्द्रुतं द्रुतम् ॥ १,४.२४१ ॥  
ताम्रपात्रस्थसौवीरैर्भावयेच्छतवारकम् ।  
द्वंद्वितं तच्चरेत्सूतो यत्किंचिज्जारणार्हकम् ॥ १,४.२४२ ॥  
रूप्यकर्मणि वङ्गं स्यान्नागं स्याद्धेमकर्मणि ।  
\[पक्वबीजविधानम्\]  
अथातः सम्प्रवक्ष्यामि पक्वबीजं सुरार्चिते ॥ १,४.२४३ ॥  
\[प्रथमं विधानम्\]  
सुवर्णे विद्रुते तुल्यं नागाभ्रं द्वंद्वितं प्रिये ।  
वाहयेद्द्वादशगुणं स्वर्णशेषं यथा धमेत् ॥ १,४.२४४ ॥  
पक्वबीजमिदं ख्यातं जारयेत्पारदे क्रमात् ।  
\[द्वितीयं विधानम्\]  
पीताभ्रसत्वं स्वर्णं च समांशं द्वंद्वितं धमेत् ॥ १,४.२४५ ॥  
वाहयेद्द्वादशगुणं स्वर्णशेषं यथा धमेत् ।  
पुनः पीताभ्रसत्वं च वहेद्दशगुणं शनैः ॥ १,४.२४६ ॥  
स्वर्णशेषं भवेद्यावत्पक्वबीजमिदं भवेत् ।  
\[तृतीयं विधानम्\]  
नागार्कव्योमरसकं चतुस्त्रिर्द्व्येकभागिकम् ॥ १,४.२४७ ॥  
चूर्णयेल्लिप्तमूषायामन्धयेच्च धमेद्दृढम् ।  
माक्षिकेण च तत्खोटं संपेष्याम्लैः पुटे पचेत् ॥ १,४.२४८ ॥  
पुनस्तत्सममाक्षीकमम्लैः पिष्ट्वा पुटे पचेत् ।  
एवं पञ्चपुटं दत्त्वा तद्द्रुते हेम्नि वाहयेत् ॥ १,४.२४९ ॥  
धमेद्दशगुणं यावत्तावत्स्यात्पक्वबीजकम् ।  
\[चतुर्बीजक्रमः\]  
अथातः सम्प्रवक्ष्यामि चतुर्बीजं वरानने ॥ १,४.२५० ॥  
हेमताराहिकुटिलबीजान्येतानि तत्त्वतः ।  
हेमबीजं नागबीजं शस्यते हेमकर्मणि ॥ १,४.२५१ ॥  
तारबीजं वङ्गबीजं कथिते रूप्यकर्मणि ।  
हेमबीजं तारबीजं भवेतां च रसायने ॥ १,४.२५२ ॥  
नागबीजं वङ्गबीजं न रसायनकर्मणि ।  
चत्वार्येतानि बीजानि भवेयू रोगशान्तये ॥ १,४.२५३ ॥  
अन्यथा नैव योज्यानि बीजान्येतानि शाम्भवि ।  
\[हेमबीजविधानम्, प्रथमं हेमबीजम्\]  
गन्धकं सस्यकं वापि माक्षीकं वाथ तालकम् ॥ १,४.२५४ ॥  
शिलां च विमलां वापि वैक्रान्तं वाञ्जनं च वा ।  
खर्परं वा कान्तमुखं वा चूर्णयित्वा समांशकम् ॥ १,४.२५५ ॥  
शतवारान्द्रुते हेम्नि वाहयेच्च पुनः पुनः ।  
\[द्वितीय नागभस्मसिद्धं हेमबीजम्\]  
सूतहिंगुलकंकुष्ठलोहपर्पटिकाभ्रकम् ॥ १,४.२५६ ॥  
मृतार्कमाक्षीकशिलाविमलांश्च समांशकान् ।  
एतान्नागकलाभागान् स्नुह्यर्कपयसा प्रिये ॥ १,४.२५७ ॥  
मर्दयेत्तेन पत्राणि शुद्धनागस्य लेपयेत् ।  
पुटेद्द्वात्रिंशतिपुटे नागो भस्मति तद्वहेत् ॥ १,४.२५८ ॥  
समं समं च शतधा विद्रुते पूर्ववाहिते ।  
सुवर्णे च तथा हेमशेषं तावद्धमेद्दृढम् ॥ १,४.२५९ ॥  
\[तृतीयं वङ्गभस्मसिद्धं हेमबीजम्\]  
अथवा भस्मयेद्वङ्गं तालशङ्खाभ्रपारदैः ।  
चिञ्चाक्षारैस्त्रपुसमैः स्नुह्यर्कक्षीरमर्दितैः ॥ १,४.२६० ॥  
पुटेत्षोडशभिस्तच्च शतधा हेम्नि वाहयेत् ।  
\[चतुर्थं ताम्रभस्मसिद्धं हेमबीजम्\]  
अथवा मारयेच्छुल्बमूर्ध्वाधो गन्धकं समम् ॥ १,४.२६१ ॥  
क्षिप्त्वा पुटेदष्टवारं तत्ताम्रं हेम्नि वाहयेत् ।  
\[पञ्चमं तीक्ष्णभस्मसिद्धं हेमबीजम्\]  
अथवा मारयेत्तीक्ष्णं तीक्ष्णतुल्यं च हिंगुलम् ॥ १,४.२६२ ॥  
स्त्रीस्तन्यैर्मर्दयित्वा तु पुटेदथ कलांशकम् ।  
तीक्ष्णस्य हिंगुलं दत्त्वा मर्दयेत्पुटयेत्क्रमात् ॥ १,४.२६३ ॥  
एवं तत्षोडशपुटैः तत्तीक्ष्णं हेम्नि वाहयेत् ।  
शतधा हेम तदिशं विद्रुते हेम्नि वाहयेत् ॥ १,४.२६४ ॥  
\[षष्ठं हेमबीजम्\]  
तद्धेम्नि द्विगुणं ताप्यं पूर्णितं तद्धमेद्दृढम् ।  
तच्चूर्णयेद्द्वित्रिपुटैः पञ्चभिर्मारितं भवेत् ॥ १,४.२६५ ॥  
तद्वाहयेद्दशगुणं द्रुते हेम्नि धमन् धमन् ।  
तदेव जायते दिव्यं सर्वसिद्धिप्रदायकम् ॥ १,४.२६६ ॥  
हेमबीजमिदं ख्यातं हितं स्याद्रसजारणे ।  
\[सप्तमं हेमबीजम्\]  
सस्यकाभ्रकवैक्रांतसत्वं स्वर्णमहिं रविम् ॥ १,४.२६७ ॥  
तीक्ष्णं च चूर्णयेल्लिप्तमूषायां चान्ध्रितं धमेत् ।  
पुनः प्रकटमूषायां धमेत्तस्मिन्द्रुते सति ॥ १,४.२६८ ॥  
माक्षिकं निक्षिपेत्किंचित्किंचिद्दत्त्वा पुनः पुनः ।  
यावत्स्वर्णावशेषं स्यात्ततस्तस्मिन् विनिक्षिपेत् ॥ १,४.२६९ ॥  
स्वर्णं नागं रविं तीक्ष्णं पूर्ववच्च धमेत्क्रमात् ।  
वाहयेन्माक्षिकं तद्वद्धमेत्स्वर्णावशेषकम् ॥ १,४.२७० ॥  
हेमबीजमिदं ख्यातं हितं स्याद्रसजारणे ।  
\[अष्टमं हेमबीजम्\]  
समांशं चूर्णयेदभ्रं सत्वं ताम्रमयं शुभम् ॥ १,४.२७१ ॥  
अभ्रकाद्द्विगुणं धौतं ताप्यं सर्वं धमेद्धठात् ।  
मूषायां द्वन्द्वलिप्तायां तत्खोटं चूर्णयेत्ततः ॥ १,४.२७२ ॥  
मर्द्यं दिव्यौषधिरसैः संपुटे रोधयेद्दृढम् ।  
पचेद्गजपुटे तद्वच्चूर्णयेन्मर्दयेत्पुटेत् ॥ १,४.२७३ ॥  
एवं पञ्चपुटैः पक्वं तद्वहेत्कनके द्रुते ।  
यावद्दशगुणं तावन्मूषायां प्रकटे धमेत् ॥ १,४.२७४ ॥  
ततस्तस्मिन् शुद्धताप्यं क्षिप्त्वा क्षिप्त्वा धमेद्धमेत् ।  
यावत्स्वर्णावशेषं स्यात्स्वर्णबीजमिदं प्रिये ॥ १,४.२७५ ॥  
\[नवमं हेमबीजम्\]  
तीक्ष्णार्कनागभस्मानि ताप्यचूर्णं समं समम् ।  
एतद्द्रुते वहेद्धेम्नि यावद्दशगुणं भवेत् ॥ १,४.२७६ ॥  
तावत्स्वर्णावशेषं स्यात्स्वर्णबीजमिदं प्रिये ।  
\[दशमं हेमबीजम्\]  
मृततारार्कतीक्ष्णायः समं सर्वं धमेद्दृढम् ॥ १,४.२७७ ॥  
मूषायां द्वन्द्वलिप्तायां तत्खोटं चूर्णयेत्ततः ।  
तच्चूर्णं द्राविते स्वर्णे वाहयेच्च शनैः शनैः ॥ १,४.२७८ ॥  
यावद्दशगुणं पश्चात्ताप्यचूर्णं क्षिपन्क्षिपन् ।  
धमेत्स्वर्णावशेषं स्याद्धेमबीजमिदं प्रिये ॥ १,४.२७९ ॥  
\[एकादशं हेमबीजम्\]  
नागमेकं चतुस्ताम्रं सत्त्वं रसकसम्भवम् ।  
मूषायां द्वन्द्वलिप्तायां सर्वं ध्मातं विचूर्णयेत् ॥ १,४.२८० ॥  
तच्चूर्णं वाहयेत्स्वर्णे विद्रुते षड्गुणं शनैः ।  
स्वर्णशेषं भवेद्यावत्तावत्स्यात्स्वर्णबीजकम् ॥ १,४.२८१ ॥  
\[द्वादशं हेमबीजम्\]  
ताप्येन मारयेत्ताम्रं तन्नागे वाहयेच्छनैः ।  
यावच्छतगुणं ताप्यं चूर्णं क्षिप्त्वा धमन्धमन् ॥ १,४.२८२ ॥  
तद्वाहयेद्धमेद्धेम्नि क्रमाद्द्वात्रिंशतं गुणम् ।  
स्वर्णशेषं भवेद्यावत्तावत्स्याद्धेमबीजकम् ॥ १,४.२८३ ॥  
\[त्रयोदशं हेमबीजम्\]  
भागैकं खर्परीसत्वं द्विभागं चाभ्रसत्वकम् ।  
त्रिभागं ताम्रचूर्णं च लिप्तमूषागतं धमेत् ॥ १,४.२८४ ॥  
तत्खोटं चूर्णयेत्ताप्यं तुल्यमम्लैर्विमर्दयेत् ।  
तत्क्षिपेत्संपुटे रुद्ध्वा पुटेल्लघुपुटे पुनः ॥ १,४.२८५ ॥  
एवं पञ्चपुटैः पक्वं तच्चूर्णं वाहयेद्द्रुते ।  
सहस्रगुणितं हेम्नि यावत्स्वर्णावशेषितम् ॥ १,४.२८६ ॥  
तावत्ताप्यं वहेद्युक्त्या स्यादिदं हेमबीजकम् ।  
\[चतुर्दशं हेमवीजम्\]  
भागैकमभ्रसत्वं च द्विभागं शुद्धताम्रकम् ॥ १,४.२८७ ॥  
चूर्णयेल्लिप्तमूषायां क्षिप्त्वा रुद्ध्वा धमेद्दृढम् ।  
ततस्तं चूर्णयेत्ताप्यं तुल्यमम्लेन मर्दयेत् ॥ १,४.२८८ ॥  
तद्रुद्ध्वा संपुटे पच्यात्पुटे तच्चूर्णयेत्पुनः ।  
पूर्ववन्माक्षिके क्षिप्त्वा मर्दयेत्पातयेत्प्रिये ॥ १,४.२८९ ॥  
एवं पञ्चपुटे कार्ये तच्चूर्णं वाहयेत्प्रिये ।  
स्वर्णे शतगुणं यावत्तावत्स्याद्धेमबीजकम् ॥ १,४.२९० ॥  
\[पञ्चदशं हेमबीजम्\]  
माक्षिकं गन्धपाषाणं हरितालं मनःशिलाम् ।  
वैक्रान्तकं कान्तमुखं सस्यकं विमलांजने ॥ १,४.२९१ ॥  
रसकं चापि शतशश्चूर्णितं हेम्नि वाहयेत् ।  
लोहपर्पटिकाताप्यकङ्कुष्ठविमलाभ्रकैः ॥ १,४.२९२ ॥  
मृतशुल्बशिलासूतस्नुह्यर्कक्षीरहिङ्गुलैः ।  
नागो निर्जीवतां याति योगैः पुनः पुनः ॥ १,४.२९३ ॥  
रसतालकशुद्धचिंचाक्षारैस्तथा त्रपु ।  
मृतं नागं मृतं वङ्गं शुल्बं तीक्ष्णं च वा मृतम् ॥ १,४.२९४ ॥  
एकैकमुत्तमे हेम्नि वाहयेत्सुरवन्दिते ।  
निरुद्धे पन्नगे हेम्नि निर्व्यूढे शतसंगुणैः ॥ १,४.२९५ ॥  
\[हेम्नि नागादिनिर्वहणेन वर्णव्यत्यासः\]  
नागजीर्णं रोचनाभं हारीतं ताम्रवाहितम् ।  
तीक्ष्णजीर्णं रविसमं वङ्गजीर्णं जपानिभम् ॥ १,४.२९६ ॥  
\[प्रथमं तारबीजम्\]  
श्वेताभ्रसत्वं तीक्ष्णं च ताप्यं च विमलां तथा ।  
खर्परं च समं सर्वं कुटिलं च चतुर्गुणम् ॥ १,४.२९७ ॥  
धमेत्सर्वं चूर्णयेच्च भस्मयेत्पुटपञ्चकैः ।  
तारे द्रुते शतगुणं वाहयेच्च शनैः शनैः ॥ १,४.२९८ ॥  
तारबीजमिदं ख्यातं जारणे परमं हितम् ।  
\[द्वितीयं तारबीजम्\]  
यथा ताप्येन कुटिलं तथा ताप्येन मारयेत् ॥ १,४.२९९ ॥  
तद्भागं च समं तालं तत्समं रजते द्रुते ।  
त्रिंशद्गुणं भवेद्यावत्तावद्वाह्यं क्रमेण च ॥ १,४.३०० ॥  
तारबीजमिदं ख्यातं पारदे तच्च जारयेत् ।  
\[तृतीयं तारबीजम्\]  
तीक्ष्णं वङ्गं च विमलां समांशं चूर्णयेत्प्रिये ॥ १,४.३०१ ॥  
द्वन्द्वमेलोपलिप्तायां धमेत्तत्खोटकं भवेत् ।  
तत्खोटं चूर्णयेदम्लैर्मर्दयेत्पुटयेदिति ॥ १,४.३०२ ॥  
पञ्चवारं प्रकुर्वीत भस्म तज्जायते प्रिये ।  
तद्भस्म विद्रुते तारे वाहयेच्च समं समम् ॥ १,४.३०३ ॥  
धमन् धमन् दशगुणं यावद्भवति भैरवि ।  
तारबीजमिदं श्रेष्ठं रसराजस्य जारणे ॥ १,४.३०४ ॥  
\[चतुर्थं तारबीजम्\]  
श्वेताभ्रसत्वं कुटिलं तारमाक्षीकसत्वकम् ।  
त्रयं समांशं संचूर्ण्य लिप्तमूषागतं धमेत् ॥ १,४.३०५ ॥  
तच्चूर्णं वाहयेत्तारे तारतुल्यं विनिक्षिपेत् ।  
यावद्दशगुणं तावत्तारमाक्षीकवापतः ॥ १,४.३०६ ॥  
तारबीजमिदं प्रोक्तं जारणे परमं हितम् ।  
\[पञ्चर्मं तारबीजम्\]  
त्रिद्व्येकभागान् देवेशि तीक्ष्णतालामलान् क्रमात् ॥ १,४.३०७ ॥  
चूर्णितान् लिप्तमूषायां क्षिप्त्वा तीव्राग्निना धमेत् ।  
तत्खोटं चूर्णयेदम्लैर्मर्दयेत्पुटयेदिति ॥ १,४.३०८ ॥  
सप्तधा तद्द्रुते तारे वाह्यं दशगुणं ततः ।  
क्षिप्त्वा क्षिप्त्वा तालचूर्णं तारशेषं यथा धमेत् ॥ १,४.३०९ ॥  
तारबीजमिदं श्रेष्ठं जारणे परमं हितम् ।  
\[षष्ठं तारबीजम्\]  
खर्परी तालशुभ्राभ्रसत्त्वकं तारमाक्षिकम् ॥ १,४.३१० ॥  
तुल्यं सर्वसमं वङ्गं सर्वं मूषागतं धमेत् ।  
चूर्णयेन्मर्दयेदम्लैः पुटेदेवं तु सप्तधा ॥ १,४.३११ ॥  
तच्चूर्णं वाहयेत्तारे द्रुते दशगुणं धमन् ।  
तारशेषं भवेद्यावत्तावत्स्यात्तारबीजकम् ॥ १,४.३१२ ॥  
\[सप्तमं तारबीजम्\]  
श्वेताभ्रसत्वं वङ्गं च द्वन्द्वं कुर्याच्च पूर्ववत् ।  
तच्चूर्णे तालकं दत्त्वा पादमम्लैर्विमर्दयेत् ॥ १,४.३१३ ॥  
पुटेत्तस्मिन्क्षिपेत्तालं पूर्ववन्मर्दनं पुटम् ।  
एवं पञ्चपुटं कुर्यात्तच्चूर्णं वाहयेद्द्रुते ॥ १,४.३१४ ॥  
रजते द्वादशगुणं तद्भवेत्तारबीजकम् ।  
\[अष्टमं तारबीजम्\]  
श्वेताभ्रसत्वं वङ्गं च वङ्गार्धं तीक्ष्णचूर्णकम् ॥ १,४.३१५ ॥  
तीक्ष्णांशा तारविमला सर्वं मूषागतं धमेत् ।  
ततस्तच्चूर्णयेदम्लैः पिष्ट्वा रुद्ध्वा पुटेत्पचेत् ॥ १,४.३१६ ॥  
पञ्चवारं पुनस्तच्च वाहयेद्रजते द्रुते ।  
यावच्छतगुणं तावत्तालकं च क्षिपन् धमेत् ॥ १,४.३१७ ॥  
तारशेषं भवेद्यावत्तावत्स्यात्तारबीजकम् ।  
\[ताम्रबीजम्\]  
ताम्रबीजं प्रवक्ष्यामि जारणार्थं रसस्य तु ॥ १,४.३१८ ॥  
स्वर्णं ताम्रं समं देवि तयोस्तुल्यं च माक्षिकम् ।  
ऊर्ध्वाधो निक्षिपेल्लिप्तमूषायां तद्धमेद्दृढम् ॥ १,४.३१९ ॥  
धमेदेवं च दशधा दत्त्वा दत्त्वाथ माक्षिकम् ।  
ताम्रबीजमिदं ख्यातं भास्वत्किरणसंनिभम् ॥ १,४.३२० ॥  
\[प्रथमं नागबीजम्\]  
अभ्रकं रसकं तुल्यं नागभस्म चतुर्गुणम् ।  
धमयेच्चूर्णयेत्तच्च माक्षिकेण च मारयेत् ॥ १,४.३२१ ॥  
एतत्समं शिलाचूर्णमेकीकृत्याथ वापयेत् ।  
तद्धमेत्सदृशे हेम्नि विद्रुते शतधा प्रिये ॥ १,४.३२२ ॥  
नागबीजमिदं प्रोक्तमेतत्सूते तु जारयेत् ।  
\[द्वितीयं नागबीजम्\]  
नागबीजं प्रवक्ष्यामि श्रेष्ठं तद्रसजारणे ॥ १,४.३२३ ॥  
रसकाभ्रकताम्रेऽहिं भागवृद्ध्या धमेत्ततः ।  
माक्षिकेण हतं तच्च बीजं निर्वाहयेत्प्रिये ॥ १,४.३२४ ॥  
द्वात्रिंशांशगुणं हेम्नि वङ्गं ताप्यहतं वहेत् ।  
त्रिंशद्गुणं शिलावाप्यं नागबीजमुदाहृतम् ॥ १,४.३२५ ॥  
\[वङ्गबीजक्रमः\]  
बीजं प्रवक्ष्यामि वङ्गं तालं च ताप्यकम् ।  
समं धमेच्चूर्णयेच्च तत्समं ताप्यतालकम् ॥ १,४.३२६ ॥  
मर्दयेत्पुटयेदम्लैर्भस्म स्यात्षोडशैः पुटैः ।  
तारे द्रुते शतगुणं वाहयेद्वङ्गभस्म च ॥ १,४.३२७ ॥  
तत्तारे तालकं देवि द्वात्रिंशद्गुणमावहेत् ।  
वङ्गबीजमिदं ज्ञेयमेतत्सूते तु जारयेत् ॥ १,४.३२८ ॥  
\[जारणे बिडयोगाः\]  
विडयोगान्प्रवक्ष्यामि जारणार्हान् सुरार्चिते ।  
\[१. वडवानलविडः\]  
सौवीरं गन्धकं कांक्षी कासीसं व्योषसैन्धवम् ॥ १,४.३२९ ॥  
सौवर्चलं सर्जिका च मालतीतीरसम्भवम् ।  
शिग्रुमूलरसैः सर्वं भावयेत्सप्तवासरम् ॥ १,४.३३० ॥  
बिडोऽयं जारणे श्रेष्ठो नाम्ना च वडबानलः ।  
\[२. वैश्वानरविडः\]  
अर्कक्षीरैर्दग्धशङ्खं भावयेत्पुटयेत्प्रिये ॥ १,४.३३१ ॥  
शतधायं विडः प्रोक्तो नाम्ना वैश्वानरो महान् ।  
\[३. ज्वालामुखबिडः\]  
गन्धकं शङ्खचूर्णं च सैन्धवं च विषं समम् ॥ १,४.३३२ ॥  
शतवारं गवां मूत्रैः शिग्रुमूलरसैस्तथा ।  
भावितोऽयं बिडः प्रोक्तो नाम्ना ज्वालामुखः स्मृतः ॥ १,४.३३३ ॥  
\[४. अग्निजिह्वकबिडः\]  
पलाशस्य रसैर्भाव्यं टङ्कणं शतधा प्रिये ।  
लोहानां जारणे श्रेष्ठो बिडो नाम्नाग्निजिह्वकः ॥ १,४.३३४ ॥  
\[५ वडबाबिडः\]  
कान्तास्यं गन्धकं चूली चैकैकं लोहजारकम् ।  
चूलीगन्धकसिन्धूत्थतालभूखगटङ्कणान् ॥ १,४.३३५ ॥  
सक्षारमूत्रैर्विपचेन्नाम्नायं वडबामुखः ।  
\[६. महावैश्वानरो विडः\]  
देवदालिं मोक्षकं च निचुलं च पुनर्नवाम् ॥ १,४.३३६ ॥  
पलाशं काञ्चनं वासामेरण्डं वास्तुकं तिलम् ।  
कदलीमपि सर्वाङ्गं खण्डितं नाति शोषयेत् ॥ १,४.३३७ ॥  
मूत्रवर्गे चाष्टगुणे प्रक्षिपेत्तदनन्तरम् ।  
समूलं मूलकं दग्ध्वा तिलकाण्डं च तत्समम् ॥ १,४.३३८ ॥  
क्षारद्वयं पूर्वरसे क्षिप्त्वा स्थाप्यं त्र्यहं खरे ।  
आतपे तद्वस्त्रपूतं लोहपात्रे द्रवं पचेत् ॥ १,४.३३९ ॥  
बहवो बुद्बुदा बाष्पा उद्भवन्ति यदा यदा ।  
त्रिक्षारं त्रिकटुं गन्धं कासीसं लोणपञ्चकम् ॥ १,४.३४० ॥  
सौराष्ट्रीं रामठं चूलिं समं चूर्णीकृतं क्षिपेत् ।  
प्रचालयेल्लोहदर्व्या गुडपाको यथा भवेत् ॥ १,४.३४१ ॥  
समुत्तार्य क्षिपेल्लोहसंपुटे सप्तवासरम् ।  
भूगर्भे धान्यराशौ च सप्ताहं धारयेत्पुनः ॥ १,४.३४२ ॥  
सप्ताहं धारयेद्घर्मे महावैश्वानरो बिडः ।  
\[७. वह्निबिडः\]  
जम्बीराम्लेन शतधा वनशिग्रुरसेन च ॥ १,४.३४३ ॥  
गन्धकं भावयेदेष बिडः स्याद्वह्निसंज्ञकः ।  
नवसारोऽपि च तथा गन्धवत्स बिडो भवेत् ॥ १,४.३४४ ॥  
\[८. चित्रभानुबिडः\]  
गन्धकं निचुलक्षारं गुंजाबीजं च टङ्कणम् ।  
मूलबीजं देवदाल्याः समं सर्वं च भावयेत् ॥ १,४.३४५ ॥  
तिक्तकोशातकीनीरैः सप्तधाम्लगणैस्तथा ।  
बिडोऽयं चित्रभानुः स्यात्प्रधानं हेमजारणे ॥ १,४.३४६ ॥  
\[९. महाबिडः\]  
मूलकं शृङ्गिवेरं च वह्निं दग्ध्वा त्रयं समम् ।  
गोमूत्रे निक्षिपेत्तच्च वस्त्रपूतं च कारयेत् ॥ १,४.३४७ ॥  
अनेन भावितो गन्धः शतधा स्यान्महाबिडः ।  
\[१०. अन्यो महाबिडः\]  
तालं शिला टङ्कणं च शङ्खं लवणशुक्तिके ॥ १,४.३४८ ॥  
मूत्राम्लैर्विपचेन्मन्दं वह्नावेष बिडो महान् ।  
\[११. वज्रानलबिडः\]  
अर्कक्षीरैर्दग्धशङ्खं शतधा भावयेत्ततः ॥ १,४.३४९ ॥  
मर्दयित्वाम्लवर्गेण रुद्ध्वा पञ्चपुटैः पचेत् ।  
तत्समं टङ्कणक्षारं क्षिप्त्वाम्लगणभावितम् ॥ १,४.३५० ॥  
कृत्वा मनःशिलां गन्धं दरदं विद्रुमं ततः ।  
नृपावर्तं तु पञ्चानां शंखचूर्णं समं प्रिये ॥ १,४.३५१ ॥  
भावयेदम्लवर्गेण त्रिदिनं स्यान्महाबिडः ।  
नाम्ना वज्रानलः प्रोक्तः खोटः सूतस्य जारणे ॥ १,४.३५२ ॥  
द्वन्द्वमेलापमूषायां सारणे योजयेत्सदा ।  
पारदस्तु क्षणादेव वज्रादीन्यपि जारयेत् ॥ १,४.३५३ ॥  
\[१२. अन्यो विडः\]  
निर्दग्धशङ्खचूर्णं च रविक्षीरशताप्लुतम् ।  
पुटितं बहुशो देवि प्रशस्तो जारणे बिडः ॥ १,४.३५४ ॥  
\[१३. बडबामुखो बिडः\]  
शतशो वा प्लुतं चूर्णं गन्धकस्य गवां जलैः ।  
निर्दग्धशङ्खचूर्णं तु शिग्रुमूलाम्बुभावितम् ॥ १,४.३५५ ॥  
शतशो विषसिन्धूत्थसंयुतं वडबामुखः ।  
\[१४. सर्वजारकबिडः\]  
गन्धकं भावयेत्कन्याधुत्तूरकरवीरजैः ॥ १,४.३५६ ॥  
द्रवैस्तु शतधा घर्मे विडोऽसौ सर्वजारकः ।  
\[१५. अन्यो बिडः\]  
ताम्रवल्लीदलरसैः प्लावयेद्गन्धसैन्धवम् ॥ १,४.३५७ ॥  
सप्ताहेन भवेदेनं नियुञ्ज्याद्धेमजारणे ।  
\[१६. सिद्धबिडः\]  
सैन्धवं कुनटी गन्धं प्रत्येकं च पलं पलम् ॥ १,४.३५८ ॥  
भूलता त्रिपलं सर्वं मर्दयेच्छोषयेत्पचेत् ।  
एवं कुर्यादष्टवारमयं सिद्धबिडः स्मृतः ॥ १,४.३५९ ॥  
\[अभ्रकजारणम्\]  
अथाभ्रजारणं कर्म वक्ष्यामि शृणु पार्वति ।  
तप्तखल्वे चतुःषष्टिनिष्कसूतं सुचारितम् ॥ १,४.३६० ॥  
भावितं गगनं चैकं निष्कं तत्र विनिक्षिपेत् ।  
त्रिक्षारं पञ्चलवणं भूखगाम्लजवेतसान् ॥ १,४.३६१ ॥  
षोडशांशान् रसेन्द्रस्य क्षिपेज्जम्बीरवारिणा ।  
मर्दयेद्याममात्रं तु कूर्मयन्त्रे विडान्विते ॥ १,४.३६२ ॥  
पचेद्दिनं विनिक्षिप्य जीर्णग्रासो भवेद्रसः ।  
एतत्सूतं तप्तखल्वे क्षिप्त्वा राजीगुडोर्णकम् ॥ १,४.३६३ ॥  
इष्टिकां गृहधूमं च सैन्धवं पारदस्य तु ।  
एतत्सर्वं षोडशांशं मर्द्यमम्लगणैर्दिनम् ॥ १,४.३६४ ॥  
चण्डातपे पिण्डितं तद्रसे बद्ध्वाथ पोटलम् ।  
अम्लवर्गेण भरिते डोलायन्त्रे पचेद्दिनम् ॥ १,४.३६५ ॥  
प्रतिग्रासे त्विदं कुर्यात्पुनर्ग्रासमपेक्षते ।  
ग्रासोऽजीर्णो यदि भवेत्पाच्यः कच्छपयन्त्रके ॥ १,४.३६६ ॥  
एवं ग्रासक्रमेणैव जारयेद्गगनादिकम् ।  
चतुःषष्टितमांशादि चतुःषष्टिगुणावधि ॥ १,४.३६७ ॥  
रसेन्द्रे जारयेद्ग्रासं दत्त्वा दत्त्वा पुनः ।  
\[जीर्णाभ्रकरसलक्षणम्\]  
चतुःषष्ट्यंशके सूतो व्योमसत्वे तु जारिते ॥ १,४.३६८ ॥  
दण्डधारी जलूकाभो वैष द्वात्रिंशदंशके ।  
षोडशांशे वायसस्य विष्ठातुल्योऽष्टमांशके ॥ १,४.३६९ ॥  
दधिमण्डसमो देवि चतुर्थांशे तु जारिते ।  
नवनीतसमो द्व्यंशे गोलाभो जारितो भवेत् ॥ १,४.३७० ॥  
अभ्रके समजीर्णे तु शतवेधी भवेद्रसः ।  
घने द्विगुणजीर्णे तु सहस्रांशेन वेधयेत् ॥ १,४.३७१ ॥  
चतुर्गुणेऽभ्रके जीर्णे त्वयुतायुर्भवेत्प्रिये ।  
गगनेऽष्टगुणे जीर्णे ब्रह्मायुर्लक्षवेधकः ॥ १,४.३७२ ॥  
विष्ण्वायुः षोडशगुणे जीर्णेऽभ्रे कोटिवेधकः ।  
द्वात्रिंशद्गुणिते जीर्णे रुद्रायुर्दशकोटिभिः ॥ १,४.३७३ ॥  
चतुःषष्टिगुणे जीर्णे नित्यायुः शतकोटिभिः ।  
अभ्रके समजीर्णे तु रसो दोषान्विमुञ्चति ॥ १,४.३७४ ॥  
जहाति स्वगतान्सर्वान् सर्वलोहानि भक्षयेत् ।  
\[पक्षच्छेद\]  
यन्त्रादधो न पतति नैवोत्पतति चोर्ध्वतः ॥ १,४.३७५ ॥  
नोद्गारी कपिलो वर्णे वह्नौ तिष्ठति निश्चलः ।  
विप्रुषो मुञ्चते देवि छिन्नपक्षो भवेद्रसः ॥ १,४.३७६ ॥  
समजीर्णे तु बालः स्याद्युवा जीर्णचतुर्गुणः ।  
व्योमषड्गुणजीर्णस्तु वृद्धसंज्ञो भवेद्रसः ॥ १,४.३७७ ॥  
बालो विध्यति कल्केन युवा पत्रप्रलेपतः ।  
जारितस्तु रसेन्द्रोऽयं वृद्धो लोहानि विध्यति ॥ १,४.३७८ ॥  
बालः सूतो रुजं हन्ति न समर्थो रसायने ।  
युवा रसायने दक्षो वृद्धः स्याद्देहलोहयोः ॥ १,४.३७९ ॥  
\[अन्यजारणप्रकारः\]  
अभावे घनसत्वस्य कान्तसत्वं प्रदीयते ।  
तदभावे भवेत्तीक्ष्णमेवं द्वन्द्वानि जारयेत् ॥ १,४.३८० ॥  
घनजीर्णस्य सूतस्य ततो द्वन्द्वानि जारयेत् ।  
रसेन्द्रो द्वन्द्वरहितं न चरेदभ्रसत्वकम् ॥ १,४.३८१ ॥  
तस्माद्धेमादिलोहेन युक्तमभ्रं चरेद्ध्रुवम् ।  
नागाभ्रं वापि वङ्गाभ्रं ताम्राभ्रं वा सुरार्चिते ॥ १,४.३८२ ॥  
ताराभ्रं वापि हेमाभ्रं ताप्याभ्रं वापि जारयेत् ।  
घनसत्वं यथा जीर्णं तथा द्वन्द्वानि जारयेत् ॥ १,४.३८३ ॥  
द्वन्द्वबीजरसस्याथ पक्वबीजानि जारयेत् ।  
\[जारणाफलम्\]  
खल्वं तु पीठिका देवि रसेन्द्रो लिङ्ग उच्यते ॥ १,४.३८४ ॥  
मर्दनं चन्दनं तस्य ग्रासः पूजा विधीयते ।  
क्षीयमाणे पातकौघे सुलभा रसजारणा ॥ १,४.३८५ ॥  
जारणायां च लब्धायां ज्ञानं कैवल्यदं भवेत् ।  
तावन्मुक्तिः कुतः कान्ते यावन्नो वेत्ति जारणाम् ॥ १,४.३८६ ॥  
जारणा साधकेन्द्रस्य मुक्तिव्यक्तिकरा प्रिये ।  
जारणार्थं रसो यावद्दिनं वह्नौ तु धार्यते ॥ १,४.३८७ ॥  
शिवलोके सुखं भुङ्क्ते तावत्कल्पसहस्रकम् ।  
धारयेद्यो रसं वह्नावेकाहं वा तदर्धकम् ॥ १,४.३८८ ॥  
क्षीयन्ते तस्य पापानि बहुजन्मार्जितानि च ।  
सुवर्णरेतसो मित्रं स्वर्णदेहस्तथा रसः ॥ १,४.३८९ ॥  
असहत्वं सूतवह्नौ तोये मैत्रं सुवर्णतः ।  
चतुर्गुणेन वस्त्रेण पीडितो निर्मलश्च सः ॥ १,४.३९० ॥  
गालनक्रियया ग्रासे सति निःशेषनिर्गते ।  
स भवेद्दण्डधारी च जीर्णग्रासस्तदा रसः ॥ १,४.३९१ ॥  
ह्रां ह्रीं ह्रूं ह्रैं ह्रौं ह्रः फट्रसेश्वराय सर्वसत्त्वोपहाराय ग्रासं गृह्ण गृह्ण ह्रीं स्वाहा ।  
\[गर्भद्रुतिः; गर्भद्रावणयोग्यबीजसिद्धिः; प्रथमः प्रकारः\]  
गर्भद्रुतिं प्रवक्ष्यामि जारितस्य रसस्य च ।  
गर्भद्रावणयोग्यानि बीजानि शृणु भैरवि ॥ १,४.३९२ ॥  
नागभस्म च माक्षीकं गन्धकं च समं समम् ।  
चूर्णितं वाहयेत्स्वर्णे त्रिगुणं द्राविते धमन् ॥ १,४.३९३ ॥  
पूतिबीजमिदं सूतगर्भे द्रवति तत्क्षणात् ।  
\[द्वितीयः प्रकारः\]  
स्वर्णे नागं समावर्त्य शिलाचूर्णं क्षिपन्क्षिपन् ॥ १,४.३९४ ॥  
नागक्षये पुनर्नागं दत्त्वा दत्त्वा त्रिवारकम् ।  
स्वर्णशेषं भवेद्यावत्तावद्धाम्यं पुनः पुनः ॥ १,४.३९५ ॥  
एतद्बीजं द्रवत्येव रसगर्भे तु मर्दनात् ।  
\[तृतीयः प्रकारः\]  
सुवर्णं ताप्यसत्वं तु समं मूषागतं धमेत् ॥ १,४.३९६ ॥  
तस्मिन्द्रुते ताप्यचूर्णं तुल्यं तुल्यं क्षिपन्क्षिपन् ।  
माक्षीकसत्वं त्रिगुणमेवं वाह्यं पुनः पुनः ॥ १,४.३९७ ॥  
एतद्बीजं रसेन्द्रस्य गर्भे द्रवति मर्दनात् ।  
\[चतुर्थः प्रकारः\]  
सुवर्णस्य समं ताप्यसत्वमावर्तयेत्ततः ॥ १,४.३९८ ॥  
कुर्यात्कण्टकवेध्यानि पत्राणि च विलेपयेत् ।  
लवणेनाम्लपिष्टेन गन्धतुल्येन पार्वति ॥ १,४.३९९ ॥  
तानि पत्राणि च पुटे पचेद्धेमावशेषितम् ।  
एतद्बीजं रसेन्द्रस्य गर्भे द्रवति मर्दनात् ॥ १,४.४०० ॥  
\[पञ्चमः प्रकारः\]  
ताप्यतुल्यं च सिन्धूत्थं मर्दयेदम्लकेन च ।  
तत्संपुटे पुटे पच्यात्पुनः संमर्दयेत्पुटेत् ॥ १,४.४०१ ॥  
पुनः पुनर्द्विषड्वारमस्य तुल्यं च नागजम् ।  
भस्म संमर्दयेदम्लैरनेन स्वर्णपत्रकम् ॥ १,४.४०२ ॥  
लिप्त्वा लिप्त्वा धमेत्सप्तवारं तद्वाहयेत्ततः ।  
द्रुतं तं वापयेत्पूर्वं कल्कितैः सप्तवारकम् ॥ १,४.४०३ ॥  
एतद्बीजं रसेन्द्रस्य गर्भे द्रवति मर्दनात् ।  
\[षष्ठः प्रकारः\]  
कासीसं टङ्कणं गन्धं ताप्यं सौवर्चलं शिलाम् ॥ १,४.४०४ ॥  
तुल्यं संमर्दयेत्सर्वांश्चणकाम्लैर्दिनावधि ।  
एतद्बीजं रसेन्द्रस्य गर्भे द्रवति मर्दनात् ॥ १,४.४०५ ॥  
\[गर्भद्रावणे मूषायन्त्रसिद्धिः\]  
सुवर्चलं च कासीसं यवक्षारं च टङ्कणम् ।  
माक्षिकं सैन्धवं चुल्ली सामुद्रं राजिका तथा ॥ १,४.४०६ ॥  
तुल्यं कांक्षीं च कर्पूरमर्कस्नुक्क्षीरमर्दितम् ।  
अनेन लेपयेन्मूषां बिडेनांगुलमात्रकम् ॥ १,४.४०७ ॥  
मूषायन्त्रमिदं श्रेष्ठं गर्भद्रावणकर्मणि ।  
\[गर्भद्रुतिप्रकाराः; प्रथमः प्रकारः\]  
स्वर्णं ताम्रं मृतं तीक्ष्णं रञ्जितं पक्वबीजकम् ॥ १,४.४०८ ॥  
गर्भद्रावणबीजं च सर्वमावर्तयेद्दृढम् ।  
द्रुतेऽस्मिंस्ताप्यचूर्णं च क्षिप्त्वा क्षिप्त्वा धमन्धमन् ॥ १,४.४०९ ॥  
यावत्क्षयं गते ताम्रतीक्ष्णे तावत्सुरेश्वरि ।  
एतद्बीजं रसेन्द्रस्य गर्भे द्रवति मर्दनात् ॥ १,४.४१० ॥  
\[द्वितीयः प्रकारः\]  
हेम गन्धहतं नागं पक्वबीजस्य साधनम् ।  
तद्द्वयं लिप्तमूषायामन्ध्रयित्वा धमेद्दृढम् ॥ १,४.४११ ॥  
तच्चूर्णमभिषिक्तं च रसगर्भे द्रवत्यलम् ।  
\[तृतीयः प्रकारः\]  
सुवर्णे विद्रुते शुल्बं मृतं तीक्ष्णं शनैः शनैः ॥ १,४.४१२ ॥  
वाहयेत्षड्गुणं यावत्तद्रसे द्रवति प्रिये ।  
\[चतुर्थः प्रकारः\]  
महारसाननुरसान्क्षीणलोहानि चाक्षये ॥ १,४.४१३ ॥  
समांशं सममाक्षीकगन्धकावापयोगतः ।  
शतशो वाहयेदेतदक्षीणांशावशेषितम् ॥ १,४.४१४ ॥  
समांशं रसराजस्य गर्भे द्रवति निश्चितम् ।  
\[पञ्चमः प्रकारः\]  
जारितस्य रसेन्द्रस्य चतुःषष्टितमांशकम् ॥ १,४.४१५ ॥  
गर्भद्रावणबीजं च तप्तखल्वे विनिक्षिपेत् ।  
शिलारुचकमाक्षीकगन्धकासीसटङ्कणैः ॥ १,४.४१६ ॥  
मर्दयेच्चणकाम्लेन सर्वमेतद्दिनावधि ।  
रसस्यैतत्षोडशांशं दत्त्वा बीजं च दापयेत् ॥ १,४.४१७ ॥  
मुच्यते यत्र यत्रैव तत्तद्द्रवति तत्क्षणात् ।  
\[षष्ठः प्रकारः\]  
अपामार्गपलाशोत्थभस्मक्षारं समाहरेत् ॥ १,४.४१८ ॥  
टङ्कणं सयवक्षारं कासीसं च सुवर्चलम् ।  
सामुद्रं सैन्धवं राजीं माक्षिकं नवसारकम् ॥ १,४.४१९ ॥  
कर्पूरं माक्षिकं तुल्यं स्नुह्यर्कक्षीरमर्दितम् ।  
मूषालेपमनेनैव कृत्वा कुर्याद्बिडेन च ॥ १,४.४२० ॥  
लेपमङ्गुलमानेन प्राक्सूतं चात्र निक्षिपेत् ।  
रुद्ध्वा स्वेद्यं दिनैकं तु करीषाग्नौ द्रवत्यलम् ॥ १,४.४२१ ॥  
इत्येवं द्रावितं जार्यं यावद्बीजं तु षड्गुणम् ।  
\[१३. बाह्यद्रुतिः\]  
शिवे वक्ष्यामि ते बाह्यद्रुतिकर्म यथाक्रमम् ॥ १,४.४२२ ॥  
येनोपायेनाभ्रकादिद्रुतिर्भवति तच्छृणु ।  
\[अभ्रकद्रुतिः\]  
अथाभ्रकद्रुतिं वक्ष्ये कञ्चुकीकन्दमेव च ॥ १,४.४२३ ॥  
कपितिन्दौ केशतैले प्रत्येकं तु त्रिधा वपेत् ।  
मूषायां द्रावयित्वा तदभ्रसत्वं द्रुतिर्भवेत् ॥ १,४.४२४ ॥  
\[स्वर्णद्रुतिः\]  
फलपांशुर्देवदाल्याः शकगोपोऽश्वलालकाः ।  
टङ्कणं जालिनीनीरैर्भावयेद्बहुधा प्रिये ॥ १,४.४२५ ॥  
द्रावयेत्काञ्चनं तत्र वपेत्सूतसमा द्रुतिः ।  
\[सर्वरत्नद्रुतिः\]  
त्रिक्षारं चणकाम्लं च रामठं चाम्लवेतसम् ॥ १,४.४२६ ॥  
तथा ज्वालामुखीक्षारं स्थलकुम्भीरसेन च ।  
पिष्ट्वा स्नुह्यर्कयोः क्षीरैस्तद्गोले मृदु हीरकम् ॥ १,४.४२७ ॥  
निक्षिपेत्तच्च जम्बीरे डोलायन्त्रे त्र्यहं पचेत् ।  
एवं कृते हीरकस्य द्रुतिर्भवति सूतवत् ॥ १,४.४२८ ॥  
पद्मरागादिरत्नानां द्रुतिरेव कृते भवेत् ।  
\[द्रुतिमेलापनम्\]  
द्रुतीनां मेलनं वक्ष्ये शृणु भैरवि तत्त्वतः ॥ १,४.४२९ ॥  
कृष्णागरुश्च कस्तूरी ब्रह्मबीजं च माक्षिकम् ।  
नारीपुष्पं विषं हिंगु लशुनं टङ्कणं निशा ॥ १,४.४३० ॥  
एतैः समं द्रुतिं सूतं तप्तखल्वे विमर्दयेत् ।  
पाठा वन्ध्या तालमूली नीली त्रिविधचित्रकम् ॥ १,४.४३१ ॥  
पद्मकन्दं क्षीरकन्दं बला गुञ्जामृतार्द्रकम् ।  
अश्वलाला निम्बपत्रं स्त्रीस्तन्यं च समं समम् ॥ १,४.४३२ ॥  
एतेषां ग्राहयेत्स्वच्छं रसं वस्त्रेण गालितम् ।  
एतद्द्रुतियुते सूते क्षिप्त्वा क्षिप्त्वा विमर्दयेत् ॥ १,४.४३३ ॥  
मिलन्ति द्रुतयः सर्वाः पारदे नात्र संशयः ।  
द्रुतयो मिलिता येन यन्त्रं तेनैव कच्छपम् ॥ १,४.४३४ ॥  
लिम्पेच्च बिडयोगेन मेलयेज्जारयेत्क्रमात् ।  
इत्येवं रसराजस्य षड्गुणां जारयेद्द्रुतिम् ॥ १,४.४३५ ॥  
\[१४. रञ्जनम्\]  
द्रुतिजीर्णस्य सूतस्य रञ्जनं शृणु पार्वति ।  
तस्माद्रञ्जकबीजानां रञ्जनं च वदामि ते ॥ १,४.४३६ ॥  
\[रञ्जनतैलविधिः\]  
पलाशपुष्पं मञ्जिष्ठा लोहितं करवीरजम् ।  
पुष्पं च खदिरं रक्तचन्दनं कुक्कुटी तथा ॥ १,४.४३७ ॥  
निशाद्वयं च सरलं देवदारुं जपासुमम् ।  
अन्यानि रक्तपुष्पाणि लाक्षातोयेन मर्दयेत् ॥ १,४.४३८ ॥  
एतच्चतुर्गुणं तैलं तैलाद्रक्तप्रसूनजम् ।  
द्रवं चतुर्गुणं देयं तैलशेषं यथा भवेत् ॥ १,४.४३९ ॥  
तस्मिन्निषेचयेद्बीजमेकविंशतिवारकम् ।  
रञ्जयेत्पक्वबीजानि सर्वाण्येवं सुरार्चिते ॥ १,४.४४० ॥  
\[नागबीजरञ्जनम्\]  
खर्परे नागमादाय चण्डाग्निं ज्वालयेदधः ।  
पलाशपर्णबीजानि क्षिपेत्तस्मिन्प्रचालयेत् ॥ १,४.४४१ ॥  
पलाशदण्डेनामर्द्यं चतुर्यामेन भस्मति ।  
तद्भस्म गन्धकं तुल्यमम्ले यामं प्रपेषयेत् ॥ १,४.४४२ ॥  
रुद्ध्वा पुटेद्गजपुटे स्वाङ्गशीतं तदुद्धरेत् ।  
तच्चतुर्थांशकं गन्धं दत्त्वा पिष्ट्वा पुटे पचेत् ॥ १,४.४४३ ॥  
एवं द्विसप्तवारेण नागं स्याद्रक्तवर्णकम् ।  
वाशापञ्चाङ्गचूर्णं च तच्चूर्णं ककुभस्य च ॥ १,४.४४४ ॥  
शिग्रुकिंशुककोरण्डशाकपुष्पाणि नागिनीम् ।  
अहिमारं कुमारीं च नागकन्यां च चूर्णयेत् ॥ १,४.४४५ ॥  
एतत्सर्वं चैकभागं द्विभागं च मनःशिलाम् ।  
भाण्डे सर्वं विनिक्षिप्य गवां मूत्रे चतुर्गुणे ॥ १,४.४४६ ॥  
पचेत्पादावशेषं तु पूर्वनागे क्षिपन्क्षिपन् ।  
चुल्ल्यां पचेद्ब्रह्मदण्डैश्चालयेत्सप्तवासरम् ॥ १,४.४४७ ॥  
इदं नागं पक्वबीजे द्रुते निर्वाहयेत्त्रिधा ।  
रञ्जितं जायते बीजं मुख्यं स्याद्रसरञ्जने ॥ १,४.४४८ ॥  
\[बीजरञ्जनप्रकारः\]  
ताप्यसत्वं च कृष्णाभ्रसत्वचूर्णं धमेत्समम् ।  
तस्मिन्द्रुते ताप्यचूर्णं मृतशुल्बं क्रमाद्वहेत् ॥ १,४.४४९ ॥  
त्रिगुणं तद्भवेद्बीजं रञ्जकं परमेश्वरि ।  
\[अन्यः प्रकारः\]  
कुनटी माक्षिकं गन्धं दरदं पेषयेत्समम् ॥ १,४.४५० ॥  
रक्तवर्गस्य गोमूत्रे पेषितस्य रसे प्रिये ।  
पेषयेच्छोषयेत्सप्तवारं तच्चूर्णयेत्क्षिपेत् ॥ १,४.४५१ ॥  
द्वंद्विते तीक्ष्णताम्रे च तुल्यं क्षिप्त्वा धमेद्दृढम् ।  
ज्योतिष्मतीतैलयुक्ते रक्तवर्गे निषेचयेत् ॥ १,४.४५२ ॥  
पुनश्च पूर्वचूर्णं तु तुल्यं क्षिप्त्वा धमेत्प्रिये ।  
सेचयेत्सप्तधा त्वेवं स्याद्बीजं रसरञ्जकम् ॥ १,४.४५३ ॥  
\[अन्यः प्रकारः\]  
तारं च विमलासत्त्वं समांशं द्रावयेत्ततः ।  
सरक्तवर्गे गोमूत्रे भावितं दरदं त्रिधा ॥ १,४.४५४ ॥  
तत्तुल्यं निक्षिपेत्तस्मिन् धमेदेवं तु सप्तधा ।  
क्षिप्त्वा क्षिप्त्वा च दरदं स्याद्बीजं रसरञ्जकम् ॥ १,४.४५५ ॥  
\[अन्यः प्रकारः\]  
घनसत्त्वमहिं स्वर्णं समांशं द्वंद्वितं धमेत् ।  
खर्परे रक्तवर्गं च माक्षिकं गैरिकं शिलाम् ॥ १,४.४५६ ॥  
समं संचूर्णयेत्तस्मिन् वापयेच्च समं समम् ।  
दशवारं भवेदेतद्बीजं सूतेन्द्ररञ्जकम् ॥ १,४.४५७ ॥  
\[अन्यः प्रकारः\]  
यवचिञ्चारसैर्भाव्या रक्तवर्णा मनःशिला ।  
विंशद्वारं प्रयत्नेन तेन कल्केन लेपयेत् ॥ १,४.४५८ ॥  
नागपत्रं पुटे पच्याद्यावच्चूर्णमुपागतम् ।  
रसकस्य तु भागांस्त्रीन् भागैकं दरदस्य च ॥ १,४.४५९ ॥  
शिलागन्धविषाणां च त्रयाणामेकभागकम् ।  
सेचयेन्मातुलुङ्गाम्लैः तेन कल्केन लेपयेत् ॥ १,४.४६० ॥  
मूषागर्भे क्षिपेत्तत्तत्पूर्वनागं धमेत्ततः ।  
द्रुतं यावत्समुद्धृत्य लिप्त्वा मूषां पुनर्धमेत् ॥ १,४.४६१ ॥  
इत्येवं सप्तधा धाम्यं नागं स्वर्णनिभं भवेत् ।  
\[अन्यः प्रकारः\]  
पीताभ्रकस्य सत्वं तु पूर्वनागं च तत्समम् ॥ १,४.४६२ ॥  
द्वंद्वितं पूर्वयोगेन ह्यभिषिक्तं च कारयेत् ।  
अनेन द्वन्द्वयोगेन वापो देयो द्रुतस्य च ॥ १,४.४६३ ॥  
पक्वबीजस्य वारांस्त्रीन् तद्बीजं रञ्जितं शुभम् ।  
\[तारबीजरञ्जनम्\]  
अथातस्तारबीजानां रञ्जनं शृणु पार्वति ॥ १,४.४६४ ॥  
नानाभूरुहसम्भूतश्वेतपुष्परसे प्रिये ।  
चतुर्भागे चैकभागं कङ्गुणीतैलकं क्षिपेत् ॥ १,४.४६५ ॥  
तैलावशेषं विपचेत्तारबीजानि तत्र वै ।  
भूयो भूयो द्रावयित्वा सेचयेदेकविंशतिम् ॥ १,४.४६६ ॥  
बीजानि रञ्जितान्येवं भवेयू रसरञ्जने ।  
एवं वङ्गस्य बीजानि रञ्जयेत्परमेश्वरि ॥ १,४.४६७ ॥  
\[रञ्जनक्रमः\]  
द्रुतिजीर्णस्य सूतस्य चतुःषष्टितमांशकम् ।  
निक्षिपेद्रञ्जकं बीजं तप्तखल्वे दिनावधि ॥ १,४.४६८ ॥  
मर्दयेत्तप्तखल्वे तु पचेत्कच्छपयन्त्रके ।  
एवं ग्रासक्रमेणैव षड्गुणं जारयेत्प्रिये ॥ १,४.४६९ ॥  
\[१५. - १७. सारणत्रयम्; सारणार्थे वज्रबीजसाधनम्; प्रथमः प्रकारः\]  
रञ्जितस्य रसेन्द्रस्य प्रवक्ष्ये सारणात्रयम् ।  
सारणा योग्यबीजानि दिव्यानि च सुरार्चिते ॥ १,४.४७० ॥  
स्वर्णं द्वादशभागं स्यात्तदर्धं शुद्धपारदम् ।  
रसेन्द्रार्धं नागभस्म चतुर्भागं मृतं पविम् ॥ १,४.४७१ ॥  
एतच्चतुष्टयं चाम्लैर्मर्दयेत्तप्तखल्वके ।  
उद्धृत्य द्वन्द्वमेलापमूषायां रोधयेद्धमेत् ॥ १,४.४७२ ॥  
हठात्तच्च मिलत्येव वज्रबीजमिदं प्रिये ।  
\[द्वितीयः प्रकारः\]  
भावयेच्छारिबाक्षीरैर्मृतं वज्रं दिनं ततः ॥ १,४.४७३ ॥  
मर्दयेद्गोलकं कृत्वा शोषयेच्चैकभागकम् ।  
त्रिभागं रसराजं च चतुर्भागं सुवर्णकम् ॥ १,४.४७४ ॥  
अम्लेन मर्दयेत्पिष्टिं कृत्वा तद्वज्रगोलकम् ।  
तत्पिष्ट्या वेष्टयेत्तच्च भूर्जपत्रेण वेष्टयेत् ॥ १,४.४७५ ॥  
पक्षं न्यसेद्धान्यराशौ तदुद्धृत्य पुनः प्रिये ।  
धमेद्धठान्मिलत्येव वज्रबीजमिदं भवेत् ॥ १,४.४७६ ॥  
वज्रषोडशभागेन स्वर्णपत्रेण वेष्टयेत् ।  
तत्क्षिप्त्वा लिप्तमूषायां स्वर्णांशं श्वेतकाचजम् ॥ १,४.४७७ ॥  
चूर्णं वा नृकपालं वा चूर्णं कृत्वा विनिक्षिपेत् ।  
निरुध्य च धमेत्तीव्रमेवं कुर्यात्पुनः पुनः ॥ १,४.४७८ ॥  
क्षिप्त्वा क्षिप्त्वा श्वेतकाचं नृकपालमथापि वा ।  
सप्तधैवं मिलत्येव वज्रबीजमिदं भवेत् ॥ १,४.४७९ ॥  
\[सारणातैलम्\]  
अतः परं सारणायां प्रवक्ष्ये तैलसाधनम् ।  
ज्योतिष्मतीकरञ्जाक्षकटुतुम्बीसमुद्भवम् ॥ १,४.४८० ॥  
तैलं कूर्मवराहादिमेषमत्स्यसमुद्भवम् ।  
जलूकाभेकजाता च वसा ग्राह्या विधानतः ॥ १,४.४८१ ॥  
रक्तवर्गः पीतवर्गः क्वाथ्यः क्षीरैश्चतुर्गुणैः ।  
पुष्पाणां रक्तपीतानामनेकानां द्रवं हरेत् ॥ १,४.४८२ ॥  
पाटलीकाकतुण्ड्युत्थमहाराष्ट्रीद्रवं तथा ।  
एकांशं तैलमेकांशा वसा क्वाथश्चतुर्गुणः ॥ १,४.४८३ ॥  
द्व्यंशैः पुष्पद्रवैर्द्व्यंशान् पाटल्यादिद्रवानपि ।  
सर्वं ताम्रमये पात्रे मृदुना वह्निना पचेत् ॥ १,४.४८४ ॥  
तस्मिन्क्षिपेत्षोडशांशं भूलतामलताप्यकम् ।  
विख्यातं सारणातैलं रसराजस्य जारणे ॥ १,४.४८५ ॥  
रञ्जितं रसराजं तु सारणातैलसंयुतम् ।  
निक्षिपेत्सारणायन्त्रे नालमूषां गतं द्रुतम् ॥ १,४.४८६ ॥  
बीजं तु ढालयेत्सूते चतुःषष्टितमांशकम् ।  
उद्धृत्य तप्तखल्वे तु पट्वम्लैर्मर्दयेद्दिनम् ॥ १,४.४८७ ॥  
ततः कच्छपयन्त्रे तु सविव्ये पाचयेद्दिनम् ।  
इत्येवं षड्गुणं सार्यं सारितो जायते रसः ॥ १,४.४८८ ॥  
एवं द्वितीयवारे तु कृते सूतोऽनुसारितः ।  
तथा तृतीयवारे तु रसः स्यात्प्रतिसारितः ॥ १,४.४८९ ॥  
\[१८. वेधः\]  
सारितस्य रसेन्द्रस्य हरितालं समांशकम् ।  
मर्दयेद्धूर्ततैलैश्च दिनं दिव्यौषधिद्रवैः ॥ १,४.४९० ॥  
तत उद्धृत्य क्षिपेद्वज्रमूषायां विपचेद्दिनम् ।  
करीषाग्नाविति पुनर्मर्द्यं पाच्यं त्रिधा प्रिये ॥ १,४.४९१ ॥  
अनेन कर्मणा देवि सूतो बद्धमुखो भवेत् ।  
बद्धवक्त्रस्य सूतस्य भागमेकं सुरार्चिते ॥ १,४.४९२ ॥  
सुतारताम्रतीक्ष्णानां चूर्णानामेकभागकम् ।  
सर्वं संमर्दयेद्देवदालीनीरैर्दिनं ततः ॥ १,४.४९३ ॥  
मध्वाज्यैश्च दिनं मर्द्यं तेन कुर्यात्सुगोलकम् ।  
निक्षिपेद्वज्रमूषायां रुद्ध्वा तीव्राग्निना धमेत् ॥ १,४.४९४ ॥  
स रसः खोटबद्धः स्यात्तत्खोटं काचटङ्कणैः ।  
तेजःपुञ्जो भवेद्यावत्तावत्कुर्याद्धमन् धमन् ॥ १,४.४९५ ॥  
तं रसं योजयेद्देहे लोहे रोगे च पार्वति ।  
\[देहवेधक्रमः\]  
देहवेधं प्रवक्ष्यामि सावधानं शृणु प्रिये ॥ १,४.४९६ ॥  
पाचनस्नेहनस्वेदवमनारेचनैः क्रमात् ।  
शरीरं शोधयेल्लोणक्षाराम्लादिविवर्जितः ॥ १,४.४९७ ॥  
ततस्त्वारोटकं सूतं भक्षयेत्परमेश्वरि ।  
क्षेत्रं कृत्वा शरीरं तु ततः सिद्धरसं क्षिपेत् ॥ १,४.४९८ ॥  
शतवेधिरसं पूर्वं ततः साहस्रवेधकम् ।  
दशसाहस्रवेधं च लक्षवेधकरं रसम् ॥ १,४.४९९ ॥  
वेधकं दशलक्षस्य कोटिवेधं सुरार्चिते ।  
गन्धकेन युतं सूतं क्रमेणानेन सुव्रते ॥ १,४.५०० ॥  
स रसः क्रमते देहे सिद्धयः सम्भवन्ति हि ।  
रसायने तु याः प्रोक्ता मूलिका देहसिद्धिदाः ॥ १,४.५०१ ॥  
ताभिर्युक्तो रसेन्द्रस्तु देहे संक्रमते प्रिये ।  
क्रामति तनौ हि सूतो जनयति पुत्रांश्चदेवतागर्भान् ॥ १,४.५०२ ॥  
खे गमनेन च नित्यं संचरणं सकलभुवनेषु ।  
धाता भुवनत्रितये स्रष्टाद्यो ब्रह्मयोनिरिव ॥ १,४.५०३ ॥  
विष्णुरिव पालनार्थे संहर्ता रुद्रदेववत्सत्कलम् ।  
\[लोहवेधक्रमः\]  
क्रामणं लोहवेधस्य वक्ष्यामि शृणु भैरवि ॥ १,४.५०४ ॥  
दरदं माक्षिकं कान्तं शिलां गन्धं विषं घनम् ।  
रसकं भूलतां हिङ्गु कान्तास्यं टङ्कणं प्रिये ॥ १,४.५०५ ॥  
गन्धकेन हतं ताम्रं भुजङ्गं शिलया हतम् ।  
दरदेन हतं तीक्ष्णं महिषीकर्णसम्भवम् ॥ १,४.५०६ ॥  
मलं वायसविष्ठां च प्रथमार्तवरक्ततः ।  
अनेन वेष्टयेत्सिद्धसूतं लोहेषु वेधयेत् ॥ १,४.५०७ ॥  
तारकृष्ट्यष्टनवतिः स्वर्णमेकं तथा रसः ।  
शतवेधी तु विख्यातस्त्वेवं साहस्रवेधकः ॥ १,४.५०८ ॥  
वेधयेद्दशसाहस्रं लक्षं कोटिमथार्बुदम् ।  
जारणायां बलं यावत्तावल्लोहानि वेधयेत् ॥ १,४.५०९ ॥  
\[१. क्रामणयोगः\]  
माक्षिकं भूलतां सूतं कुनटीं टङ्कणं तथा ।  
स्त्रीस्तन्यरक्तं सम्पिष्टं क्रामणं क्षेपलेपयोः ॥ १,४.५१० ॥  
\[२. क्रामणयोगः\]  
हिङ्गुलं रसकं कान्तमिन्द्रगोपं विषं तथा ।  
मर्दयेत्तैलरक्ताभ्यां क्रामणं क्षेपलेपयोः ॥ १,४.५११ ॥  
\[३. क्रामणयोगः\]  
गण्डोलविषभेकास्यमहिषीनेत्रजं मलम् ।  
रुधिरेण समायुक्तं रससंक्रामणे हितम् ॥ १,४.५१२ ॥  
\[४. क्रामणयोगः\]  
रोचनं गुग्गुलुं स्तन्यमिन्द्रगोपं विषं तथा ।  
सर्वं संमर्दयेद्देवि रससंक्रामणे हितम् ॥ १,४.५१३ ॥  
\[५. क्रामणयोगः\]  
विष्णुक्रान्ता मधूच्छिष्टं माहिषं कर्णजं मलम् ।  
भूलता काकविष्ठा च लाङ्गली द्विपदीरजः ॥ १,४.५१४ ॥  
नररक्तं ब्रह्मसोमा सुरसा शैलजं प्रिये ।  
शृङ्गी च लक्ष्मणा गृध्रकर्णी च क्रामणं परम् ॥ १,४.५१५ ॥  
\[६. क्रामणयोगः\]  
श्रीवेष्टनिम्बनिर्यासस्त्रीस्तन्यविषटङ्कणैः ।  
गोघृतेन समायुक्तो लोहे संक्रामते रसः ॥ १,४.५१६ ॥  
\[७. क्रामणयोगः\]  
परमं क्रामणं वङ्गं मृगनाभं च पार्वति ।  
मातृवाहः कुलीरश्च शङ्खाभ्यन्तरजो मलः ॥ १,४.५१७ ॥  
तथा कपित्थनिर्यासो रससंक्रामणं परम् ।  
क्रामणं रसराजस्य वेधकाले प्रदापयेत् ॥ १,४.५१८ ॥


आक्, १, ५  
\[विशेषजारणाक्रमः\]  
श्रीभैरवी ।  
सामान्यजारणा प्रोक्ता त्वया पूर्वं सदाशिव ।  
विशेषजारणं ब्रूहि यथा जानाम्यहं प्रभो ॥ १,५.१ ॥  
श्रीभैरवः ।  
शृणु देवि वक्ष्यामि भूचराख्यं तु जारणम् ।  
\[भूचरी जारणा\]  
कृष्णं पीतं तथा रक्तं शुल्बे तीक्ष्णे च मेलयेत् ॥ १,५.२ ॥  
शुल्बं शुद्धं यदा जीर्णं द्वाविंशतिगुणं मते ।  
गन्धनागं ततोऽर्धं तु क्रमेणैव तु मेलयेत् ॥ १,५.३ ॥  
हेम्ना तु सह दातव्यं सूतकैकेन षोडश ।  
गन्धनागं यदा जीर्णं तदा बद्धो भवेद्रसः ॥ १,५.४ ॥  
हेम्नि जीर्णे ततोऽर्धेन मृतलोहेन रञ्जयेत् ।  
गन्धकेन हतं शुल्बं माक्षिकं दरदायसम् ॥ १,५.५ ॥  
पुटेन मारयेच्छुद्धं हेम दद्यात्तु षड्गुणम् ।  
सूतके हेमबीजं च यदा जीर्णं चतुर्गुणम् ॥ १,५.६ ॥  
बद्धरागं विजानीयाद्धेमाभो जायते रसः ।  
सारणायन्त्रमध्यस्थं तेनैव सह सारयेत् ॥ १,५.७ ॥  
त्रिभागं सारितं कृत्वा पुनस्तत्रैव जारयेत् ।  
जारितः सारितश्चैव पुनर्जारितसारितः ॥ १,५.८ ॥  
सप्तशृङ्खलिकायोगात्कोटिवेधी भवेद्रसः ।  
भूचरी जारणा प्रोक्ता खेचरीं जारणां शृणु ॥ १,५.९ ॥  
\[खेचरी जारणा\]  
हीनरागानि रत्नानि रसोच्छिष्टानि कारयेत् ।  
कटुतुंबस्य बीजानि तस्यार्धेन तु दापयेत् ॥ १,५.१० ॥  
महाजारसमायुक्तं कल्कं कुर्याद्विचक्षणः ।  
वज्रमूषामुखे चैव तन्मध्ये स्थापयेद्रसम् ॥ १,५.११ ॥  
कतकं कनकं चैवमेकीकृत्य विमर्दयेत् ।  
पद्मरागप्रलेपं तु रसे ग्रासं तु दापयेत् ॥ १,५.१२ ॥  
भक्षितव्यं प्रयत्नेन नत्वा च गुरुदेवयोः ।  
सर्वसिद्धान्नमस्कृत्य देवताश्च विशेषतः ॥ १,५.१३ ॥  
मूर्च्छाङ्गदाहश्च ततो जायते नात्र संशयः ।  
आत्मानमुत्थितं पश्येद्दिव्यदेहो महाबलः ॥ १,५.१४ ॥  
शङ्खकाहलनिर्घोषैः सिद्धविद्याधरैः सह ।  
इच्छया विचरेल्लोकान् कामरूपी विमानगः ॥ १,५.१५ ॥  
देवा वै यत्र लीयन्ते सिद्धस्तत्रैव लीयते ।  
\[अन्यो जारणाप्रकारः\]  
पुनरन्यं प्रवक्ष्यामि जारणायोगमुत्तमम् ॥ १,५.१६ ॥  
सुघृष्टं पातितं सूतं सर्वदोषोज्झितं ततः ।  
शाकपल्लवसारेण विष्णुक्रान्तारसेन च ॥ १,५.१७ ॥  
पालाशपुष्पतोयेन भावितं गन्धकं समम् ।  
समं कृष्णाभ्रसत्वं च रसकं चाष्टकं गुणम् ॥ १,५.१८ ॥  
तीक्ष्णशुल्बोरगं चैव कूर्मयन्त्रेण जारयेत् ।  
काञ्चनं जारयेत्पश्चाद्बिडयोगेन पार्वति ॥ १,५.१९ ॥  
ततः सिद्धं विजानीयाद्द्वैधं शुल्वस्य दापयेत् ।  
कर्मसंख्याप्रमाणेन नागो भवति काञ्चनम् ॥ १,५.२० ॥  
अतः परं प्रवक्ष्यामि जारणाक्रममुत्तमम् ।  
बीजचूर्णानि तैलेन भावयित्वा पुनः पुनः ॥ १,५.२१ ॥  
षोडशांशेन तं ग्रासमङ्गुल्या मर्दयेच्छनैः ।  
आर्द्रकादि ततो योगाद्दातव्यं षोडशांशतः ॥ १,५.२२ ॥  
भूर्जे दत्त्वा ततो देयं डोलायन्त्रे विनिक्षिपेत् ।  
अहोरात्रेण तद्बीजं सूतको ग्रसति प्रिये ॥ १,५.२३ ॥  
समुद्धृत्य रसं देवि खल्वे संमर्दयेत्ततः ।  
ततो यन्त्रे विनिक्षिप्य दिवारात्रं दृढाग्निना ॥ १,५.२४ ॥  
तप्तं समुद्धृतं यन्त्रात्तप्तखल्वे विमर्दयेत् ।  
मर्दयित्वार्द्रके पिण्डे क्षिप्त्वाथ त्रिपुटं दहेत् ॥ १,५.२५ ॥  
ततो गर्भे पतत्याशु जरते तत्सुखेन तु ।  
डोलायन्त्रे ततो दद्यादार्द्रपिण्डेन संयुतम् ॥ १,५.२६ ॥  
तृतीयदिवसे सूतो जरते ग्रसते ततः ।  
समजीर्णं ततो यावत्डोलायन्त्रे विचक्षणः ॥ १,५.२७ ॥  
पश्चात्कच्छपयन्त्रेण समजीर्णं तु पार्वति ।  
ताम्रांशद्वादशांशेन कच्छपेन तु जारयेत् ॥ १,५.२८ ॥  
प्राग्वदार्द्रकयोगं च गर्भद्रावणमेव च ।  
पश्चात्तं देवि निक्षिप्य पुटं दद्याद्विचक्षणः ॥ १,५.२९ ॥  
अष्टांशेन ततो ग्रासं गर्भद्रावं च पूर्ववत् ।  
कन्दोदरे सूरणस्य तं विनिक्षिप्य सूतकम् ॥ १,५.३० ॥  
पुटयेद्वार्तिकस्तावत्यावत्कन्दो न दह्यते ।  
पादांशेन तु मूषायां ग्रासः सूते विधीयते ॥ १,५.३१ ॥  
पूर्ववच्च बिडं दद्याद्गर्भद्रावणमेव च ।  
एवं चतुर्गुणे जीर्णे सूतको बलवान् भवेत् ॥ १,५.३२ ॥  
ततः शलाकया ग्रासमग्निस्थो ग्रसते रसः ।  
ततो रत्नानि जार्याणि वक्ष्यमाणक्रमेण तु ॥ १,५.३३ ॥  
अभ्रकं भ्रामकं चैव शङ्खनाभिं तथैव च ।  
रसानुपरसान्दत्त्वा महाजारसमन्वितम् ॥ १,५.३४ ॥  
वज्रकन्दलतां ब्राह्मीमेषशृङ्ग्यमृतायसम् ।  
कटुतुम्बस्य बीजानि मृतलोहानि पाचयेत् ॥ १,५.३५ ॥  
सर्वाणि समभागानि शिखिशोणितमर्दितम् ।  
तावत्तं मर्दयेत्प्राज्ञो यावत्कर्म दृढं भवेत् ॥ १,५.३६ ॥  
मूषा मल्लाकृतिश्चैव कर्तव्याच्छादनैः सह ।  
तन्मध्ये स्थापयेत्सूतमधोवातेन धामयेत् ॥ १,५.३७ ॥  
आदौ तावत्प्रकर्तव्यं वज्रमौषधलेपितम् ।  
गृह्यते नात्र सन्देहो यथा तीव्रहुताशने ॥ १,५.३८ ॥  
कुलिशादि भवेद्दग्धं करीषा तेन मर्दयेत् ।  
यावदेकादशगुणं कुलिशं जारयेद्बुधः ॥ १,५.३९ ॥  
संदग्धा शङ्खनाभिश्च मातुलुङ्गरसप्लुता ।  
मुक्ताफलं ततो देयं वज्रजीर्णे तु सूतके ॥ १,५.४० ॥  
अनेन क्रमयोगेन ह्येकादशगुणं भवेत् ।  
केवलं शिखिपित्तं च नीलीनिर्यासमिश्रितम् ॥ १,५.४१ ॥  
नीलोत्पलानि लिप्तानि निक्षिप्तानि तु सूतके ।  
रसः पिबेन्महारागान् हीनरागान् परित्यजेत् ॥ १,५.४२ ॥  
रत्नानि शिखिपित्तं च महारत्नसमन्वितम् ।  
सद्रत्नं लेपयेत्तेन प्रक्षिपेद्रसमध्यतः ॥ १,५.४३ ॥  
रजनी चैव कङ्कुष्ठं ब्रह्मनिर्यासभावितम् ।  
जारणं पुष्परागस्य तेनैव सह दापयेत् ॥ १,५.४४ ॥  
बहुरत्नेषु जीर्णेषु भृङ्गराजेषु सुव्रते ।  
रसेन्द्रो दृश्यतां देवि नीलपीतारुणच्छविः ॥ १,५.४५ ॥  
\[धूमवेधीरसः\]  
शुद्धानि हेमपत्राणि शतांशेनानुलेपयेत् ।  
पुटेन मारयेदेतदिन्द्रगोपनिभं भवेत् ॥ १,५.४६ ॥  
संस्पर्शाद्वेधयेत्सर्वमिदं हेम मृतं प्रिये ।  
त्रिभागं सूतकेन्द्रस्य तेनेव सह कारयेत् ॥ १,५.४७ ॥  
मूषामध्ये स्थिते तस्मिन् पुनस्तेनैव जारयेत् ।  
धूमवेधी भवेद्देवि पुनः पुनः प्रसारितः ॥ १,५.४८ ॥  
अनेन क्रमयोगेन यदि जीर्णा त्रिशृङ्खला ।  
वेधयेन्नात्र सन्देहो गिरिपाषाणभूतलम् ॥ १,५.४९ ॥  
पार्श्वे ज्योतिः प्रदृश्येत ऊर्ध्वं दृश्येत तेन वै ।  
भूचरं तं विजानीयाद्रसेन्द्रं नात्र संशयः ॥ १,५.५० ॥  
तेनाश्रान्तगतिर्देवि योजनानां शतं व्रजेत् ।  
दिव्यतेजा महाकायो दिव्यदृष्टिर्महाबलः ॥ १,५.५१ ॥  
सर्वरोगविनिर्मुक्तो जीवेच्चन्द्रार्कतारकम् ।  
तस्य मूत्रपुरीषं तु सर्वलोहानि विध्यति ॥ १,५.५२ ॥  
\[अन्ये वेधप्रकाराः\]  
समजीर्णेन वज्रेण हेम्ना च सहितेन च ।  
अग्निस्थो जारयेल्लोहान् बन्धमायाति सूतकः ॥ १,५.५३ ॥  
सारयेत्तेन बीजेन सहस्रमपि वेधयेत् ।  
सारितं जारयेत्पश्चात्लेप्यं क्षेप्यं सहस्रतः ॥ १,५.५४ ॥  
सारयेत्तेन बीजेन लक्षवेधमवाप्नुयात् ।  
अनेन क्रमयोगेन कोटिवेधी भवेद्रसः ॥ १,५.५५ ॥  
केवलं तु यदा वज्रं समजीर्णं तु कारयेत् ।  
बद्धः सूतस्तदा ज्ञेयो निष्कम्पो निरुपद्रवः ॥ १,५.५६ ॥  
अग्निस्थो जायते सूतः शलाकां ग्रसते क्षणात् ।  
हठाग्निना धाम्यमानो ग्रसते सर्वमादरात् ॥ १,५.५७ ॥  
ग्रसते जरते सूतमायुर्द्रव्यप्रदायकः ।  
मूषास्थं धमयेत्सूतं हठाग्नौ नैव कम्पयेत् ॥ १,५.५८ ॥  
जारयेत्सर्वरत्नानि बद्धः खेचरतां नयेत् ।  
अष्टलोहेऽष्टगुणिते जीर्णे स्याद्रसबन्धनम् ॥ १,५.५९ ॥  
लोहानि सर्वांस्त्रिगुणं त्रिगुणं कनकं तथा ।  
धूमावलोके वेधी स्यात्भवेन्निर्वाणदोऽम्बरः ॥ १,५.६० ॥  
आदावष्टगुणं जार्यं व्योमसत्त्वं महारसे ।  
समं हेमदशांशेन वज्ररत्नानि जारयेत् ॥ १,५.६१ ॥  
समं च जारयेद्वज्रं तदासौ खेचरो रसः ।  
क्रमे प्रदक्षिणावर्तः कोटिवेधी च जायते ॥ १,५.६२ ॥  
\[जीर्णद्रव्यमानभेदाद्वेधे विशेषः\]  
समे तु पन्नगे जीर्णे दशवेधी भवेद्रसः ।  
द्विगुणे शतवेधी स्यात्सहस्रं त्रिगुणे भवेत् ॥ १,५.६३ ॥  
चतुर्गुणेऽयुतं देवि क्रमेणानेन वर्धयेत् ।  
उत्तरोत्तरवृद्ध्या तु जारयेत्तत्र पन्नगम् ॥ १,५.६४ ॥  
कुटिलं पन्नगं जार्यं नवसंख्याक्रमेण तु ।  
दत्त्वा क्रमेण देवेशि कोटिवेधी भवेद्रसः ॥ १,५.६५ ॥  
गन्धकादिमपाषाणे षड्गुणे जीर्णतां गते ।  
रोगहर्ता रसः स्यात्तु समुखे तवदा भवेत् ॥ १,५.६६ ॥  
तस्मिन् शतगुणे जीर्णे रुग्जरामृत्युहा भवेत् ।  
अभ्रकादिमपाषाणसत्त्वान्यात्मसमं ग्रसन् ॥ १,५.६७ ॥  
रुग्जरा मरणं जित्वा शतवेधी रसो भवेत् ।  
शतायुर्द्विगुणे जीर्णे सूतः साहस्रवेधकः ॥ १,५.६८ ॥  
चतुर्गुणे सहस्रायुः पारदोऽयुतवेधकः ।  
रसश्चाष्टगुणे जीर्णे लक्षायुर्लक्षवेधकः ॥ १,५.६९ ॥  
ब्रह्मायुः षोडशगुणे कोटिवेधी भवेद्रसः ।  
द्वात्रिंशद्गुणिते जीर्णे खेचरत्वादिसिद्धिदः ॥ १,५.७० ॥  
विष्णोरायुर्बलं दत्ते पारदः स्पर्शवेधकः ।  
चतुःषष्टिगुणे जीर्णे शिवायुः शब्दवेधकः ॥ १,५.७१ ॥  
\[षड्गुणाभ्रकजारणेन सर्वदोषनाशः\]  
रसस्य सर्वदोषास्तु षड्गुणेनाभ्रकेण तु ।  
जीर्णेन नाशमायान्ति नात्र कार्या विचारणा ॥ १,५.७२ ॥  
तदा ग्रसति लोहानि त्यजेच्च गतिमात्मनः ।  
\[पञ्चावस्था\]  
धूमश्चिटिचिटिश्चैव मण्डूकप्लुतिरेव च ॥ १,५.७३ ॥  
सकम्पश्च विकम्पश्च पञ्चावस्था रसस्य तु ।  
समजीर्णो भवेद्बालो यौवनस्थश्चतुर्गुणः ॥ १,५.७४ ॥  
वृद्धः षड्गुणजीर्णस्तु सर्वकर्मकरः शुभः ।  
\[जारणे क्रमः\]  
गन्धकं जारयेदादौ सर्वसत्त्वान्यतः परम् ॥ १,५.७५ ॥  
ततः सर्वाणि लोहानि द्वन्द्वानि विविधानि च ।  
पक्वबीजानि रत्नानि द्रुतिसत्त्वे च जारयेत् ॥ १,५.७६ ॥  
चतुःषष्ट्यंशके पूर्वं द्वात्रिंशांशे तृतीयकः ।  
तृतीयः षोडशांशे तु चतुर्थश्चाष्टमेन च ॥ १,५.७७ ॥  
पञ्चमोऽथ चतुर्थांशे षष्ठो द्व्यंशे प्रकीर्तितः ।  
शतांशे सप्तमो ज्ञेयो ग्रासमानं रसस्य तु ॥ १,५.७८ ॥  
\[ग्रासमानभेदेन स्वरूपभेदः\]  
चतुःषष्ट्यंशके ग्रासे दण्डधारी भवेद्रसः ।  
जलूकाभो द्वितीये तु ग्रासयोगे सुरेश्वरि ॥ १,५.७९ ॥  
ग्रासे रसात्तृतीये च काकविष्ठासमो भवेत् ।  
चतुर्थो गोलकाकारः पञ्चमे दहनप्रभः ॥ १,५.८० ॥  
षष्ठे सूर्यप्रभः सूतस्तेजःपुञ्जश्च सप्तमे ।  
रसराजस्य देवेशि क्रमाज्जीर्णस्य लक्षणम् ॥ १,५.८१ ॥  
समांशं द्विगुणं ग्रासं ततः सूते चतुर्गुणम् ।  
तथा चाष्टगुणं देवि जारयेच्च कलागुणम् ॥ १,५.८२ ॥  
द्वात्रिंशद्गुणितं देवि चतुःषष्टिगुणं क्रमात् ।  
\[संस्कारैर्जायमाना गुणाः\]  
तीव्रत्वं जनयेत्स्वेदादमलत्वं च मर्दनात् ॥ १,५.८३ ॥  
मूर्छनाद्दोषराहित्यमुत्थानात्पूतिनाशनम् ।  
रसायनं पातनेन रोधादाप्यायनं भवेत् ॥ १,५.८४ ॥  
अचापल्यं नियमनाद्दीपनात्समुखो ज्वलेत् ।  
वासनाद्योगसांगत्यं चारणाद्बलचारिता ॥ १,५.८५ ॥  
जारणाद्बन्धनं सम्यगेकत्वं द्रावणद्वयात् ।  
रक्तत्वं रञ्जनात्तस्य व्यापित्वं सारणात्रयात् ॥ १,५.८६ ॥  
क्रामित्वं क्रामणाद्देहलोहेष्वपि च वेधनात् ॥ १,५.८७ ॥


आक्, १, ६  
\[देहवेधक्रमः\]  
प्रणम्य शिरसा शम्भुं पप्रच्छ गिरिजात्मजा ।  
श्रीभैरवी ।  
देहवेधस्त्वया पूर्वं संक्षेपात्कथितः प्रभो ॥ १,६.१ ॥  
तं देहवेधमाचक्ष्व सम्यक्जानाम्यहं यथा ।  
श्रीभैरवः ।  
देवि प्रवक्ष्यामि देवानामपि दुर्लभम् ॥ १,६.२ ॥  
योगिनां भोगयुक्तानां देहवेधं सुरेश्वरि ।  
पाचनादि प्रकुर्वीत पञ्चकर्मविधानतः ॥ १,६.३ ॥  
\[पञ्चकर्माणि; १. पाचनम्\]  
लवणादिसमुत्क्लिष्टान् दोषान् संशोधयेत्क्रमात् ।  
ततो जीर्णरसं चाद्यात्क्रमादेवं सुरेश्वरि ॥ १,६.४ ॥  
लघ्वाहारो दिवा भूत्वा क्षुद्राधान्याकनागरम् ।  
एतत्त्रयं पलोन्मेयमुदकेष्ववलोडयेत् ॥ १,६.५ ॥  
अष्टावशिष्टं संक्वाथ्य प्रतिरात्रं पिबेत्त्र्यहम् ।  
अनन्तरं वराक्वाथं पूर्ववत्त्रिदिनं पिबेत् ॥ १,६.६ ॥  
इति पाचनमातन्यादथ स्नेहनमाचरेत् ।  
\[२. स्नेहनम्\]  
घृतौदनं छागरसं दिवा भुञ्जीत मात्रया ॥ १,६.७ ॥  
आज्यान्नं वा मुद्गरसं लघ्वाशी स्याद्दिने सुधीः ।  
रात्रौ पिबेद्घृतं गव्यं सैन्धवेन समन्वितम् ॥ १,६.८ ॥  
निष्कमेकं सैन्धवं च घृतं निष्कचतुष्टयम् ।  
भृङ्गामलकतैलेन सर्वाङ्गमभिषेचयेत् ॥ १,६.९ ॥  
एवं सप्तदिनं कुर्यात्स्नेहनं परमं हितम् ।  
\[३. स्वेदनम्\]  
मत्स्यमांसं माषतिलयवजामलसक्तवः ॥ १,६.१० ॥  
सर्वमेतद्भवेत्प्रस्थमेकाष्ठीलागरूबला ।  
रास्ना व्याघ्री घनापत्रं कौशिकातिविषा निशा ॥ १,६.११ ॥  
सर्वमेतद्द्वयपलं तक्रक्षीराम्बुकांजिकम् ।  
द्व्याढके निक्षिपेत्सर्वं मृत्पात्रे क्वाथयेत्सुधीः ॥ १,६.१२ ॥  
कुर्यात्तस्योष्मणा गात्रं स्विन्नं द्विघटिकावधि ।  
एवं सप्तदिनं कुर्यात्स्वेदनं परमं हितम् ॥ १,६.१३ ॥  
\[४ वमनम्\]  
मदनस्य फलं चैकं पाठा षोडशिकं जलम् ।  
पादावशिष्टं संक्वाथ्य तज्जले वस्त्रशोधिते ॥ १,६.१४ ॥  
पिप्पलीन्द्रयवा यष्टिलवणं कर्षमात्रकम् ।  
निक्षिपेच्च पिबेत्प्रातर्वान्तिः स्यात्सर्वरोगहा ॥ १,६.१५ ॥  
\[५. विरेचनम्\]  
सूतटङ्कणगन्धाश्म त्रिकटुं त्रिफलां समम् ।  
एतैः समं तु जेपालं श्लक्ष्णं तत्परिमर्दयेत् ॥ १,६.१६ ॥  
गुञ्जाद्वितयमात्रं तु गुडेन सह भक्षयेत् ।  
विरेचनमिति प्रोक्तं सर्वव्याधिविनाशनम् ॥ १,६.१७ ॥  
पञ्चकर्मेति कथितं क्रमात्कुर्याद्विरेचने ।  
\[दोषशोधकयोगाः\]  
केतकीस्तनजम्बीरं प्रत्यहं कुडुवं पिबेत् ॥ १,६.१८ ॥  
सप्तवासरपर्यन्तं प्रातर्लवणदोषहृत् ।  
सलिले षोडशपले त्रिफलैकपलं क्षिपेत् ॥ १,६.१९ ॥  
क्वाथयेत्पादशेषं तत्तस्मिन् शीते मधोः पलम् ।  
पिबेत्प्रभाते त्रिदिनं क्षारदोषहरं परम् ॥ १,६.२० ॥  
विडङ्गं सवचाकुष्ठं केतकीस्तनसंयुतम् ।  
क्वथितं त्रिदिनं पीतमम्लदोषहरं पिबेत् ॥ १,६.२१ ॥  
अथवा तिन्त्रिणीक्षारसलिलं पलमात्रकम् ।  
यवक्षारसिताकर्षं संयोज्य त्रिदिनं पिबेत् ॥ १,६.२२ ॥  
अम्लदोषविनाशोऽयं कथितश्च रसायने ।  
वचाबिडालपालाशबीजजन्तुघ्नकर्षकम् ॥ १,६.२३ ॥  
कर्षं गुडं च तत्सर्वं भक्षयेदुष्णवारि च ।  
पिबेत्प्रातस्त्रिदिवसं भवेत्तत्क्रिमिपातनम् ॥ १,६.२४ ॥  
श्यामावह्निविडङ्गानि वाशा त्र्यूषं फलत्रयम् ।  
सैन्धवं देवदारुं च मुस्ता चैतत्समं समम् ॥ १,६.२५ ॥  
घृतैः कर्षं लिहेत्प्रातः सप्ताहात्सर्वरोगजित् ।  
एवं कृत्वा देहशुद्धिं शाल्यन्नं क्षीरभोजनम् ॥ १,६.२६ ॥  
सम्यग्जातबलो भूत्वा ततः कुर्याद्रसायनम् ।  
\[रसायनोपयोगः\]  
क्षीराज्यामलकरसक्षौद्रैः सुरतरूद्भवम् ॥ १,६.२७ ॥  
तैलं निर्मथ्य तत्सर्वं द्विपलं प्रत्यहं पिबेत् ।  
मासेन कान्तिर्मेधा च भवत्येव न संशयः ॥ १,६.२८ ॥  
द्वितीयमासि पूर्वोक्तं तत्पिबेत्तच्चतुःपलम् ।  
तेन शाम्यन्ति दोषाश्च विकारा नेत्रसम्भवाः ॥ १,६.२९ ॥  
पुनस्तृतीये मासे तु सेव्यं षट्पलमात्रकम् ।  
तेनामरवपुर्भूयान्महातेजा भवेद्ध्रुवम् ॥ १,६.३० ॥  
\[आरोटरससेवाक्रमः\]  
अथारोटरसः सेव्यः क्रमेण परमेश्वरि ।  
अयःशुल्बाभ्रताप्येभ्यः पातितो मारितः क्रमात् ॥ १,६.३१ ॥  
अयमारोटकरसो देहसिद्धिकरः परः ।  
स्वेदनाद्यैश्च संस्कारैः सप्तभिः संस्कृतो रसः ॥ १,६.३२ ॥  
मूर्छितो रञ्जितो देवि सूतस्त्वारोटकः स्मृतः ।  
रसायने रोगशान्त्यां श्रेष्ठः सर्वगुणप्रदः ॥ १,६.३३ ॥  
कान्ताभ्रसत्वारोटाश्च समं गुञ्जाद्वयोन्मितम् ।  
मध्वाज्यत्रिफलाभिश्च मासमेकं भजेदिति ॥ १,६.३४ ॥  
एवं क्रमेण संसेव्यं द्वित्रिवेदेषुषट्क्रमात् ।  
एवं षोडशमासान्तं गुञ्जाषोडशमात्रकम् ॥ १,६.३५ ॥  
आरोटकरसे चेत्थं कुर्यान्मत्प्राणवल्लभे ।  
वलीपलितनिर्मुक्तो जीवेच्च शरदः शतम् ॥ १,६.३६ ॥  
\[आरोटरसः\]  
कान्तसत्त्वाभ्रसत्त्वं च स्वर्णजीर्णरसस्तथा ।  
सर्वमेतत्समीकृत्य भजेदारोटकं तथा ॥ १,६.३७ ॥  
क्षेत्रीकरणमेतद्धि सहस्रायुष्यकारकम् ।  
अभूमौ योजितः सूतो न प्ररोहति कुत्रचित् ॥ १,६.३८ ॥  
तस्मात्क्षेत्रमकृत्वैव योजयेद्यस्तु सूतकम् ।  
न प्ररोहेदस्य शुभं बीजमिवोषरे ॥ १,६.३९ ॥  
\[खोटबद्धरससेवाक्रमः\]  
पूर्वोक्तखोटबद्धस्य सूतस्य विधिमुत्तमम् ।  
क्रामणं च क्रमाद्वक्ष्ये तथा विधिनिषेधनम् ॥ १,६.४० ॥  
शृणु पार्वति यत्नेन त्वत्प्रीत्या कथयाम्यहम् ।  
कान्ताभ्रस्वर्णवज्राणि रसस्य क्रामणं परम् ॥ १,६.४१ ॥  
क्रामणेन विना सूतो न सिध्येद्देहलोहयोः ।  
गुञ्जामात्रं खोटबद्धं क्रामणक्षौद्रसंयुतम् ॥ १,६.४२ ॥  
मासमेकं भजेदित्थं पुनर्विधिक्रमेण वै ।  
मासषोडशपर्यन्तं यथारोटरसस्तथा ॥ १,६.४३ ॥  
स शतायुष्यमाप्नोति सर्वरोगविवर्जितः ।  
पलमात्रोपयोगेन व्याधिभिर्नाभिभूयते ॥ १,६.४४ ॥  
द्वितीये शुक्रवृद्धिः स्यात्तृतीये बलवान् भवेत् ।  
चतुर्थे पलितं हन्ति वलिं जयति पञ्चमे ॥ १,६.४५ ॥  
षष्ठे श्रुतिधरो वाग्मी सप्तमे नेत्ररोगहृत् ।  
अष्टमे तार्क्ष्यदृष्टिः स्याद्ब्रह्मायुर्ब्रह्मविक्रमः ॥ १,६.४६ ॥  
उपयुञ्ज्यान्नवपलं सिद्धिमेलापकं भवेत् ।  
विनियुञ्ज्याद्दशपलं द्वितीयः शङ्करो भवेत् ॥ १,६.४७ ॥  
सहस्रायुष्यकरं सूतं माषमात्रं भजेन्नरः ।  
अयुतायुष्करं सूतं यवमात्रं भजेत्प्रिये ॥ १,६.४८ ॥  
लक्षायुष्यकरं सूतं व्रीहिमात्रं भजेत्सुधीः ।  
कोट्यां भजेत्सूतं खादयन्मुद्गमात्रकम् ॥ १,६.४९ ॥  
एतत्सर्वं रसानां तु क्रामणं पूर्ववद्भवेत् ।  
सहस्रायुःप्रदः सूतो ब्रह्मत्वं विदधाति सः ॥ १,६.५० ॥  
अयुतायुष्करः सूतो विष्णुतां प्रददाति च ।  
लक्षायुष्यकरः सूतो रुद्रत्वमुपपादयेत् ॥ १,६.५१ ॥  
कोट्यायुष्यप्रदः सूतः शिवत्वं विदधाति च ।  
माक्षीकजीर्णसूतस्तु धनदत्वं ददाति वै ॥ १,६.५२ ॥  
इन्द्रत्वं विमलाजीर्णस्त्वभ्रजीर्णोऽर्कतां ददेत् ।  
ब्रह्मतां शुल्बजीर्णश्च विष्णुतां तारजारितः ॥ १,६.५३ ॥  
रुद्रता हेमजीर्णे स्यादीशत्वं वज्रजारिते ।  
सदाशिवत्वं च ददेत्पारदो द्रुतिजारितः ॥ १,६.५४ ॥  
सच्चिदानन्दरूपत्वं सूतको बीजजारितः ।  
सामान्येन तु तीक्ष्णेन रुद्रत्वं प्राप्नुयान्नरः ॥ १,६.५५ ॥  
एवं यो लोहजीर्णं तु भक्षयेद्भस्मसूतकम् ।  
जलेन जलरूपी स्यात्स्थलेन स्थलतां व्रजेत् ॥ १,६.५६ ॥  
तेजस्त्वं तेजसा देवि वायुना वायुरूपभाक् ।  
कर्ता हर्ता स्वयं साक्षाच्छापानुग्रहकारकः ॥ १,६.५७ ॥  
यत्र मूत्रपुरीषं तु साधकस्तु परित्यजेत् ।  
पाषाणं मृण्मयं तत्र स्पृष्टं भवति काञ्चनम् ॥ १,६.५८ ॥  
प्रस्वेदात्तस्य गात्रस्य लोहान्यष्टौ च वेधयेत् ।  
तत्सर्वं कनकं दिव्यं भक्षिते द्वादशे पले ॥ १,६.५९ ॥  
अथवा तारजीर्णं तु भक्षयेद्भस्मसूतकम् ।  
शुल्बारं वङ्गघोषं च तत्स्वेदात्तारता भवेत् ॥ १,६.६० ॥  
अथवा तीक्ष्णजीर्णं तु भक्षयेद्भस्मसूतकम् ।  
मूत्रेण तस्य स्पृष्टं तु वङ्गं व्रजति तारताम् ॥ १,६.६१ ॥  
एकैकेन निषेकेन स्तम्भनं नागवङ्गयोः ।  
गुञ्जामात्रं रसं देवि हेमजीर्णं तु भक्षयेत् ॥ १,६.६२ ॥  
द्विगुञ्जं तारजीर्णस्य रविजीर्णस्य च त्रयम् ।  
तीक्ष्णाभ्रकान्तमाषैकं गुंजैका द्वेऽथवा भवेत् ॥ १,६.६३ ॥  
वज्रवैक्रान्तजीर्णं तु भक्षयेत्सर्षपोन्मितम् ।  
नागवङ्गवसाकीटविषोपविषसंयुतम् ॥ १,६.६४ ॥  
मूत्रयुक्तं हठाद्बद्धं त्यजेत्कल्कं रसायने ।  
हेमतारप्रवेशेन जातो योऽग्निसहः क्रमात् ॥ १,६.६५ ॥  
बद्धश्च रसराजोऽयं देहसिद्धिप्रदो भवेत् ।  
वज्रायस्कान्तमाक्षीकवैक्रान्ताभ्रककाञ्चनम् ॥ १,६.६६ ॥  
एतैर्जीर्णो यथालाभं रसः शस्तो रसायने ।  
षडेवोपरसाश्चैव भक्षणार्थं रसायने ॥ १,६.६७ ॥  
भस्मनस्तीक्ष्णजीर्णस्य पलमेकं तु भक्षयेत् ।  
दशवर्षसहस्राणि वज्रकायः स जीवति ॥ १,६.६८ ॥  
एवं च द्वादशपलं तीक्ष्णजीर्णस्य भक्षयेत् ।  
एवं जीवन्महाकल्पं प्रलयान्ते शिवं व्रजेत् ॥ १,६.६९ ॥  
भस्मनः शुल्बजीर्णस्य पलेन ब्राह्ममायुषम् ।  
द्विपले वैष्णवायुष्यं रुद्रायुस्त्रिपलेन तु ॥ १,६.७० ॥  
चतुर्थे तु पले देवि शिवत्वं प्राप्नुयान्नरः ।  
हेमजीर्णे भस्मसूते त्रिपले भक्षिते क्रमात् ॥ १,६.७१ ॥  
अष्टाशीतिसहस्राणि योगिन्यो मददर्पिताः ।  
तस्य तिष्ठन्ति किंकर्यः कामरूपी भवेन्नरः ॥ १,६.७२ ॥  
यद्यद्भावयते रूपं तत्तद्रूपधरो भवेत् ।  
यत्र यत्र विलीयन्ते सिद्धिस्तत्रैव लीयते ॥ १,६.७३ ॥  
मिते पले द्वादशभिर्हेमभस्मनि भक्षिते ।  
गुंजैकमात्रं देवेशि ज्ञात्वा चाग्निबलं निजम् ॥ १,६.७४ ॥  
घृतेन मधुना चाद्यात्ताम्बूलं कामिनीं भजेत् ।  
एको हि दोषः सूक्ष्मोऽपि भक्षिते भस्मसूतके ॥ १,६.७५ ॥  
त्रिःसप्ताहाद्वरारोहे कामान्धो जायते नरः ।  
कामिनीनां सहस्रं तु क्षोभयेद्दिवसान्तरे ॥ १,६.७६ ॥  
नारीसङ्गाद्वरारोहे देहे क्रामति सूतकः ।  
नारीसङ्गाद्विना देवि ह्यजीर्णं तस्य जीर्यते ॥ १,६.७७ ॥  
मैथुनाच्चलिते शुक्ले त्रिसप्ताहादधः कृतात् ।  
जायते प्राणसंदेहस्तावन्मैथुनं त्यजेत् ॥ १,६.७८ ॥  
युवत्या जल्पनं कार्यं युवत्या चाङ्गमर्दनम् ।  
यस्याः स्पर्शनमात्रेण रसः क्रामति विग्रहे ॥ १,६.७९ ॥  
यथा तथा ह्लादयते सुस्त्रीरूपनिरीक्षणम् ।  
तथा क्रामति देवेशि सूतकोऽसौ ततः क्षणात् ॥ १,६.८० ॥  
अश्वत्थसदृशो यस्या आधारश्च समः शुभः ।  
तादृशस्तु भगो देवि भाजने तु रसायने ॥ १,६.८१ ॥  
निर्मांसश्चैव दीर्घश्च भगः शुष्कशिरास्तथा ।  
दुःखदारिद्र्यकर्तारं वर्जयेत्तं रसायने ॥ १,६.८२ ॥  
पक्षे शुक्ले शुभदिने चन्द्रताराबलान्विते ।  
सुमुहूर्ते चिन्त्य शिवानलविप्रगुरून्द्विजः ॥ १,६.८३ ॥  
संतुष्टः सुमना भूत्वा रसं सेवेत सिद्धिदम् ।  
पयसा हेमशुण्ठीभ्यां नस्यं क्रामणमुत्तमम् ॥ १,६.८४ ॥  
हेमादि षड्लोहकृतमञ्जनं क्रामणं परम् ।  
\[रससेवायां पथ्यापथ्यम्\]  
अतः परं प्रवक्ष्यामि रससेवाहिताहितम् ॥ १,६.८५ ॥  
रक्तशाल्यन्नगोधूमं गव्यं क्षीरं घृतं दधि ।  
जाङ्गलं पललं मुद्गं शर्करा मधु सैन्धवम् ॥ १,६.८६ ॥  
हंसोदकं वास्तुकं च मेघनादः पुनर्नवा ।  
पटोलालाबुकदलीधान्यकेक्षुकदाडिमम् ॥ १,६.८७ ॥  
नालिकेराम्बु विश्वं च सदा ताम्बूलचर्वणम् ।  
गन्धसारं कुङ्कुमं च मृगनाभिं विलेपयेत् ॥ १,६.८८ ॥  
सुरभीणि सुपुष्पाणि मृदुशय्येष्टकामिनीः ।  
शिवात्मज्ञानकथनं मृदुभाषा सुखासिका ॥ १,६.८९ ॥  
दिव्याम्बराणि शुद्धानि छाया चाल्पविपर्यटम् ।  
मृत्युञ्जयजपो हर्षो मन्दहासश्च शुद्धता ॥ १,६.९० ॥  
नर्तनालोकनं गीतश्रवणं शिवपूजनम् ।  
देवाग्निगुरुविप्राणां वन्दनं श्रुतिपालनम् ॥ १,६.९१ ॥  
समाधिः प्राणिकरुणा सत्यवाक्यं हितं प्रियम् ।  
वाग्देहमनसा चेष्टा यथा दुःखनिरोधिनी ॥ १,६.९२ ॥  
एतत्सर्वं रसेन्द्रस्य क्रामणं कथितं प्रिये ।  
अहितं रससेवायाः कथयामि शृणु प्रिये ॥ १,६.९३ ॥  
अत्यशनं चातिपानमतिनिद्रातिजागरम् ।  
अकाले भोजनं स्त्रीणामतिसङ्गोऽप्यसङ्गिता ॥ १,६.९४ ॥  
अस्थानमदहासाश्च हर्षः कोपोऽधिकस्पृहा ।  
बहुजल्पो जलक्रीडा दुःखमत्यन्तचिन्तनम् ॥ १,६.९५ ॥  
कलिङ्गं कारवेल्लं च कूष्माण्डः कर्कटी तथा ।  
काकमाची कुलत्थं च कार्कोटी च कुसुम्भिका ॥ १,६.९६ ॥  
तिलातसीतैलमाषकपोतकमसूरकाः ।  
तक्रभक्तं च सौवीरं तिक्तकट्वम्ललावणम् ॥ १,६.९७ ॥  
क्षारं क्षौद्रं पिच्छिलं च पित्तलं च परूषकम् ।  
माहिषीः क्षीरविकृतीर्विदरं सहकारकम् ॥ १,६.९८ ॥  
नारङ्गबिल्वलिकुचशिग्रुनैवेद्यभोजनम् ।  
अग्निस्पर्शनमङ्घ्रिभ्यां ताडनं गोद्विजन्मनोः ॥ १,६.९९ ॥  
कुमारीबालतुरगपश्वादीनां च ताडनम् ।  
पातकं प्राणिहिंसा च छेदनं भूरुहामपि ॥ १,६.१०० ॥  
अक्षादिसप्तव्यसनं छायाश्वत्थकपित्थयोः ।  
लिङ्गस्त्रीनरखट्वानां तथा द्वीपिविभीतयोः ॥ १,६.१०१ ॥  
चतुष्पथातिनिर्विक्तस्थाने विण्मूत्रमोचनम् ।  
शिवद्विजगुरुस्त्रीणां वीरयोनियतात्मनाम् ॥ १,६.१०२ ॥  
समयश्रुतिसूतानां नदीतीर्थाम्भसां नृणाम् ।  
पलाण्डुहिङ्गुलशुनराजिकाबृहतीद्वयम् ॥ १,६.१०३ ॥  
निष्पावलङ्घनोद्वर्तिनिशाशाभरणन्दिता ।  
सुप्तिर्मद्यासवौ ताम्रचूडश्च जलजामिषम् ॥ १,६.१०४ ॥  
तीक्ष्णोष्णगुरुविष्टम्भिरूक्षशुष्कामिषं मधु ।  
कदलीपत्रकांस्येषु भोजनं घर्मसेवनम् ॥ १,६.१०५ ॥  
एतानि द्रव्यजालानि निषिद्धानि रसायने ।  
\[अपथ्यजनिता रोगाः\]  
सेवेत चेत्प्रमादेन विकृतिर्जायते क्षणात् ॥ १,६.१०६ ॥  
रसाजीर्णे भवेत्कान्ते शोषो मूर्च्छा भ्रमो ज्वरः ।  
क्लमः कम्पः शकृन्मूत्ररोधनं शूलवेपथुः ॥ १,६.१०७ ॥  
अनिद्रालस्यहिक्का च कासश्वासविजृम्भिकाः ।  
अरोचकातिसारश्च लिङ्गस्तम्भोऽक्षिकुक्षिषु ॥ १,६.१०८ ॥  
वक्षःकर्णोदराङ्घ्रौ च मेढ्रे शिरसि सन्धिषु ।  
दाहोऽङ्गभङ्गसर्वेऽन्ये व्याधयः सम्भवन्ति वै ॥ १,६.१०९ ॥  
रसाजीर्णप्रशान्त्यर्थं योगोऽयं कथ्यते मया ।  
राजकोशातकी पुङ्खा गरुडी कारवल्लिका ॥ १,६.११० ॥  
कार्कोटी काकमाची च देवदाली पराजिता ।  
सर्वमेतच्चैकपलं गोमूत्रे तु चतुष्पले ॥ १,६.१११ ॥  
क्वाथयेत्पादशेषं तु कार्षिकं स्वच्छसैन्धवम् ।  
निक्षिपेत्तत्पिबेत्क्वाथं रसाजीर्णे हितंकरम् ॥ १,६.११२ ॥  
सुखीभवेत्त्रिदिवसे रसस्य क्रामणं भवेत् ।  
रसो व्यथयते तत्तदङ्गं संपरिमर्दयेत् ॥ १,६.११३ ॥  
वा स्तनेन च तन्वङ्ग्या निर्व्यथः क्रमते रसः ।  
\[सप्तधातुवेधः\]  
त्वग्वेधः प्रथमं देवि रक्तवेधो द्वितीयकः ॥ १,६.११४ ॥  
तृतीयो मांसवेधः स्यान्मेदोवेधश्चतुर्थकः ।  
अस्थिवेधः पञ्चमः स्यात्षष्ठो मज्जात्मको भवेत् ॥ १,६.११५ ॥  
सप्तमः शुक्लवेधः स्यात्नाडीवेधस्तथाष्टमः ।  
नवमश्चक्षुषो वेधो दशमः सर्ववेधकः ॥ १,६.११६ ॥  
रसवेधेन भुजगः स्वर्णं स्याद्रक्तवेधतः ।  
त्रपु स्वर्णं भवेन्मांसवेधात्तीक्ष्णं च काञ्चनम् ॥ १,६.११७ ॥  
मेदोवेधेन शुल्बं तु स्वर्णं स्यादस्थिवेधतः ।  
रूप्यं स्वर्णं भवेन्मज्जवेधाल्लोहानि कांचनम् ॥ १,६.११८ ॥  
शुक्लवेधेन मृत्पात्रं काञ्चनं भवति प्रिये ।  
वज्रजीर्णो वीर्यवेधी मज्जामभ्रकजारितः ॥ १,६.११९ ॥  
हेमजीर्णस्त्वस्थिवेधी रूप्यजीर्णो रसं प्रिये ।  
मेदोवेधी ताप्यजीर्णो मांसवेधी तु पारदः ॥ १,६.१२० ॥  
शुल्बजीर्णो रक्तवेधी कान्तजीर्णो रसात्मकः ।  
तीक्ष्णबद्धेन नीलाभस्ताम्रेणारुणसप्रभः ॥ १,६.१२१ ॥  
रजतेनेन्दुसंकाशो हेम्ना काञ्चनसप्रभः ।  
धूमावलोकी वक्त्रस्थो मासात्खेचरतां नयेत् ॥ १,६.१२२ ॥  
स्पर्शवेधी तु वक्त्रस्थो द्विमासात्सिद्धिदायकः ।  
शतकोटिस्त्रिभिर्मासैश्चतुर्भिर्दशकोटिकृत् ॥ १,६.१२३ ॥  
पञ्चभिः कोटिवेधी स्यादष्टभिश्चायुतं पुनः ।  
साहस्रं नवभिर्मासैर्दशमासे शतं पुनः ॥ १,६.१२४ ॥  
तस्य मूत्रपुरीषैस्तु श्लेष्मणाङ्गमलैस्तथा ।  
लेपाद्धेमत्वमायान्ति यानि लोहानि भूतले ॥ १,६.१२५ ॥  
चतुःषष्ट्यंशतो वेधी मासमेकादशस्य तु ।  
द्वात्रिंशकवेधी तु वर्षाद्देहं तु वेधयेत् ॥ १,६.१२६ ॥  
सर्वरोगैर्विनिर्मुक्तो वलीपलितवर्जितः ।  
नासौ छिद्येत शस्त्रैश्च पावकेन न दह्यते ॥ १,६.१२७ ॥  
वायुवेगी महातेजाः कामदेव इवापरः ।  
इच्छया जायते दृश्योऽप्यदृश्यचैव जायते ॥ १,६.१२८ ॥  
यस्य संस्पर्शमात्रेण सर्वलोहानि काञ्चनम् ।  
तस्मिन्नेकार्णवे घोरे नष्टे स्थावरजङ्गमे ॥ १,६.१२९ ॥  
देवा यत्र विलीयन्ते सिद्धस्तत्रैव लीयते ॥ १,६.१३० ॥


आक्, १, ७  
\[पद्मरागादिरत्नोत्पत्तिः\]  
पुरा कैलासशिखरे गह्वरेऽद्रिसुतेश्वरौ ।  
चिरमास्तां क्रीडमानौ जिगूषू तौ परस्परम् ॥ १,७.१ ॥  
तदा रेतः सूतरूपप्रवाहोऽभूत्तयोर्महान् ।  
तत्प्रवाहप्रभावेन वेधिता दृषदोऽभवन् ॥ १,७.२ ॥  
पद्मरागादिमणयो लोहा हेमादयस्तथा ।  
गन्धकाद्याश्च पाषाणा दिव्या ओषधयो लताः ॥ १,७.३ ॥  
नानावर्णा बहुविधा नानासिद्धिप्रदायकाः ।  
पूर्वोक्तानां समस्तानां वज्रं श्रेष्ठतमं महत् ॥ १,७.४ ॥  
तज्जातिलक्षणं देवि संस्कारं भजनं फलम् ।  
क्रमाद्वक्ष्यामि ते देवि सावधानं शृणु प्रिये ॥ १,७.५ ॥  
\[वज्रलक्षणं वज्रभेदांश्च\]  
द्विजन्मानश्च राजन्या ऊरव्या वृषलाः क्रमात् ।  
शुभ्रशोणहरिद्राभाः काला नानाविधास्तथा ॥ १,७.६ ॥  
स्त्रीपुंनपुंसकाश्चैव ज्ञातव्यास्ते क्रमात्प्रिये ।  
शुक्लाः फलकसम्पूर्णा ज्योतिष्मन्तो महत्तराः ॥ १,७.७ ॥  
पुमांसस्ते तु विज्ञेया रेखाबीजविवर्जिताः ।  
बलाढ्याः सत्वसहिता लोहक्रमणहेतवः ॥ १,७.८ ॥  
रसबन्धकराः क्षिप्रं सर्वेषां सिद्धिदायकाः ।  
रसायनकराः स्थूला ह्यष्टसिद्धिप्रदायकाः ॥ १,७.९ ॥  
षट्कोणबीजरेखाभिरुज्ज्वलास्ताः स्त्रियः स्मृताः ।  
देहज्योतिःप्रजनना भोगकान्तिसुखप्रदाः ॥ १,७.१० ॥  
दीर्घास्त्र्यस्राश्च तनवो निबोद्धव्या नपुंसकाः ।  
क्षीणसत्वाः स्वल्पवीर्याः क्रामकाः सुरनायिके ॥ १,७.११ ॥  
क्लीबा नपुंसके स्त्रीणां स्त्रियः सर्वहिता नराः ।  
जात्यानुरूपाश्चोत्साहं यथा सत्वं तथा गुणम् ॥ १,७.१२ ॥  
यथा कान्तिस्तथा शीलं कुर्वन्त्येवं द्विजातयः ।  
वलीपलितरोगघ्नाः क्षत्रिया मृत्युहारिणः ॥ १,७.१३ ॥  
देहस्थैर्यकरा वैश्या लोहानां वेधकारिणः ।  
वयःस्तंभकराः शूद्रा नानामयविनाशनाः ॥ १,७.१४ ॥  
\[वज्रसंस्कारः\]  
वज्रसंस्कारमधुना कथयामि शृणु प्रिये ।  
श्यामा शमी मेघनादा वर्षाभूधूर्तकोद्रवाः ॥ १,७.१५ ॥  
मेषशृङ्ग्याखुकर्णी च कुलुत्थं चाम्लवेतसः ।  
मदनागस्त्यनिर्गुण्डी चैतेषां स्वरसैर्युते ॥ १,७.१६ ॥  
डोलायन्त्रे पाचयेच्च व्याघ्रीकन्दगतं दिनम् ।  
उद्धृत्य माहिषशकृल्लिप्तं कारीषवह्निना ॥ १,७.१७ ॥  
दहेद्रात्रौ चतुर्यामं रात्र्यन्ते परिषेचयेत् ।  
हयमूत्रस्नुहीक्षीरकुलत्थकरसैस्तथा ॥ १,७.१८ ॥  
पाचयेद्दाहयेदेवं सेचयेत्सप्तवारकम् ।  
एवं द्विजातिजातीयाः शोधिताः स्युश्च सिद्धिदाः ॥ १,७.१९ ॥  
\[वज्ररसायनम्\]  
रसायनार्हं वक्ष्यामि वज्रभस्म सुरेश्वरि ।  
वैक्रान्तताप्यगन्धाश्मशिलामाक्षिकतालकम् ॥ १,७.२० ॥  
कान्तास्यटङ्कणक्षारकुलीरास्थीनि पेषयेत् ।  
स्तन्येन गोलके क्षिप्त्वा मूषायां निक्षिपेत्ततः ॥ १,७.२१ ॥  
धमेद्दृढतरं पूर्वं पश्चाद्गजपुटे पचेत् ।  
तदेव वज्रमादाय तस्मिन्षोडशमात्रके ॥ १,७.२२ ॥  
एकांशं पारदं तस्मिन् पक्वबीजेन जारितम् ।  
स्तन्येन मर्दयेत्तौ द्वौ पुनर्गजपुटे पचेत् ॥ १,७.२३ ॥  
एवं तत्षोडशपुटाद्बीजजीर्णरसान्वितम् ।  
दृढं कुर्वीत तद्वज्रं भवेद्भस्म रसायनम् ॥ १,७.२४ ॥  
शृणु रुद्राणि वक्ष्यामि दिव्यं वज्ररसायनम् ।  
पूर्वोक्तवत्प्रकुर्वीत देहशुद्ध्यादिकं विधिम् ॥ १,७.२५ ॥  
शुभर्क्षे सुमुहूर्ते च चन्द्रताराबलान्विते ।  
शिवाग्निगुरुगोविप्रभिषजः पूजयेत्पुरा ॥ १,७.२६ ॥  
ततः सेवेत तद्भस्म यवमात्रं वरानने ।  
कान्ताभ्रसत्त्वं सौवर्णभस्म गुञ्जैकमात्रकम् ॥ १,७.२७ ॥  
त्रिफलामधुसर्पिर्भिः प्रातः शुद्धवपुर्लिहेत् ।  
एवं षोडशमासान्तमेकद्वित्रिचतुष्टयम् ॥ १,७.२८ ॥  
प्रतिमासं वर्धयित्वा यावद्यावकषोडशम् ।  
कान्तादिभस्मत्रितयं गुञ्जावृद्धिक्रमे तथा ॥ १,७.२९ ॥  
द्विनिष्कं त्रिफलाचूर्णं सर्पिर्मधु यथासुखम् ।  
पूर्वोक्तवद्विधिं त्याज्यं प्रकुर्यान्मम वल्लभे ॥ १,७.३० ॥  
सेवितं पलमात्रं तु वज्रभस्म दिनं क्रमात् ।  
वलीपलितरोगघ्नं शतायुष्यं ददाति च ॥ १,७.३१ ॥  
द्विपलं च सहस्रायुरयुतं त्रिपलं तथा ।  
चतुष्पलं लक्षमायुर्दशलक्षं च पञ्चमम् ॥ १,७.३२ ॥  
कोट्यायुष्यं षट्पलं च सुरेन्द्रायुश्च सप्तमम् ।  
ब्रह्मायुष्यं चाष्टपलं विष्णुत्वं नवमं पलम् ॥ १,७.३३ ॥  
रुद्रत्वं दशमं देवि ईश्वरत्वं ततः परम् ।  
सदाशिवत्वं द्वादश्यां वज्रभस्म ददात्यलम् ॥ १,७.३४ ॥  
सर्वज्ञत्वं सर्वगत्वं स्वेच्छाविहरणं तथा ।  
\[वज्रौदनम्\]  
वज्रौदनं प्रवक्ष्यामि रसायनहितं परम् ॥ १,७.३५ ॥  
पूर्ववच्छोधिते वज्रे मृदुकर्म समारभेत् ।  
मातृवाहकमध्यस्थं तित्तिरीमांसवेष्टितम् ॥ १,७.३६ ॥  
तीक्ष्णकान्ताननरसैः पुनस्तत्परिवेष्टयेत् ।  
कुलत्थत्रिफलानीरकोद्रवेषु पृथक्पृथक् ॥ १,७.३७ ॥  
त्रिदिनं पाचयेदेवं तद्वज्रं वेष्टयेद्दलैः ।  
त्रिवर्षारूढताम्बुल्यास्तथा कार्पासकस्य वा ॥ १,७.३८ ॥  
चेष्टितं जानुमध्यस्थं वज्रं यामद्वयान्मृदु ।  
वज्रौदनमिदं प्रोक्तं वज्रद्रुतिरथोच्यते ॥ १,७.३९ ॥  
\[वज्रद्रुतिः\]  
त्रिक्षारं चणकाम्लं च रामठं चाम्लवेतसम् ।  
ज्वालामुखी चेक्षुरकं स्थलकुम्भीरसेन च ॥ १,७.४० ॥  
पिष्ट्वा स्नुह्यर्कयोः क्षीरैस्तद्गोले मृदु हीरकम् ।  
निक्षिपेत्तच्च जम्बीरे दोलायन्त्रे त्र्यहं पचेत् ॥ १,७.४१ ॥  
एवं कृते हीरकस्य द्रुतिर्भवति सूतवत् ।  
\[अन्यद्रुत्यतिदेशः\]  
पद्मरागादिरत्नानां द्रुतिरेवं कृते भवेत् ॥ १,७.४२ ॥  
अभ्रकादिमपाषाणा द्रवन्त्येवं कृते ध्रुवम् ।  
द्रवन्ति रसरत्नानि मौक्तिकं चाम्लवेतसम् ॥ १,७.४३ ॥  
सप्ताहं भावयेद्घर्मे क्षिपेज्जम्बीरके ततः ।  
धान्यराशौ त्रिसप्ताहं पुटपाके द्रवत्यलम् ॥ १,७.४४ ॥  
\[वज्रभस्मगुणाः\]  
वज्रभस्म यथा तद्वद्द्रुतिमार्दवयोरपि ।  
भवेद्भस्म वरारोहे जरादारिद्र्यमृत्युजित् ॥ १,७.४५ ॥  
रसायने भवेत्सौख्यं भस्म द्रुतिमृदूद्भवम् ।  
रसायने तु स्त्रीपुंसौ क्रामणे तु नपुंसकः ॥ १,७.४६ ॥  
षड्रसं हिमवीर्यं च सर्वामयविनाशनम् ।  
सर्वदोषप्रशमनं सर्वसौख्यं रसायनम् ॥ १,७.४७ ॥  
विद्युत्प्रभां देहदार्ढ्यं स्वच्छं स्निग्धं च लेखनम् ।  
सौन्दर्यं बलमायुष्यं ग्रहालक्ष्मीविनाशनम् ॥ १,७.४८ ॥  
शुद्धिर्मृदुद्रुतीभस्म वैक्रान्तस्य तु वज्रवत् ।  
\[स्वर्णं तद्भेदाः\]  
अथ वक्ष्ये श्रेष्ठतमं शृणु हेमरसायनम् ॥ १,७.४९ ॥  
हेमोत्पत्तिः पुरा प्रोक्ता तथापि त्रिविधा भवेत् ।  
रसवेधाद्भवेच्चैकमितरत्क्षेत्रसम्भवम् ॥ १,७.५० ॥  
लोहसङ्करजं चान्यच्छ्रेष्ठमध्यकनीयसः ।  
क्रमेण पीतरक्ते च पीतरक्तं च वर्णतः ॥ १,७.५१ ॥  
निकर्षछेददाहेषु कुङ्कुमश्वेतशोणितम् ।  
\[स्वर्णशुद्धिः\]  
दिव्यमेवंविधं स्वर्णं पट्टकं कणशः कृतम् ॥ १,७.५२ ॥  
हलिनीकञ्चुकीकन्दस्नुह्यर्काग्निकरञ्जकम् ।  
धूर्तगुञ्जेङ्गुदीचीरमूलतालाश्वगन्धिकाः ॥ १,७.५३ ॥  
पिष्ट्वेन्द्रवारुणी चैषा मूलानि मथितेन वै ।  
लेपयेत्स्वर्णपट्टानि तापयेज्जातवेदसि ॥ १,७.५४ ॥  
मूत्रे मथिते तैले कुलुत्थाम्भसि काञ्जिके ।  
जम्बीरार्कपयोमध्ये प्रत्येकं सप्तधा क्षिपेत् ॥ १,७.५५ ॥  
लेपयेत्तापयेत्सिञ्च्याद्भूयो भूयोऽपि सप्तधा ।  
वल्मीकमृद्धूमसारमिष्टकापटुगैरिकम् ॥ १,७.५६ ॥  
पिष्ट्वा जम्बीरनीरेण लिप्त्वा पत्रं पुटीकृतम् ।  
चतुर्वर्णाभ्रकं ताप्यं दरदं तालकं शिलाम् ॥ १,७.५७ ॥  
कान्तकङ्कुष्ठरसकविमलासूतभूलताः ।  
पिष्ट्वाम्लेन वटीः कुर्यान्निष्कमात्राः सुरेश्वरि ॥ १,७.५८ ॥  
पलादूनं न कर्तव्यमधिकं च चतुष्पलात् ।  
पुटितं हेम शुल्बं च द्रावयेच्च समीकृतम् ॥ १,७.५९ ॥  
तन्मध्ये तद्द्रवीभूते चैकैकां वटिकां क्षिपेत् ।  
स्वर्णाद्दशगुणा वाह्या वटिकाः शोषिताः क्रमात् ॥ १,७.६० ॥  
यावच्छेषं भवेत्स्वर्णं तावदेवं धमेच्छनैः ।  
शुद्धं तज्जायते दिव्यं जरामरणरोगहृत् ॥ १,७.६१ ॥  
\[स्वर्णभस्म\]  
चिञ्चापत्रनिभं स्वर्णं पत्रं शुद्धं च पारदम् ।  
एकान्तं मर्दयेदम्लैस्तत्पिष्टिमपि लेपयेत् ॥ १,७.६२ ॥  
समगन्धकताप्याभ्यां पिष्टिं मूषागतां धमेत् ।  
षोडशांशं सूतभस्म हेमचूर्णे विनिक्षिपेत् ॥ १,७.६३ ॥  
अम्लेन मर्दयेद्गाढं पचेत्तद्भूधरे पुटे ।  
एवं षोडशपर्यन्तं रसं प्रतिपुटं क्षिपेत् ॥ १,७.६४ ॥  
निरुत्थं हेमभस्मेदं जायते सर्वसिद्धिदम् ।  
\[हेमरसायनम्\]  
विरेकवमनाद्यैश्च शुद्धदेहः शुभे दिने ॥ १,७.६५ ॥  
अर्चयेदीशविप्राग्निगुरुवैद्यपुरःसरान् ।  
सेवेत शुद्धहृदयो दिव्यं हेमरसायनम् ॥ १,७.६६ ॥  
कान्ताभ्रयोः सत्त्वभस्म चैकगुञ्जाप्रमाणकम् ।  
माषोन्मितं हेमभस्म वरामध्वाज्ययुग्लिहेत् ॥ १,७.६७ ॥  
पूर्वोक्तवद्वज्रमासषोडशिकावधि ।  
पूर्वोक्तवद्विधिं त्याज्यं प्रकुर्वीत रसायनी ॥ १,७.६८ ॥  
शृणु चित्रां गिरिसुते सेवां हेमरसायने ।  
पलमात्रोपयोगेन सर्वरोगविवर्जितः ॥ १,७.६९ ॥  
ततो द्विपलयोगेन वलीपलितवर्जितः ।  
वाक्सिद्धिर्दिव्यदृष्टिश्च त्रिपलेन भवेत्प्रिये ॥ १,७.७० ॥  
चतुःपलोपयोगेन विषव्याघ्राहिभीर्न हि ।  
तथा पञ्चपलेनैव दिव्यात्मज्ञानिता भवेत् ॥ १,७.७१ ॥  
देवि षट्पलयोगेन सिद्धसाध्यपदं भवेत् ।  
तथा सप्तपलेनापि विद्याधरपदं भवेत् ॥ १,७.७२ ॥  
तथाष्टपलयोगेन स्वेच्छाविहरणे पटुः ।  
पलेन नवमेनापि चाष्टैश्वर्यगुणान्वितः ॥ १,७.७३ ॥  
तथा दशपलेनापि महेन्द्रत्वमवाप्नुयात् ।  
एकादशपलैर्देवि ब्रह्मत्वं नात्र संशयः ॥ १,७.७४ ॥  
द्वादशभिः पलैः कान्ते विष्णुत्वं समुपैति च ।  
त्रयोदशपलेनापि रौद्रं पदमवाप्नुयात् ॥ १,७.७५ ॥  
तथा चतुर्दशपलैरैश्वरं लभते पदम् ।  
पलैः पञ्चदशैरेति सदाशिवपदं परम् ॥ १,७.७६ ॥  
तथा स्यात्षोडशपलैः सच्चिदानन्दविग्रहः ।  
सर्वज्ञः सर्वकर्ता च हर्ता गोप्ता स सर्वगः ॥ १,७.७७ ॥  
\[हेमद्रुतिः\]  
हेमद्रुतिं प्रवक्ष्यामि शृणु संप्रति पार्वति ।  
फलपांशुर्देवदाल्याः शक्रगोपोऽश्वलालिका ॥ १,७.७८ ॥  
टङ्कणं जालिनीनीरैर्भावयेद्बहुधा प्रिये ।  
द्रावयेत्काञ्चनं तत्र वपेत्सूतसमा द्रुतिः ॥ १,७.७९ ॥  
इमां द्रुतिं काञ्चनवद्भस्म सेवां च कल्पयेत् ।  
स्वादु तिक्तं कषायं च शीतमुष्णं रसायनम् ॥ १,७.८० ॥  
हृद्यं कान्तिप्रदं शुद्धं चक्षुष्यं गुरु लेखनम् ।  
धृतिस्मृत्यायुरारोग्यनयवाक्सिद्धिदायकम् ॥ १,७.८१ ॥  
क्षयोन्मादादिरोगाणां नाशनं दोषशान्तिकृत् ।  
स्निग्धं रुच्यं दीप्तिं वीर्यकृद्बलवर्धनम् ॥ १,७.८२ ॥  
\[कान्तं तद्भेदा लक्षणञ्च\]  
अथ कान्ते प्रवक्ष्यामि कान्तं कान्तरसायनम् ।  
दिव्या औषधयः सन्तु सर्वसिद्धिप्रदायिकाः ॥ १,७.८३ ॥  
तेभ्यः कान्तं श्रेष्ठतमं वलीरुक्पलितापहम् ।  
कल्पान्ते ताण्डवं शंभुः शर्वाणीसहितः स्वयम् ॥ १,७.८४ ॥  
उच्चण्डं व्यतनोत्तत्र संजाताः स्वेदबिन्दवः ।  
तत्र तत्र गतास्तेऽपि ह्ययस्कान्तत्वमाययुः ॥ १,७.८५ ॥  
जाङ्गले बहवो जाता देशे साधारणे क्वचित् ।  
जलप्रायेऽस्ति वा नास्ति जात्या पञ्चविधाः स्मृताः ॥ १,७.८६ ॥  
भ्रामकं चुम्बकं देवि कर्षकं द्रावकं तथा ।  
रोमकं च तथैकद्वित्रिचतुः सर्वतोमुखाः ॥ १,७.८७ ॥  
तेषां पञ्चविधानां तु पीतं कृष्णं च शोणितम् ।  
मिश्रं पृथक्पृथक्तेषां क्रमात्स्युरधिदेवताः ॥ १,७.८८ ॥  
ब्रह्मविष्ण्वीशभूतात्ममातृकाः परिकीर्तिताः ।  
पीतवर्णं स्पर्शवेधि कृष्णं श्रेष्ठं रसायने ॥ १,७.८९ ॥  
रसबन्धकरं रक्तं मिश्रं सर्वरुजापहम् ।  
रोमकं ग्रहभीतिघ्नं द्रावकं चोत्तमोत्तमम् ॥ १,७.९० ॥  
उत्तमं मध्यमं नीचं कर्षकं चुम्बकं क्रमात् ।  
भ्रामकं लक्षणं वच्मि लोहं तु भ्रामयेत्ततः ॥ १,७.९१ ॥  
तस्माद्भ्रामकमित्युक्तं चुम्बकं लोहचुम्बकम् ।  
कर्षकं कर्षयेल्लोहं द्रावकं द्रावयेद्यतः ॥ १,७.९२ ॥  
स्फुटनाद्रोमजननं तद्रोमकमुदाहृतम् ।  
अत्युत्तमं बहुमुखं चतुःपञ्चास्यमुत्तमम् ॥ १,७.९३ ॥  
मध्यमं स्याद्द्वित्रिमुखं नीचमेकमुखं भवेत् ।  
भ्रामकं चुम्बकं सर्वरोगाणां नाशने हितम् ॥ १,७.९४ ॥  
कर्षकं द्रावकं श्रेष्ठं रसयोगे रसायने ।  
रसद्विपाङ्कुशमिदं कान्तं पञ्चविधं प्रिये ॥ १,७.९५ ॥  
समीरणातपस्पृष्टं न ग्राह्यं तत्कदाचन ।  
हस्तद्वयं समुत्खाय कान्तं ग्राह्यं वरानने ॥ १,७.९६ ॥  
\[कान्तसत्त्वपातनम्\]  
आदौ सम्पूज्य दुर्गां च गणेशं भैरवं प्रिये ।  
तीव्राग्निना दहेत्कान्तं सेचयेत्त्रिफलाम्बुना ॥ १,७.९७ ॥  
तत्कान्तं चूर्णयेत्सूक्ष्मं काचसामुद्रटङ्कणैः ।  
लाक्षागुग्गुलुगुञ्जाभिरूर्णाज्यमधुसिक्थकैः ॥ १,७.९८ ॥  
शशास्थिक्षुद्रमीनैश्च भल्लाततिलकल्ककैः ।  
सर्जक्षारयवक्षाररालैश्चिरगुलैस्तथा ॥ १,७.९९ ॥  
न्यङ्कुसैरिभदन्तीनां विषाणैश्च समांशकैः ।  
एतत्समांशं तत्कान्तमजाक्षीरेण मर्दयेत् ॥ १,७.१०० ॥  
मेलयेत्पञ्चमाहिष्यैर्दध्याद्यैर्गोमयान्तकैः ।  
श्लक्ष्णं पिष्ट्वा वटीः कुर्यात्कर्षमात्राः सुरेश्वरि ॥ १,७.१०१ ॥  
कोष्ठीयन्त्रे वङ्कनाले खदिराङ्गारकैर्दृढम् ।  
पञ्च पञ्च वटीस्तत्र निक्षिपेच्च शनैः शनैः ॥ १,७.१०२ ॥  
त्रियाममथनादेव कान्तात्सत्वं पतेच्छुचि ।  
तत्सर्वं कणशः कृत्वा काचाद्यैरौषधैः समैः ॥ १,७.१०३ ॥  
मूषागतं धमेत्तीव्रमेवं धाम्यं त्रिधा प्रिये ।  
एवं कृतं तु तत्कान्तसत्वं सत्त्वतमं भवेत् ॥ १,७.१०४ ॥  
\[कान्तस्वरूपम्\]  
कान्तलोहस्य पात्रस्थजले तैलस्य बिन्दवः ।  
न सर्पन्ति चणास्त्वेताः कृष्णाः स्युर्नात्र संशयः ॥ १,७.१०५ ॥  
घृष्टहिङ्गोर्न गन्धः स्यात्क्षीरोर्मिः शिखराकृतिः ।  
न कदाचिद्भुवि पतेच्छिवा मुञ्चति तिक्तताम् ॥ १,७.१०६ ॥  
तल्लोहक्षिप्तमुष्णाम्बु शीतलं भवति क्षणात् ।  
\[लोहशुद्धिः\]  
ऊनं पञ्चपलान्नैव नोर्ध्वं पञ्चदशात्पलात् ॥ १,७.१०७ ॥  
त्रिफला षोडशपला तच्चतुर्गुणमम्बु च ।  
क्वाथयेत्पादशेषं तु तस्मिन्पत्राणि ढालयेत् ॥ १,७.१०८ ॥  
शशरक्तप्रलिप्तानि शोषयेदातपे पुनः ।  
तापितानि पुनस्तक्रतैलसौवीरसर्पींषि ॥ १,७.१०९ ॥  
क्षौद्रार्कक्षीरजम्बीरकुलत्थकरसेष्वपि ।  
लेपनं शोषणं दाहं सेचनं च क्रमात्प्रिये ॥ १,७.११० ॥  
प्रत्येकं सप्तधा कुर्याद्गिरिदोषं त्यजेदयः ।  
\[लोहसंस्कारमन्त्राः\]  
आदौ मन्त्रस्ततः कर्म कर्तव्यो मन्त्र उच्यते ॥ १,७.१११ ॥  
उद्भवोद्भवशब्दः स्याच्चतुर्थ्यन्तोऽमृतात्परः ।  
स्वाहान्तः प्रणवश्चादौ मन्त्रोऽयं मर्दने स्थितः ॥ १,७.११२ ॥  
ओममृतोद्भवोद्भवाय स्वाहा ।  
रक्षायै लोहनरयोरयमेकोद्भवो मनुः ।  
विना स्वाहापदं स्थाने फडन्तं यः समुच्चरेत् ॥ १,७.११३ ॥  
ओममृतोद्भवाय फट्प्रणवोर्ध्वं नमश्चण्डवज्रपाणय इत्यपि ।  
ततः परं महायक्षसेनाधिपतये नमः ॥ १,७.११४ ॥  
द्विरुक्तं सुरुशब्दस्य महाविद्याबलाय च ।  
ततः स्वाहेति मन्त्रोऽयं बलिकर्मणि कीर्तितः ॥ १,७.११५ ॥  
ओं नमश्चण्डवज्रपाणये महायक्षसेनाधिपतये नमः सुरु सुरु महाविद्याबलाय स्वाहा ।  
\[लोहभस्म\]  
एतानि लोहपत्राणि सूक्ष्मं संचूर्णयेत्ततः ।  
अयःपात्रे कान्तचूर्णं निक्षिप्य त्रिफलारसैः ॥ १,७.११६ ॥  
सेचयेत्तदयोदर्व्या चालयन्पाचयेदिति ।  
पिण्डीभूतं तदादाय मृत्तिकापटले शुभे ॥ १,७.११७ ॥  
संपुटे निक्षिपेत्सम्यक्षोडशाङ्गुलगर्तके ।  
निधायारण्यकारीषमध्यगं कारिषं दहेत् ॥ १,७.११८ ॥  
अहोरात्रं प्रकुर्वीत वातातपविवर्जितम् ।  
पुनः प्रातः समादाय वराक्वाथेन मर्दयेत् ॥ १,७.११९ ॥  
स्थालीसंपुटयोरेवं कुर्यात्पाकपुटैः क्रमात् ।  
एवं विदध्यात्सप्ताहं तस्मिन्क्षेप्यं च हिङ्गुलम् ॥ १,७.१२० ॥  
लोहस्य षोडशांशं च नारीस्तन्येन मर्दयेत् ।  
स्थाल्यां पाकं संपुटे च पुटं कुर्वीत षोडश ॥ १,७.१२१ ॥  
निरुत्थं तद्भवेद्भस्म देवि योज्यं रसायने ।  
\[ल्होहभस्मनोऽमृतीकरणम्\]  
यावत्स्यात्त्रिफला तस्माद्भवेद्वारि चतुर्गुणम् ॥ १,७.१२२ ॥  
अष्टावशेषं क्वाथयेत्क्वाथस्य सदृशं घृतम् ।  
घृततुल्यं कान्तभस्म ताम्रपात्रे पचेत्प्रिये ॥ १,७.१२३ ॥  
लोहदर्व्या प्रचलयन् यावच्छुष्यति तद्रसः ।  
तावन्मृद्वग्निना पाच्यं लोहतुल्यां सितां क्षिपेत् ॥ १,७.१२४ ॥  
अमृतीकरणमित्युक्तं सर्वयोगवहं परम् ।  
\[लोहपाकभेदाः\]  
लोहपाकं प्रवक्ष्यामि तद्भवेत्त्रिविधं प्रिये ॥ १,७.१२५ ॥  
मृदुमध्यखराः प्रोक्ता जम्बीरसदृशो मृदुः ।  
मध्यमः पिण्डसदृशो वालुकासदृशः खरः ॥ १,७.१२६ ॥  
\[कान्तलोहरसायनसेवाक्रमः\]  
अथ सेवां प्रवक्ष्यामि कान्तलोहस्य भस्मनः ।  
सुमुहूर्ते शुभदिने पूजितेशादिदेवतः ॥ १,७.१२७ ॥  
सेवेत सिद्धिदं दिव्यं कान्तभस्म रसायनम् ।  
शुद्धदेहो विरेकाद्यैरभ्रभस्म पुरा प्रिये ॥ १,७.१२८ ॥  
मासमेकं तु सेवेत तस्माच्छुद्धवपुर्भवेत् ।  
माषमात्रं कान्तभस्म गुञ्जामात्राभ्रभस्म च ॥ १,७.१२९ ॥  
द्विनिष्कं त्रिफलाचूर्णं मधुसर्पिःसमन्वितम् ।  
लिहेत्प्रातर्विशुद्धात्मा स्नानदानादिकर्मभिः ॥ १,७.१३० ॥  
अनुपेयं ततो लोहाद्गव्यं षष्टिगुणं पयः ।  
धारोष्णं तदभावे तु कृत्वा क्षीरं समाम्बुकम् ॥ १,७.१३१ ॥  
यावत्क्षीणजलं क्वाथ्यं क्षीरं चानुपिबेत्प्रिये ।  
तदसात्म्ये वराक्वाथं गुडूच्या वा कषायकम् ॥ १,७.१३२ ॥  
इत्येकमासं सेवेत क्रमाद्द्वित्रिचतुष्टयम् ।  
प्रतिमासं माषगुञ्जावृद्धिः कान्ताभ्रभस्मनोः ॥ १,७.१३३ ॥  
एवं षोडशमासान्तं वृद्धिः षोडशमात्रकाः ।  
पूर्वोक्तवद्विधिं त्याज्यं कुर्यात्सिद्धिमवाप्नुयात् ॥ १,७.१३४ ॥  
अस्य वत्सरयोगेन क्षुद्रामयविनाशनम् ।  
एतद्द्विवर्षयोगेन महारोगप्रणाशनम् ॥ १,७.१३५ ॥  
त्रिवर्षात्पलितं हन्ति चतुर्वर्षाद्वलिं हरेत् ।  
पञ्चमादपमृत्युघ्नं षष्ठे स्यादायुषः शतम् ॥ १,७.१३६ ॥  
सप्ताब्दे सूर्यवद्दीप्तिं दशमे सिद्धिमेलनम् ।  
वैद्याधरं समाप्नोति वर्षे चैकादशे प्रिये ॥ १,७.१३७ ॥  
त्रयोदशाब्दे देवत्वमिन्द्रत्वं च चतुर्दशे ।  
तथा पञ्चदशाब्दे च सर्वलोकप्रियो भवेत् ॥ १,७.१३८ ॥  
षोडशाब्देऽष्टसिद्धिः स्यात्सत्यं सत्यं महेश्वरि ।  
\[कान्तद्रुतिक्रमः\]  
सुवर्णद्रुतिवत्कान्तद्रुतिः स्यात्पूर्ववत्प्रिये ॥ १,७.१३९ ॥  
कान्तद्रुतिर्भवेद्भस्म कान्तलोहस्य भस्मवत् ।  
\[लोहभेदास्तद्गुणाश्च\]  
किट्टं मुण्डं तथा तीक्ष्णं कान्तं पूर्वोत्तरोत्तरम् ॥ १,७.१४० ॥  
गुणाढ्याः स्युर्दशशतसहस्रं लक्षकं क्रमात् ।  
शताधिको भवेत्कान्तस्त्वौषधानां रसायनम् ॥ १,७.१४१ ॥  
त्रिदोषशमनं दिव्यं सर्वरोगापहारकम् ।  
कान्तिं रुच्यं च चक्षुष्यं हृद्यमायुष्यदं शुचि ॥ १,७.१४२ ॥  
स्थैर्यं दार्ढ्यं च धातूनां बलवच्च रसायनम् ।  
\[अभ्रकोत्पत्तिः तद्भेदा लक्षणञ्च\]  
अथाभ्रकं प्रवक्ष्यामि तदुत्पत्त्यादिकं क्रमात् ॥ १,७.१४३ ॥  
पुरादिशक्तिर्भवती श्वेतद्वीपे मनोरमे ।  
इन्द्राणीकमलावाणीगायत्रीप्रमुखैः सह ॥ १,७.१४४ ॥  
अरुन्धतीमुखैर्दिव्यमुनिदारैश्च संयुता ।  
संचिक्रीडे महामाया चित्सदानन्दरूपिणी ॥ १,७.१४५ ॥  
आनन्दाश्रुकणाः क्षौमे न्यपतन्बहवो दृशोः ।  
तदा ऋतुमती जाता ततः स्वादु सरित्पतेः ॥ १,७.१४६ ॥  
तीरे त्यक्त्वा च तद्वस्त्रं स्नात्वा कैलासमाययौ ।  
वात्यावशेन तद्वस्त्रं क्षीराब्धौ न्यपतत्तदा ॥ १,७.१४७ ॥  
देवासुरैर्मथ्यमानात्तस्मात्क्षीराम्बुधेस्तदा ।  
समभूत्तद्रजोवस्त्रं चतुर्धाभ्रकसंज्ञकम् ॥ १,७.१४८ ॥  
कृष्णाभ्रकं साञ्जनाभं पीतं देव्यङ्गलेपनात् ।  
रक्तं तस्य रजोरूपं क्षौमं श्वेतमभूदिति ॥ १,७.१४९ ॥  
चतुर्विधं तदालोक्य रसबन्धनकारणम् ।  
रसायनं रोगहरं सर्वसिद्धिप्रदायकम् ॥ १,७.१५० ॥  
इत्यूचिरे सुराः सर्वे साक्षादमृतसंमितम् ।  
श्वेतं रजतकार्येषु त्रयमन्यत्सुवर्णके ॥ १,७.१५१ ॥  
सर्वं रसायने योज्यं रक्तपीतसितासितम् ।  
श्वेताच्छतगुणं रक्तं रक्तात्पीतं सहस्रकम् ॥ १,७.१५२ ॥  
पीताल्लक्षगुणं कृष्णं ज्ञेयं लोहे रसायने ।  
प्रत्येकं तानि जायन्ते चतुर्धा जातितः क्रमात् ॥ १,७.१५३ ॥  
पिनाकं दर्दुरं नागं वज्रं चेति चतुर्विधम् ।  
वज्रं समाहरेन्मुख्यं त्रीण्यन्यानि विवर्जयेत् ॥ १,७.१५४ ॥  
पिनाकमग्निनिक्षिप्तं मुञ्चते दलसंचयम् ।  
तत्सेवितं मलं बद्ध्वा मारयेद्रोगकारणम् ॥ १,७.१५५ ॥  
दर्दुरं वह्निनिक्षिप्तं कुरुते भेकनिःस्वनम् ।  
तदुत्पादयते रोगमश्मर्याख्यमसाध्यकम् ॥ १,७.१५६ ॥  
नागमग्नौ विनिक्षिप्तं फूत्कारं वितनोति यत् ।  
तत्सेवया महाकुष्ठं मण्डलाख्यं भवेद्ध्रुवम् ॥ १,७.१५७ ॥  
\[ग्राह्यलक्षणम्\]  
एतत्त्रितयसेवाभिर्जायते रोगसंचयः ।  
वह्निस्थितं तु वज्राभ्रं विकारान्नाचरेत्क्वचित् ॥ १,७.१५८ ॥  
तस्माद्वज्राभ्रकं सेव्यं वलीपलितमृत्युजित् ।  
राजहस्तात्परं ग्राह्यं खनित्रेन तदाकरात् ॥ १,७.१५९ ॥  
\[वज्राभ्रःः परीक्षाःः बदॄउअलित्य्\]  
भारयुक्तं पृथुदलं स्निग्धं मोच्यदलं सुखम् ।  
काचचन्द्रककिट्टाभं न योज्यं तत्कदाचन ॥ १,७.१६० ॥  
\[धान्याभ्रकम्\]  
पूर्वोक्तलक्षणयुतं वज्राभ्रं धमयेद्दृढम् ।  
अर्कक्षीरारनाले च गोमूत्रे त्रिफलारसे ॥ १,७.१६१ ॥  
मेघनादरसे चेत्थं निक्षिपेत्तेषु तत्त्रिधा ।  
सम्यग्दलं मोचयित्वा मेघनादाम्लयोर्द्रवैः ॥ १,७.१६२ ॥  
भावयेदातपे तीव्रे श्लक्ष्णं पिष्ट्वाथ वस्त्रके ।  
निक्षिप्य धान्यसहितं बद्ध्वा तत्काञ्जिके पुनः ॥ १,७.१६३ ॥  
कराभ्यां घट्टयेद्गाढं सूक्ष्मं तत्काञ्जिके स्रवेत् ।  
तत्कुर्यादातपे शुष्कमेतद्धान्याभ्रकं स्मृतम् ॥ १,७.१६४ ॥  
\[अभ्रकसत्वपातनम्\]  
कान्तवत्सत्वपतनमभ्रकस्य भवेत्प्रिये ।  
हेम रूप्यं माक्षिकं च वैक्रान्तं मधु टङ्कणम् ॥ १,७.१६५ ॥  
गुञ्जा गुडं घृतं भल्लमेकैकं दशनिष्ककम् ।  
पिष्ट्वार्कपयसा कार्या वटिकाः कर्षमात्रकाः ॥ १,७.१६६ ॥  
शतनिष्केऽभ्रसत्वेऽस्मिन् विद्रुते वटिकाः क्षिपेत् ।  
एकैकघटिकामात्रं वट्यः क्षेप्याः शनैः शनैः ॥ १,७.१६७ ॥  
यावत्तत्सत्त्वशेषं स्यात्तावद्धाम्यमतन्द्रितैः ।  
इदमभ्रकसत्त्वं तु देवयोग्यं रसायनम् ॥ १,७.१६८ ॥  
\[अभ्रकसत्वभस्म\]  
चूर्णीकृत्याभ्रसत्त्वं तन्मेघनादः पुनर्नवा ।  
सूरणोऽर्कदलं मुस्ता जम्बीरस्तालमूलिका ॥ १,७.१६९ ॥  
त्रिफला वज्रवल्ली च शाङ्गेरी मरिचं तथा ।  
अम्लवर्गो वटजटा कार्पासमुनिशिग्रुकम् ॥ १,७.१७० ॥  
एकवीरा कोकिलाक्षी सर्पाक्षी तुलसी वचा ।  
पेटारी वाकुची कन्या चैकैकस्य रसैः पृथक् ॥ १,७.१७१ ॥  
मर्दनं घर्मपाकं च स्थालीपाकं पुटं क्रमात् ।  
एकैकाहं प्रकुर्वीत ततो दरदमाक्षिके ॥ १,७.१७२ ॥  
सत्वषोडशभागेन योज्यं पेष्यं वरारसैः ।  
पुटषोडशपर्यन्तं कुर्यादेवं हि भैरवि ॥ १,७.१७३ ॥  
पूर्वोक्तवत्स्यादमृतीकरणं कान्तसत्ववत् ।  
निरुत्थं भस्म भवति चायुरारोग्यदायकम् ॥ १,७.१७४ ॥  
\[अभ्रकसत्वसेवाक्रमः\]  
अथ सेवां प्रवक्ष्यामि घनसत्वरसायने ।  
वमनादिविशुद्धात्मा पूजितस्वेष्टदेवतः ॥ १,७.१७५ ॥  
गुञ्जामात्राभ्रसत्वं च द्विनिष्कं त्रिफलारजः ।  
मध्वाज्याभ्यां लिहेत्प्रातरेकमासं भजेदिति ॥ १,७.१७६ ॥  
एवं षोडशमासान्तं मासवृद्धिक्रमेण वै ।  
गुञ्जावृद्धिर्भवेद्देवि सेवेतेत्थं रसायनम् ॥ १,७.१७७ ॥  
पूर्वोक्तवद्विधिं त्याज्यं प्रकुर्वीत सुरेश्वरि ।  
वर्षेण देहशुद्धिः स्याद्द्विवर्षादामयाच्च्युतः ॥ १,७.१७८ ॥  
त्रिवत्सरान्महारोगनाशनं भवति ध्रुवम् ।  
चतुर्वर्षान्महाकान्तिबलवीर्यप्रवर्धनम् ॥ १,७.१७९ ॥  
पञ्चवर्षाद्देहदार्ढ्यं षष्ठे वाक्सिद्धिमेति हि ।  
सप्तमे दिव्यदृष्टिः स्यादष्टमे विषनाशनम् ॥ १,७.१८० ॥  
नवाब्दे सिद्धतामेति ततो विद्याधरो भवेत् ।  
एकादशाब्दे त्विन्द्रत्वं द्वादशे ब्रह्मता भवेत् ॥ १,७.१८१ ॥  
त्रयोदशाब्दे विष्णुत्वं रुद्रत्वं च चतुर्दशे ।  
ईशत्वं पञ्चदशके षोडशाब्दे सदाशिवः ॥ १,७.१८२ ॥  
अणिमादियुतः स्वैरी सर्वज्ञः सर्वकृद्भवेत् ।  
\[अभ्रकद्रुतिः\]  
अथाभ्रकद्रुतिं वक्ष्ये कञ्चुकीकन्द एव च ॥ १,७.१८३ ॥  
कपितिन्दौ केशतैले प्रत्येकं तु त्रिधा वपेत् ।  
मूषायां द्रावयित्वा तदभ्रसत्वद्रुतिर्भवेत् ॥ १,७.१८४ ॥  
भस्मीकुर्यात्प्रयत्नेन द्रुतिमभ्रकसत्ववत् ।  
\[अभ्रकगुणाः\]  
षड्रसः सर्वरोगघ्नस्त्रिदोषशमनः परः ॥ १,७.१८५ ॥  
वीर्यायुष्यबलप्रज्ञाकान्तिरूपविवर्धनः ।  
वपुर्दार्ढ्यस्थैर्ययुक्तो वलीपलितमृत्युहा ॥ १,७.१८६ ॥  
रुच्यो वृष्यो लघुः शीतो मेध्यः स्निग्धो रसायनम् ।  
अभ्रकं दीपनं ग्राहि श्रेष्ठं पारदबन्धनम् ॥ १,७.१८७ ॥  
पक्षजित्सूतराजस्य भस्मीभूताभ्रसत्वकः ।  
अभ्रस्य पत्रं रोगघ्नं तच्च सत्वं दृढंकरम् ॥ १,७.१८८ ॥  
चेतसत्वं मृदु हरेद्द्रुतिस्तांश्च दरिद्रताम् ॥ १,७.१८९ ॥


आक्, १, ८  
\[रसायनसेवा\]  
सूतो वज्रं सुवर्णं च कान्तलोहं तथाभ्रकम् ।  
पञ्चैतान्यमृतानि स्युः कल्पितानि नृणां मया ॥ १,८.१ ॥  
मत्तकाशिनि यो वेत्ति सोऽपि साक्षान्महेश्वरः ।  
अहं रसो रसश्चाहमावयोरन्तरं न हि ॥ १,८.२ ॥  
तेन युक्तास्तु वज्राद्याः सिद्धिदाः स्युर्न संशयः ।  
पुरुषं रससेवार्हं वदामि शृणु पार्वति ॥ १,८.३ ॥  
स्त्रीक्लीबबालकानां च न हि योज्यं रसायनम् ।  
बालाः पञ्चदशाब्दा ये कुमारांस्त्रिंशदब्दकाः ॥ १,८.४ ॥  
पञ्चाशद्वर्षदेशीया युवानः परिकीर्तिताः ।  
अतः परं च स्थविराः भवेयुस्ते रसायने ॥ १,८.५ ॥  
यथोक्तकाले सिद्धिः स्यात्कुमारस्य रसायनात् ।  
तस्माद्द्विगुणकालेन यूनः सिद्धिर्भवेद्ध्रुवम् ॥ १,८.६ ॥  
तस्मात्त्रिगुणकालेन वृद्धः सिद्धिमवाप्नुयात् ।  
ज्ञातव्याः क्रमशो देवि ह्युत्तमो मध्यमोऽधमः ॥ १,८.७ ॥  
\[रसायनसेवाक्रमः\]  
पूर्वमभ्रकमश्नीयात्ततः कान्तरसायनम् ।  
अथ कान्ताभ्रकं देवि पश्चाद्धेमरसायनम् ॥ १,८.८ ॥  
अथाभ्रकं स्वर्णयोगं कान्तहेमरसायनम् ।  
घनकान्तस्वर्णयोगं ततो वज्ररसायनम् ॥ १,८.९ ॥  
अथाभ्रवज्रसेवां च कान्तवज्रमतः परम् ।  
घनायस्कान्तहीरं च हेमवज्रं ततो भवेत् ॥ १,८.१० ॥  
पश्चादभ्रस्वर्णवज्रं कान्ताष्टापदवज्रकम् ।  
घनकान्तं हेमवज्रमतः पारदभक्षणम् ॥ १,८.११ ॥  
तथाभ्ररसयोगं स्यात्ततः कान्तरसं भवेत् ।  
घनकान्तरसं देवि पश्चाद्धेमरसं भवेत् ॥ १,८.१२ ॥  
घनहेमरसं पश्चात्कान्तहेमरसं ततः ।  
घनकान्तं हेमसूतमतो वज्ररसं भवेत् ॥ १,८.१३ ॥  
घनवज्ररसं देवि कान्तवज्ररसं ततः ।  
घनकान्तं वज्रसूतं हेमवज्ररसं ततः ॥ १,८.१४ ॥  
घनहेमपवीसूतं कान्तहेमपवीरसम् ।  
घनकान्तस्वर्णवज्ररसमस्मात्परं न हि ॥ १,८.१५ ॥  
उत्तरोत्तरतः सर्वे चैते सर्वगुणोत्तराः ।  
रसायनानि पञ्च स्युरेकैकानि वरानने ॥ १,८.१६ ॥  
रसा द्विद्व्यौषधभवास्त्रित्र्यौषधभवा दश ।  
चतुश्चतुर्भवाः पञ्च त्वेकः पञ्चौषधोद्भवः ॥ १,८.१७ ॥  
एकत्रिंशद्वरारोहे रसायनमिति प्रिये ।  
घनं कान्तं हेम वज्रं पारदश्चेतरम् ॥ १,८.१८ ॥  
पूर्वोत्तरोत्तरगुणा भवन्ति प्राणवल्लभे ।  
रसस्य क्रामणं वज्रं हेमकान्तघनं भवेत् ॥ १,८.१९ ॥  
वज्रसंक्रामणं हेम कान्तं व्योम भवेत्प्रिये ।  
हेम्नः कान्तभवं योज्यं कान्तस्य क्रामणं घनम् ॥ १,८.२० ॥  
अभ्रस्य क्रामणं चाभ्रसत्त्वं सिद्धिप्रदं यतः ।  
एकैकौषधसेवायां यथोक्तं क्रामणं भवेत् ॥ १,८.२१ ॥  
युक्तो द्वित्रिचतुःपञ्चभैषज्यैः क्रामणं न हि ।  
त्रिफलामधुसर्पींषि सामान्यक्रामणं भवेत् ॥ १,८.२२ ॥


आक्, १, ९  
\[रसायनार्हरससंस्कारः; प्रथमः प्रकारः\]  
श्रीभैरवी ।  
रसायनार्हां सूतस्य संस्कृतिं वद मे विभो ।  
श्रीभैरवः ।  
शृणु पार्वति यत्नेन संस्कारं शोधनादिकम् ॥ १,९.१ ॥  
पुनर्नवारसैः पेष्यं धान्याभ्रं पारदं समम् ।  
तप्तखल्वे दिनं देवि वज्रमूषागतं रसम् ॥ १,९.२ ॥  
पचेद्भूधरयन्त्रे च पुनः संमर्दयेच्च तम् ।  
पूर्वद्रवैर्यथापूर्वं मर्दनं पाचनं पुनः ॥ १,९.३ ॥  
कृत्वैवं दशवारं तं पात्यं पातनयन्त्रके ।  
शुद्धः स्यात्पारदो देवि योज्यो योगे रसायने ॥ १,९.४ ॥  
\[द्वितीयः प्रकारः\]  
दशमांशं रसाद्गन्धं तप्तखल्वे विनिक्षिपेत् ।  
वराजम्बीरकन्याग्निद्रवैर्यामं विमर्दयेत् ॥ १,९.५ ॥  
पातयेत्पातनायन्त्रे कुर्यादेवं तु सप्तधा ।  
सगन्धकं मर्दनं च पातनं भवति प्रिये ॥ १,९.६ ॥  
शुद्धः स्यात्पारदो देवि योग्यो योगे रसायने ।  
\[तृतीयः प्रकारः\]  
तिलतैलैर्माहिषिकैर्मूत्रैर्मर्द्याम्लकेन च ॥ १,९.७ ॥  
गोमांसैर्हिङ्गुलं पाच्यं लोहपात्रे क्रमाग्निना ।  
सप्ताहं लोहदण्डेन चालयन्सद्रवं मुहुः ॥ १,९.८ ॥  
सार्द्रमायूरपित्तेन भावयेदातपे दिनम् ।  
पाचयेत्पातनायन्त्रे दरदं खरवह्निना ॥ १,९.९ ॥  
शुद्धो भवेच्चतुर्यामात्पारदः स्याद्रसायने ।  
\[रसभस्मक्रमः; प्रथमः प्रकारः\]  
ऊर्ध्वाधस्तात्खजीर्णस्य सूतस्य समगन्धकम् ॥ १,९.१० ॥  
निक्षिपेत्पक्वमूषायां गर्ते द्वाभ्यां चतुर्गुणम् ।  
काकमाचीद्रवं दत्त्वा निरुध्यैनां क्रमाग्निना ॥ १,९.११ ॥  
पचेद्गुण्डकयन्त्रस्थां मूषां यामचतुष्टयम् ।  
भस्मसाज्जायते सूतो योजयेत्तु रसायने ॥ १,९.१२ ॥  
\[द्वितीयः प्रकारः\]  
जीर्णसूतं स्नुक्क्षीरैः समं गन्धं विमर्दयेत् ।  
दिनं ततो गर्भयन्त्रे पुटे भस्मति पूर्ववत् ॥ १,९.१३ ॥  
\[तृतीयः प्रकारः\]  
खजीर्णसूतं तुल्यांशं लाक्षोर्णामधुटङ्कणम् ।  
गुञ्जां भृङ्गरसैः सर्वं दिनमेकं विमर्दयेत् ॥ १,९.१४ ॥  
अन्ध्रितं वज्रमूषायां धमेद्भस्मति पारदः ।  
\[चतुर्थः प्रकारः\]  
घनजीर्णं रसं गन्धं त्र्यहं तुल्यं विमर्दयेत् ॥ १,९.१५ ॥  
अहिमार्या रसैर्वाथ ह्यजामार्या रसेन वा ।  
रसेन कीटमारिण्याः श्वेताङ्कोलरसेन वा ॥ १,९.१६ ॥  
दिवारात्रं करीषाग्नौ मृण्मये संपुटे दहेत् ।  
तुषाग्निना वा त्रिदिनाद्भस्मीभवति पारदः ॥ १,९.१७ ॥  
तप्तखल्वे वज्रभस्म जीर्णे सूते समं त्र्यहम् ।  
हंसपादीरसैर्मर्द्यं बीजैर्दिव्यौषधोद्भवैः ॥ १,९.१८ ॥  
लेपयेद्वज्रमूषायां तत्र पूर्वं रसं क्षिपेत् ।  
त्र्यहं तुषाग्निना पाच्यं हंसपादीद्रवैः पुनः ॥ १,९.१९ ॥  
मर्दयेत्त्रिदिनं गाढं तद्गोलं पूर्ववत्पचेत् ।  
भस्मीभवति सूतेन्द्रः शङ्खकुन्देन्दुसन्निभः ॥ १,९.२० ॥  
\[जारितरसमारणम्; प्रथमः प्रकारः\]  
अथ वक्ष्यामि देवेशि जारितं रसमारणम् ।  
प्रथमं जारणं कुर्यात्सबीजं सुरनायिके ॥ १,९.२१ ॥  
अजारितं रसं मूढः प्रमादान्मारयेद्यदि ।  
मम द्रोही स पापिष्ठो महापातकवान् भवेत् ॥ १,९.२२ ॥  
भ्रूणहा गुरुघाती च गोघ्नः स्त्रीबालघातकः ।  
तस्मात्सर्वप्रयत्नेन कुर्याज्जारणपूर्वकम् ॥ १,९.२३ ॥  
मारणं रसराजस्य मम बीजस्य पार्वति ।  
धरायां गोमयं देवि स्थापयित्वा तत उपरि ॥ १,९.२४ ॥  
पक्वमूषायां विनिक्षिप्य तन्मध्ये कटुतुम्बिजम् ।  
तैलं निधाय सूतं च निक्षिपेच्च तत उपरि ॥ १,९.२५ ॥  
काकमाचीरसो देयस्तैलतुल्यो वरानने ।  
शुद्धं गन्धं व्रीहिमात्रं दत्त्वा मूषां निरोधयेत् ॥ १,९.२६ ॥  
तदूर्ध्वं खादिराङ्गारपूरितं श्रावकं न्यसेत् ।  
ज्ञात्वा तत्स्वाङ्गशीतत्वं पुनर्गन्धं च तैलकम् ॥ १,९.२७ ॥  
काकमाचीद्रवं दत्त्वा वह्निमेवं पुनः पुनः ।  
अधस्ताद्गोमयं सान्द्रमुपरिष्टाच्च पावकम् ॥ १,९.२८ ॥  
काकमाचीद्रवः सूतस्तैलं चैतत्त्रयं समम् ।  
जारयेत्षड्गुणं गन्धं रसस्येत्थं मुखीकृतिः ॥ १,९.२९ ॥  
दिनं जम्बीरनीरेण मर्दयेत्तं रसं पुनः ।  
चतुः षष्ट्यंशकं हेम्नः पत्रं कण्टकभेदनम् ॥ १,९.३० ॥  
मयूरपित्तं तैलं च लिपेत्सर्षपसंभवम् ।  
अभावे तैलपित्तस्य चूलिकालवणं बलिम् ॥ १,९.३१ ॥  
जम्बीरस्य रसैर्मर्द्यं तं रसं हेमपत्रकम् ।  
पाचयेत्पूर्ववद्वह्नौ जम्बीरस्य रसैः पुनः ॥ १,९.३२ ॥  
सम्पूर्णां रोधयेन्मूषां पूर्ववज्जारयेत्पुनः ।  
द्वात्रिंशदंशकं हेम षोडशांशं तत उपरि ॥ १,९.३३ ॥  
मर्दयेज्जारयेदेवं ततः सूतस्य मारणम् ।  
समूलां कुम्भिमादाय गवां मूत्रेण पेषयेत् ॥ १,९.३४ ॥  
दिनमेकं तद्रसेन मर्दयेत्पारदं सुधीः ।  
संपुटे कान्तजे क्षिप्त्वा चोर्ध्वाधश्च नियामकान् ॥ १,९.३५ ॥  
चुल्ल्यां मृद्वग्निना पाच्यं दिनं भस्म भवेद्रसः ।  
अक्षीणो मृत्युनाशी स्याज्जरादारिद्र्यनाशनः ॥ १,९.३६ ॥  
\[द्वितीयः प्रकारः\]  
वासितं पारदं कर्षमष्टगुञ्जाः सुवर्णकम् ।  
मृतं वज्रं चतुर्गुञ्जं मर्द्यं हंसपदीरसैः ॥ १,९.३७ ॥  
तप्तखल्वे वज्रमूषागतं कृत्वा निरोधयेत् ।  
पचेद्भूधरयन्त्रे च पुनरादाय तं रसम् ॥ १,९.३८ ॥  
हंसपादीद्रवैर्मर्द्यं तप्तखल्वे दिनत्रयम् ।  
पूर्ववद्भूधरे यन्त्रे पचेत्सूतं पुनः पुनः ॥ १,९.३९ ॥  
एवं शतपुटं कृत्वा भस्म स्याद्रक्तवर्णकम् ।  
एतानि रसभस्मानि शस्तानि च रसायने ॥ १,९.४० ॥  
\[रसायनयोगाः; अभ्रकरसायनम्\]  
एकद्वित्रिचतुःपञ्चयोगयुक्तं रसायनम् ।  
क्रमाद्वक्ष्यामि देवेशि तत्राप्यभ्रकसेवनम् ॥ १,९.४१ ॥  
वमनादिविशुद्धात्मा त्यक्तक्षाराम्लकादिकः ।  
पूर्ववद्भस्मयेद्व्योमसत्वं भृङ्गवरारसैः ॥ १,९.४२ ॥  
त्रिः सप्तधा भावनीयं प्रातर्गुञ्जाद्वयं भजेत् ।  
ससितं तदनु क्षौद्रं घृतैः सत्रिफलं लिहेत् ॥ १,९.४३ ॥  
द्वात्रिंशद्गुञ्जका वृद्धिः क्रामणं कर्षमात्रकम् ।  
एष षोडशमासान्ते सर्वरोगाद्विमुच्यते ॥ १,९.४४ ॥  
स भवेत्कान्तसेवार्हस्त्वेवमभ्रकसेवया ।  
\[कान्तरसायनम्\]  
पूर्ववद्भस्मयेत्कान्तं वरानिर्गुण्डिभृङ्गजैः ॥ १,९.४५ ॥  
रसैस्त्रिसप्तवाराणि मर्दयेद्भावयेत्क्रमात् ।  
क्षौद्राज्याभ्यां लिहेत्प्रातर्नित्यं गुञ्जाद्वयोन्मितम् ॥ १,९.४६ ॥  
अनु भक्ष्यं सिन्दुवारवराभृङ्गभवं रजः ।  
मध्वाज्याभ्यां कर्षमात्रं शुद्धाङ्गो वमनादिभिः ॥ १,९.४७ ॥  
द्वात्रिंशद्गुञ्जिका वृद्धिः परमावधिरीश्वरि ।  
भवेत्षोडशमासान्ताज्जराव्याधिभिरुज्झितः ॥ १,९.४८ ॥  
कान्तस्य सेवया पश्चाद्भवेत्कान्ताभ्रकार्हकः ।  
\[कान्ताभ्ररसायनम्\]  
मृतं कान्तं घनं तुल्यं धात्रीभृङ्गपुनर्नवाः ॥ १,९.४९ ॥  
द्रवैरेषां पृथङ्मर्द्यं कल्ये गुञ्जाद्वयं लिहेत् ।  
शर्करामधुसर्पिर्भिः शुद्धात्मा वमनादिभिः ॥ १,९.५० ॥  
भृङ्गामलकवर्षाभूचूर्णं क्रामणमुत्तमम् ।  
मध्वाज्यैरनु लेह्यं तद्द्वात्रिंशद्गुञ्जकावधि ॥ १,९.५१ ॥  
मासषोडशयोगेन वलीपलितजिद्बली ।  
कान्ताभ्रसत्वभजनाद्धेमसेवार्हको भवेत् ॥ १,९.५२ ॥  
\[स्वर्णरसायनम्\]  
पूर्ववद्भस्मयेत्स्वर्णं दशमूलकषायतः ।  
एकविंशतिवारं तं मर्दयेद्भावयेत्प्रिये ॥ १,९.५३ ॥  
मध्वाज्याभ्यां मुद्गमानं लिहेत्प्रातर्विशुद्धधीः ।  
गुडूचीत्रिफलाक्वाथं पलं चानुपिबेत्सुधीः ॥ १,९.५४ ॥  
अष्टगुञ्जावधिर्वृद्धिर्भवेत्षोडशमासतः ।  
तेजस्वी बलवान्धीमांश्चक्षुष्मान् रोगवर्जितः ॥ १,९.५५ ॥  
वलीपलितनिर्मुक्तस्त्रिकालविषजिद्भवेत् ।  
\[स्वर्णाभ्रकरसायनम्\]  
पूर्ववन्मारयेत्स्वर्णं तस्माद्द्विगुणमभ्रकम् ॥ १,९.५६ ॥  
दशमूलवराभृङ्गीक्वाथैर्भाव्यं त्रिसप्तधा ।  
प्रातर्माषत्रयं लेह्यं मध्वाज्यैः क्रामणं लिहेत् ॥ १,९.५७ ॥  
पलं गुडूचीत्रिफलाक्वाथं तदनु पार्वति ।  
चतुर्विंशतिगुञ्जास्य वृद्धिः स्यात्परमावधिः ॥ १,९.५८ ॥  
मासषोडशयोगेन दिव्यतेजा महाबलः ।  
घनकाञ्चनयोगेन स्वर्णकान्तार्हको भवेत् ॥ १,९.५९ ॥  
\[स्वर्णकान्तरसायनम्\]  
पूर्ववन्मारयेत्स्वर्णं कान्तं स्वर्णद्विभागकम् ।  
धात्रीफलैर्द्विसप्तैव भावयेन्मर्दयेत्क्रमात् ॥ १,९.६० ॥  
सशर्करं भजेत्प्रातस्त्रिमाषं च पिबेदनु ।  
धात्रीसत्वं घृतं क्षौद्रं कर्षमात्रं सुरेश्वरि ॥ १,९.६१ ॥  
चतुर्विंशतिका गुञ्जा वृद्धिः स्यात्परमावधिः ।  
मासषोडशयोगेन वलीपलितवर्जितः ॥ १,९.६२ ॥  
तप्तकाञ्चनसच्छायः पञ्चबाण इवापरः ।  
हेमकान्तास्वादनेन कान्ताभ्रकनकार्हकः ॥ १,९.६३ ॥  
\[स्वर्णाभ्रकान्तरसायनम्\]  
पूर्ववन्मारयेत्स्वर्णं कान्तसत्त्वाभ्रसत्वकम् ।  
समानि त्रीणि चैतानि भावयेच्च त्रिसप्तकम् ॥ १,९.६४ ॥  
मुण्डिनिर्गुण्डिकाभृङ्गवरानीरेण पार्वति ।  
माषत्रयोन्मितं प्रातर्लिहेत्क्षौद्रघृताप्लुतम् ॥ १,९.६५ ॥  
मुण्डीचूर्णं कर्षमात्रं मध्वाज्याभ्यां लिहेदनु ।  
गोक्षीरं पलमात्रं च पिबेत्तदनु पार्वति ॥ १,९.६६ ॥  
वल्लद्वादशसंख्याता परा वृद्धिर्भवेत्प्रिये ।  
मासषोडशयोगे दिव्यकायो भवेन्नरः ॥ १,९.६७ ॥  
हेमाभ्रकान्तभजनाद्योग्यः स्याद्वज्रभक्षणे ।  
\[वज्ररसायनम्\]  
पूर्ववद्भस्मयेद्वज्रं धात्रीनीरेण मर्दयेत् ॥ १,९.६८ ॥  
भावयेत्सप्तधा धीमान्व्रीहिमात्रं लिहेत्प्रिये ।  
घृतक्षौद्रयुतं चानुपिबेद्धात्रीरसं पलम् ॥ १,९.६९ ॥  
वल्लावधिर्भवेद्वृद्धिर्मासषोडशयोगतः ।  
चिरजीवी वज्रकायो दिव्यदृष्टिर्महाबलः ॥ १,९.७० ॥  
वज्रस्य सेवया योग्यो भवेद्वज्राभ्रभक्षणे ।  
\[वज्राभ्ररसायनम्\]  
पूर्ववन्मारयेद्व्योम वज्रं वज्राच्चतुर्गुणम् ॥ १,९.७१ ॥  
घनं धात्र्याः शतावर्या रसैर्भाव्यं त्रिसप्तधा ।  
यवमात्रं लिहेत्प्रातर्मध्वाज्याभ्यां लिहेदनु ॥ १,९.७२ ॥  
धात्रीशतावरीनीरं क्रामणं पलमात्रकम् ।  
चतुर्गुञ्जा परा वृद्धिर्भवेत्षोडशमासतः ॥ १,९.७३ ॥  
वाक्सिद्धिर्दिव्यदृष्टिः स्याद्देवतासदृशप्रभः ।  
सेवया घनवज्रस्य कान्तवज्रार्हको भवेत् ॥ १,९.७४ ॥  
\[कान्तवज्ररसायनम्\]  
पूर्ववद्भस्मयेद्वज्रं कान्तं वज्राच्चतुर्गुणम् ।  
कान्तं त्रिसप्तधा भाव्यमश्वगन्धावरारसैः ॥ १,९.७५ ॥  
यवमात्रं क्षौद्रघृतैर्युक्तं लेह्यं दिनोदये ।  
अश्वगन्धावराचूर्णं कर्षं गोपयसा पिबेत् ॥ १,९.७६ ॥  
चतुर्गुञ्जावधिर्ज्ञेया वृद्धिः स्यात्परमावधिः ।  
मासषोडशयोगेन बालसूर्यसमद्युतिः ॥ १,९.७७ ॥  
महाबलो महातेजा वाक्सिद्धः सिद्धतां व्रजेत् ।  
सेवया वज्रकान्तस्य वज्रकान्ताभ्रकार्हकः ॥ १,९.७८ ॥  
\[वज्राभ्रकरसायनम्\]  
पूर्ववन्मारयेद्वज्रं कान्ताभ्राणि च हीरकात् ।  
चतुर्गुणे च कान्ताभ्रे वराभृङ्गकुरण्डजैः ॥ १,९.७९ ॥  
रसैस्त्रिसप्तधा भाव्यं यवमात्रं लिहेत्प्रिये ।  
समध्वाज्यं भृङ्गवराकुरण्डकरजोयुतम् ॥ १,९.८० ॥  
पलं पिबेच्च गोक्षीरं चतुर्गुञ्जापरावधिः ।  
मासषोडशयोगेन गृध्रदृष्टिर्महाबलः ॥ १,९.८१ ॥  
अव्याहतगतिर्धीरः सिद्धसंघेन वर्तते ।  
कान्ताभ्रवज्रभजनाद्योग्यः स्याद्धेमवज्रयोः ॥ १,९.८२ ॥  
\[स्वर्णवज्ररसायनम्\]  
पूर्ववन्मारयेद्वज्रं स्वर्णं वज्राद्द्विभागकम् ।  
सुवर्णवज्रं वर्षाभूरसैर्भाव्यं त्रिसप्तधा ॥ १,९.८३ ॥  
व्रीहिमेयं लिहेत्क्षौद्रघृताभ्यां च पुनर्नवाम् ।  
कर्षं पलं च गोक्षीरमनुपेयं सुरेश्वरि ॥ १,९.८४ ॥  
द्विगुञ्जावधि वृद्धिः स्यान्मासषोडशयोगतः ।  
चिरकालं भवेज्जीवी वलीपलितवर्जितः ॥ १,९.८५ ॥  
वज्रहेमोपयोगेन स्वर्णाभ्रकुलिशार्हकः ।  
\[स्वर्णाभ्रवज्ररसायनम्\]  
पूर्ववद्भस्मयेद्धेमघनवज्राणि पार्वति ॥ १,९.८६ ॥  
हीरकाद्द्विगुणं स्वर्णं स्वर्णादभ्रं द्विभागकम् ।  
मुसलीकन्दसारेण भावनीयं त्रिसप्तधा ॥ १,९.८७ ॥  
यवमात्रं लिहेत्प्रातर्मध्वाज्याभ्यां पिबेदनु ।  
कर्षं स्यान्मुसलीचूर्णं गोक्षीरं पलमात्रकम् ॥ १,९.८८ ॥  
चतुर्गुञ्जावधिर्वृद्धिर्मासषोडशयोगतः ।  
मृत्युं जयेज्जराहीनो वज्रकायो महाबलः ॥ १,९.८९ ॥  
एतस्य सेवया वज्रहेमकान्तार्हको भवेत् ।  
\[स्वर्णवज्रकान्तरसायनम्\]  
वज्रकान्तसुवर्णानि पूर्ववन्मारितानि च ॥ १,९.९० ॥  
वज्रात्सुवर्णं द्विगुणं स्वर्णात्कान्तं द्विभागकम् ।  
धात्रीभृङ्गरसैर्मर्द्यमेकविंशतिवारकम् ॥ १,९.९१ ॥  
यवमात्रं लिहेत्प्रातर्मध्वाज्याभ्यां पिबेदनु ।  
धात्रीभृङ्गभवं चूर्णं कर्षं गोदुग्धकं पलम् ॥ १,९.९२ ॥  
गुञ्जाचतुष्टयी वृद्धिर्मासषोडशयोगतः ।  
वलीपलितनिर्मुक्तो दिव्यतेजा महाबलः ॥ १,९.९३ ॥  
एतस्य सेवया कान्तस्वर्णवज्राभ्रकार्हकः ।  
\[स्वर्णकान्तवज्राभ्रकरसायनम्\]  
भस्मयेत्स्वर्णकान्ताभ्रवज्राणि च यथोक्तवत् ॥ १,९.९४ ॥  
ज्योतिष्मतीरसैर्भाव्यमेकविंशतिवारकम् ।  
यवमात्रं लिहेत्प्रातर्मध्वाज्याभ्यां पिबेदनु ॥ १,९.९५ ॥  
अश्वगन्धाकन्दचूर्णं कर्षं गोदुग्धकं पलम् ।  
गुञ्जाचतुष्टयी वृद्धिः परमावधिरीश्वरि ॥ १,९.९६ ॥  
मासषोडशयोगेन साक्षादिन्द्रसमो भवेत् ।  
एतस्य सेवया देवि रसं सेवितुमर्हति ॥ १,९.९७ ॥  
\[रसभस्म\]  
धान्याभ्रं पारदं मर्द्यं तप्तखल्वे दिनत्रयम् ।  
त्रिफलारग्वधनिशाकुमारीकृष्णधूर्तजैः ॥ १,९.९८ ॥  
पुनर्नवाग्निजंबीरभवैर्नीरैर्विमर्दयेत् ।  
पातयेत्पातनायन्त्रे त्वेवं मर्दनपातनम् ॥ १,९.९९ ॥  
कुर्यात्त्रिवारं शुद्धः स्यात्पारदो दोषवर्जितः ।  
नियामकैर्मर्दयेत्तं मूषालेपं नियामकैः ॥ १,९.१०० ॥  
कृत्वा तं मर्दितं सूतं मूषायां निक्षिपेत्सुधीः ।  
अन्ध्रयित्वा भूधराख्ये यन्त्रे पाच्यं सुरेश्वरि ॥ १,९.१०१ ॥  
एवं च सप्तधा कुर्यान्मर्दनं पुटपाचनम् ।  
रसभस्म भवेच्छुभ्रं योज्यं योगे रसायने ॥ १,९.१०२ ॥  
\[आरोटकरसाः; अभ्रकजीर्णरसभस्म\]  
अथ चारोटकरसं देहसिद्ध्येककारणम् ।  
माषमात्रं लिहेत्प्रातर्मध्वाज्यत्रिफलैः सह ॥ १,९.१०३ ॥  
धारोष्णं गोपयः पेयं मात्रमनु प्रिये ।  
अष्टगुञ्जावधिं वृद्धिं कृत्वा षोडशमासकम् ॥ १,९.१०४ ॥  
वलीपलितनिर्मुक्तो जीवेदाचन्द्रतारकम् ।  
एतस्य सेवया देवि ह्यभ्रसूतार्हको भवेत् ॥ १,९.१०५ ॥  
मुखीकृते रसे देवि चतुःषष्टिकनिष्कके ।  
अभ्रसत्वं निष्कमात्रं क्षिप्त्वा जम्बीरजैर्द्रवैः ॥ १,९.१०६ ॥  
तप्तखल्वे मर्दयेच्च दिनं कच्छपयन्त्रके ।  
सबिडं च पचेत्पश्चात्तमादाय विमर्दयेत् ॥ १,९.१०७ ॥  
अभ्रसत्वं द्विनिष्कं च जम्बीराम्लेन पार्वति ।  
तप्तखल्वे कच्छपाख्ये यन्त्रे पचनकर्म च ॥ १,९.१०८ ॥  
तृतीये च चतुर्निष्कं चतुर्थे पञ्चमे क्रमात् ।  
अष्टनिष्काभ्रसत्वं च दद्यात्पञ्चमपातने ॥ १,९.१०९ ॥  
घनषोडशनिष्कं च षष्ठे द्वात्रिंशदंशकम् ।  
सत्त्वं सप्तमे स्यात्सममेव हि पार्वति ॥ १,९.११० ॥  
पारदेऽभ्रकसत्वस्य जारणा भवति प्रिये ।  
एवं जारितसूतेन्द्रं भस्मीकुर्याच्च पूर्ववत् ॥ १,९.१११ ॥  
पलं चैतत्सूतभस्म व्योमसत्वं चतुष्पलम् ।  
भृङ्गराजद्रवैर्मर्द्यं मूषायामन्धयेद्दृढम् ॥ १,९.११२ ॥  
कुक्कुटाख्ये पुटे पच्यात्स्वाङ्गशीतं समाहरेत् ।  
त्रिफलाभृङ्गजैर्नीरैर्भावयेत्तत्त्रिसप्तधा ॥ १,९.११३ ॥  
मध्वाज्याभ्यां गुञ्जमात्रं लिहेत्प्रातर्विशुद्धधीः ।  
पिबेदनु वराक्वाथं पलं नियतमानसः ॥ १,९.११४ ॥  
गुञ्जाषोडशिका वृद्धिः सेव्यं षोडशमासतः ।  
आचन्द्रतारकं जीवेद्वलीपलितवर्जितः ॥ १,९.११५ ॥  
एतस्य सेवया कान्तसूतसेवार्हको भवेत् ।  
\[कान्तजीर्णरसभस्म\]  
मुखीकृते सूतराजे यथाभूदभ्रजारणा ॥ १,९.११६ ॥  
तथैव कान्तसत्वस्य जारणा भवति प्रिये ।  
मारयेत्पूर्ववत्सूतं कान्तसत्वेन जारितम् ॥ १,९.११७ ॥  
एवंविधं सभस्म भागमेकं भवेत्पुनः ।  
चतुर्भागं कान्तभस्म मर्दयेत्त्रिफलाम्बुना ॥ १,९.११८ ॥  
मूषायामन्ध्रयेत्पश्चात्पचेत्कौक्कुटिके पुटे ।  
तमादाय वरानीरैर्भावयेच्च त्रिसप्तधा ॥ १,९.११९ ॥  
मध्वाज्याभ्यां लिहेद्गुञ्जामात्रं प्रातरतन्द्रितः ।  
अनुपेयं च गोक्षीरं पलमात्रं सुरेश्वरि ॥ १,९.१२० ॥  
गुञ्जाषोडशिका वृद्धिर्मासषोडशयोगतः ।  
दिव्यदृष्टिं खेचरत्वं प्राप्नुयादैन्द्रकं पदम् ॥ १,९.१२१ ॥  
एतस्य सेवया सूतघनकान्तार्हको भवेत् ।  
मुखीकृतरसे कुर्यात्पूर्ववद्व्योमजारणम् ॥ १,९.१२२ ॥  
\[कान्ताभ्रकजीर्णरसभस्म\]  
समं सूतस्य देवेशि पश्चात्कार्यं विचक्षणैः ।  
पूर्ववत्कान्तसत्वस्य जारणा सूतराट्समा ॥ १,९.१२३ ॥  
कान्तसत्वाभ्रसत्वाभ्यां जारितः पारदो यदि ।  
स रसः पक्षहीनः स्याच्चाञ्चल्यरहितः शिवः ॥ १,९.१२४ ॥  
तं रसं पूर्ववद्दिव्यैरौषधैर्मारितं रसम् ।  
पलं तद्द्विगुणं व्योमसत्वभस्म च तत्समम् ॥ १,९.१२५ ॥  
भस्म वैक्रान्तसत्वस्य मर्द्यमेवं त्रयं त्रिधा ।  
भृङ्गधात्रीफलरसे ततो लघुपुटे पचेत् ॥ १,९.१२६ ॥  
भृङ्गधात्रीफलरसैश्छायायां भावयेद्रसम् ।  
त्रिफलामधुसर्पिर्भिर्गुञ्जामात्रं लिहेदनु ॥ १,९.१२७ ॥  
पिबेत्पलं च गोक्षीरं वृद्धिः षोडशगुञ्जिका ।  
मासषोडशयोगेन जीवेदाचन्द्रतारकम् ॥ १,९.१२८ ॥  
एतस्य सेवया सूतस्वर्णसेवार्हको भवेत् ।  
\[स्वर्णजीर्णरसभस्म\]  
हेमजीर्णं सूतराजं भस्मीकुर्याच्च पूर्ववत् ॥ १,९.१२९ ॥  
एवंविधं सूतभस्म पलं स्वर्णपलद्वयम् ।  
भृङ्गधात्रीफलरसैश्छायायां भावयेत्त्रिधा ॥ १,९.१३० ॥  
रुद्ध्वा तं संपुटे पच्यात्कुक्कुटाख्ये पुटे पचेत् ।  
पुनस्त्रिसप्तधा भृङ्गधात्रीनीरैश्च भावयेत् ॥ १,९.१३१ ॥  
माषमात्रं लिहेत्प्रातर्मध्वाज्याभ्यां युतं रसम् ।  
अनुपेयं च गोक्षीरं वृद्धिः षोडशमाषकम् ॥ १,९.१३२ ॥  
मासषोडशयोगेन देवतुल्यश्चिरायुषः ।  
सेवया स्वर्णसूतस्य घनहेमरसार्हकः ॥ १,९.१३३ ॥  
\[स्वर्णाभ्रकजीर्णरसभस्म\]  
मुखीकृतरसे चाभ्रसत्वं जार्यं समं पुरा ।  
ततः स्वर्णं समं जार्यं तं सूतं भस्मयेत्ततः ॥ १,९.१३४ ॥  
पूर्वोक्तवत्सूतभस्म पलं स्वर्णपलद्वयम् ।  
चतुष्पलं व्योमसत्वभस्म चैकत्र योजयेत् ॥ १,९.१३५ ॥  
नीलीपत्ररसे मर्द्यं वराक्वाथे दिनं प्रिये ।  
रुद्ध्वा तं संपुटे पच्यादन्यैर्विंशतिगोमयैः ॥ १,९.१३६ ॥  
नीलीरसवराक्वाथैर्भावयेत्तं त्रिसप्तधा ।  
गुञ्जोन्मेयं लिहेत्कल्ये मध्वाज्याभ्यां पिबेदनु ॥ १,९.१३७ ॥  
पलमात्रं वराक्वाथं वृद्धिः षोडशगुञ्जिका ।  
मासषोडशयोगेन जीवेदाचन्द्रतारकम् ॥ १,९.१३८ ॥  
एतस्य सेवया कान्तहेमसूतार्हको भवेत् ।  
\[स्वर्णकान्तजीर्णरसभस्म\]  
समुखे पारदे कान्तसत्वं जार्यं यथोक्तवत् ॥ १,९.१३९ ॥  
जारयेच्च तथा स्वर्णं द्वाभ्यां जीर्णं समं समम् ।  
विधिना भस्मयेत्सूतं कान्तहाटकजारितम् ॥ १,९.१४० ॥  
तं रसं पलमेकं च हेमभस्म पलद्वयम् ।  
चलं कान्तसत्वभस्म युञ्ज्याद्यथाविधि ॥ १,९.१४१ ॥  
शतावरीवरानीरे दिनं संमर्द्य संपुटे ।  
रुद्ध्वा तं कुक्कुटपुटे पचेदादाय तं रसम् ॥ १,९.१४२ ॥  
त्रिः सप्तधा शतावर्या रसैर्भाव्यं वरारसैः ।  
गुञ्जामात्रं घृतक्षौद्रयुक्तं लेह्यं पिबेदनु ॥ १,९.१४३ ॥  
शतावरीरसः पेयः पलमात्रं सुरेश्वरि ।  
गुञ्जाषोडशिका वृद्धिर्मासषोडशयोगतः ॥ १,९.१४४ ॥  
वलीपलितनिर्मुक्तः प्रलयान्तं च जीवति ।  
एतस्य सेवया स्वर्णकान्ताभ्ररसभुग्भवेत् ॥ १,९.१४५ ॥  
\[स्वर्णकान्ताभ्रजीर्णरसभस्म\]  
घनकान्तसुवर्णानि चैकैकानि समानि वै ।  
मुखीकृतस्य सूतस्य जारयेत्क्रमशः प्रिये ॥ १,९.१४६ ॥  
घनादिजारितं सूतं मारयेत्पूर्ववत्सुधीः ।  
तस्माद्भस्मीकृतात्सूताद्द्विगुणं हेमभस्म च ॥ १,९.१४७ ॥  
हेमतुल्यं मृतं कान्तं कान्ततुल्यं मृतं घनम् ।  
एतत्सर्वं वराक्वाथमुण्डीभृङ्गरसैर्दिनम् ॥ १,९.१४८ ॥  
मर्दयेत्संपुटे रुद्ध्वा पचेत्कौक्कुटिके पुटे ।  
तदादाय वराभृङ्गमुण्डिनीरैश्च भावयेत् ॥ १,९.१४९ ॥  
त्रिः सप्तवारं छायायां प्रातर्गुञ्जोन्मितं लिहेत् ।  
शर्करामधुसर्पिर्भिरनुपेयं च गोपयः ॥ १,९.१५० ॥  
गुञ्जाषोडशिका वृद्धिर्मासषोडशयोगतः ।  
वलीपलितनिर्मुक्तो जीवेदाचन्द्रतारकम् ॥ १,९.१५१ ॥  
एतस्य सेवया सूतवज्रसेवार्हको भवेत् ।  
\[वज्रजीर्णरसभस्म\]  
समुखे पारदे कुर्यात्पूर्ववद्वज्रजारणाम् ॥ १,९.१५२ ॥  
वज्रजीर्णं रसं देवि भस्मीकुर्याच्च पूर्ववत् ।  
भस्मीभूतरसाद्वज्रभस्म च द्विगुणं प्रिये ॥ १,९.१५३ ॥  
कन्याभृङ्गवरानीरैर्दिनं मर्द्यं च संपुटे ।  
कुक्कुटाख्ये पुटे पच्यात्तमादायाथ भावयेत् ॥ १,९.१५४ ॥  
कन्याभृङ्गवरानीरैर्भावयेच्च त्रिसप्तधा ।  
यवमात्रं लिहेत्प्रातर्मध्वाज्याभ्यां पिबेदनु ॥ १,९.१५५ ॥  
गोक्षीरं पलमात्रं तु वृद्धिर्गुञ्जाचतुष्टयम् ।  
मासषोडशयोगेन जीवेदाचन्द्रतारकम् ॥ १,९.१५६ ॥  
एतस्य सेवया वज्रसूतव्योमार्हको भवेत् ।  
\[वज्राभ्रकजीर्णरसभस्म\]  
घनजीर्णं वज्रजीर्णं भस्मीकुर्याद्रसं सुधीः ॥ १,९.१५७ ॥  
भस्मीभूताद्रसाद्वज्रं द्विगुणं व्योमभस्म च ।  
चतुर्गुणं च तत्सर्वमेकीकृत्य विमर्दयेत् ॥ १,९.१५८ ॥  
वराक्वाथे रसैर्दिनं संपुटके पचेत् ।  
कृते लघुपुटे पश्चाद्भाव्यं भृङ्गवरारसैः ॥ १,९.१५९ ॥  
त्रिसप्तधा समध्वाज्यं माषमात्रं पिबेदनु ।  
गव्यं क्षीरपलं पेयं वृद्धिर्गुञ्जाष्टकावधिः ॥ १,९.१६० ॥  
एवं षोडशमासेन जीवेदाचन्द्रतारकम् ।  
एतस्य सेवया कान्तवज्रसूतार्हको भवेत् ॥ १,९.१६१ ॥  
\[कान्तवज्रजीर्णरसभस्म\]  
कान्तं वज्रं समं जार्यं समुखे पारदे प्रिये ।  
कान्तहीरकजीर्णं तं पारदं मारयेत्सुधीः ॥ १,९.१६२ ॥  
पूर्वोक्तविधिना कान्ते एतत्पारदभस्म च ।  
पारदाद्द्विगुणं वज्रं वज्रात्कान्तं चतुर्गुणम् ॥ १,९.१६३ ॥  
पलाशपुष्पस्वरसैर्दिनं मर्द्यं च संपुटे ।  
रुद्ध्वा कुक्कुटके पश्चात्तमादायाथ भावयेत् ॥ १,९.१६४ ॥  
पलाशपुष्पनीरेण भावयेत्तं त्रिसप्तधा ।  
समध्वाज्यं माषमात्रं लिहेदनु पिबेत्पयः ॥ १,९.१६५ ॥  
अष्टगुञ्जावधिर्वृद्धिर्भवेत्षोडशमासतः ।  
वलीपलितनिर्मुक्तो जीवेदाचन्द्रतारकम् ॥ १,९.१६६ ॥  
एतस्य सेवया वज्ररसकान्ताभ्रकार्हकः ।  
\[कान्तवज्राभ्रकजीर्णरसभस्म\]  
समुखे पारदे व्योमकान्तवज्राणि च क्रमात् ॥ १,९.१६७ ॥  
समानि जारयेत्पश्चाज्जीर्णं तं मारयेद्रसम् ।  
पूर्ववत्पारदाद्वज्रं समं वज्रचतुर्गुणम् ॥ १,९.१६८ ॥  
कान्तं कान्तसमं व्योमसत्वं चैतानि मर्दयेत् ।  
त्रिफलाभृङ्गजरसै रुद्ध्वा संपुटके पचेत् ॥ १,९.१६९ ॥  
लघुनाग्निपुटेनैव तमादायाथ भावयेत् ।  
वराभृङ्गरसैरेकविंशतिं वारमातपे ॥ १,९.१७० ॥  
माषमात्रं समध्वाज्यं लिहेत्प्रातर्विशुद्धधीः ।  
अनुपेयं च गोक्षीरं वृद्धिर्गुञ्जाष्टकं भवेत् ॥ १,९.१७१ ॥  
मासषोडशयोगेन जीवेदाचन्द्रतारकम् ।  
एतस्य सेवया हेमवज्रसूतार्हको भवेत् ॥ १,९.१७२ ॥  
\[स्वर्णवज्रजीर्णरसभस्म\]  
समुखे पारदे तुल्ये हेम वज्रं च जारयेत् ।  
तं रसं भस्मयेद्देवि रसं वज्रं समं समम् ॥ १,९.१७३ ॥  
तयोः समं मृतं हेम वराक्वाथेन मर्दयेत् ।  
तत्सर्वं संपुटे क्षिप्त्वा भूधराख्ये पुटे पचेत् ॥ १,९.१७४ ॥  
तमादाय वराक्वाथैर्भावयेच्च त्रिसप्तधा ।  
माषमात्रं लिहेत्प्रातस्तिलाज्यमधुसंयुतम् ॥ १,९.१७५ ॥  
गोक्षीरमनुपेयं स्यादष्टगुञ्जावधि क्रमात् ।  
मासषोडशपर्यन्तं जीयादाचन्द्रतारकम् ॥ १,९.१७६ ॥  
एतस्य सेवया व्योमहेमवज्ररसार्हकः ।  
\[स्वर्णवज्राभ्रकजीर्णरसभस्म\]  
समुखे पारदे व्योमहेमवज्राणि जारयेत् ॥ १,९.१७७ ॥  
पारदस्य समांशानि ततः सूतं विमारयेत् ।  
रसतुल्यं मृतं वज्रं तयोस्तुल्यं च हाटकम् ॥ १,९.१७८ ॥  
सर्वतुल्यं रसं व्योम तत्सर्वं ब्रह्मबीजकैः ।  
तैलैस्त्र्यहं पेषयित्वा संपुटेद्भूधरे पुटे ॥ १,९.१७९ ॥  
तं पलाशकषायेण भावनाश्चैकविंशतिः ।  
तं रसं माषमात्रं च तैलं ब्रह्मद्रुबीजकम् ॥ १,९.१८० ॥  
कर्षमात्रं पिबेच्चानु यावद्गुञ्जाष्टकावधि ।  
मासषोडशयोगेन सिद्धो भवति शाश्वतः ॥ १,९.१८१ ॥  
एतस्य सेवया कान्तहेमवज्ररसार्हकः ।  
\[स्वर्णकान्तवज्रजीर्णरसभस्म\]  
मुखीकृते सूतराजे कान्तं स्वर्णं समं समम् ॥ १,९.१८२ ॥  
जारयेद्भस्मयेत्तं च तत्समं वज्रभस्म च ।  
तयोस्तुल्यं मृतं हेम कान्तं सर्वसमं प्रिये ॥ १,९.१८३ ॥  
वराभृङ्गरसे पिष्ट्वा भूधरे संपुटे पचेत् ।  
ततो भृङ्गवरानीरैरेकविंशतिभावनाः ॥ १,९.१८४ ॥  
वराक्षौद्रैर्लिहेत्प्रातर्माषमात्रं रसं सुधीः ।  
गव्यं पयः पलं पेयं वृद्धिः षोडशमाषिका ॥ १,९.१८५ ॥  
मासषोडशयोगेन भवेत्सिद्धसमः प्रभुः ।  
एतस्य सेवया व्योमकान्तहेमपवीरसम् ॥ १,९.१८६ ॥  
सेवितुं जायतेऽर्होऽसौ संयतात्मा महेश्वरः ।  
\[स्वर्णकान्तवज्राभ्रकजीर्णरसभस्म\]  
घनकान्तस्वर्णवज्रं जारयेत्समुखे रसे ॥ १,९.१८७ ॥  
प्रत्येकं पारदसममेव कार्यं सुरेश्वरि ।  
ततस्तं मारयेद्युक्त्या रसतुल्यं मृतं पविम् ॥ १,९.१८८ ॥  
तयोस्तुल्यं मृतं हेम सर्वतुल्यं मृतं घनम् ।  
घनतुल्यमयस्कान्तं सर्वतुल्यं सुरद्रुजैः ॥ १,९.१८९ ॥  
तैलैस्ततः संपुटे च क्षिप्त्वा भूधरके पचेत् ।  
गुञ्जामात्रं रसं चैतं लिहेत्प्रातः शुचिः सुधीः ॥ १,९.१९० ॥  
देवदारुजतैलेन कर्षमात्रं तु पार्वति ।  
धारोष्णं गोपयः पेयं पलमात्रमनु प्रिये ॥ १,९.१९१ ॥  
गुञ्जाषोडशपर्यन्तं मासषोडशयोगतः ।  
य इमं पारदं दिव्यं सेवते पथ्यभुक्सदा ॥ १,९.१९२ ॥  
व्याधिजन्मजरामृत्युवर्जितः सर्वसिद्धिभाक् ।  
सर्वज्ञः सर्वगः सिद्धः सृजतीव पितामहः ॥ १,९.१९३ ॥  
विष्णुवत्त्रायते विश्वं हरतीव हरः स्वयम् ।  
वाञ्छितार्थान् स्वयं दत्ते कल्पद्रुम इवापरः ॥ १,९.१९४ ॥  
कन्दर्प इव कामाक्षीः सहस्रं रमयेत्क्षणात् ।  
सच्चिदानन्दरूपोऽयं रससेवी भवेद्ध्रुवम् ॥ १,९.१९५ ॥  
घनादिपञ्चयोगोत्थमेकत्रिंशद्रसायनम् ।  
भवत्स्नेहेन कथितं रहस्यं देवदुर्लभम् ॥ १,९.१९६ ॥


आक्, १, १०  
\[घुटिकासिद्धिः\]  
प्रणम्य परया भक्त्या भैरवं भैरवी शिवम् ।  
उवाच विनयेनेदं लोकानां हितकांक्षिणी ॥ १,१०.१ ॥  
श्रीभैरवी ।  
देवदेव कृपामूर्ते सर्वानुग्राहक प्रभो ।  
त्वत्प्रसादान्मया ज्ञातं रहस्यमतिदुर्लभम् ॥ १,१०.२ ॥  
कान्ताभ्रहेमकुलिशरसभस्म रसायनम् ।  
अतः परं महादेव श्रोतुमिच्छामि भैरव ॥ १,१०.३ ॥  
एतैर्घनाद्यै रचितघुटिकानां रसायनम् ।  
श्रुत्वा सविनयं वाक्यं भैरव्यास्त्वादिभैरवः ॥ १,१०.४ ॥  
स्थित्वेत्युवाच वचनं तद्वक्ष्यामि रसायनम् ।  
श्रीभैरवः ।  
\[१. सञ्जीवनी घुटिका\]  
शृणु पार्वति यत्नेन सावधानेन साम्प्रतम् ॥ १,१०.५ ॥  
प्रथमं जारणं कार्यं पश्चात्पारदबन्धनम् ।  
तस्माज्जारणबीजानि घनादीनां वदामि ते ॥ १,१०.६ ॥  
गन्धतालशिलातुत्थखर्परीहिङ्गुलामलाः ।  
भूनागताप्यकासीसनृपावर्ताभ्रगैरिकम् ॥ १,१०.७ ॥  
कान्तत्रिक्षारवैक्रान्तास्त्वेते चूर्णसमांशकः ।  
सिद्धचूर्णमिदं ख्यातं श्रेष्ठं स्याद्बीजकर्मणि ॥ १,१०.८ ॥  
द्वन्द्वमेलोपलिप्तायां मूषायां निक्षिपेत्प्रिये ।  
कृष्णसत्वाभ्रसत्वं च द्रावयेत्समशुल्बकम् ॥ १,१०.९ ॥  
समित्रपञ्चकं तस्मिन्सिद्धचूर्णं मुहुर्मुहुः ।  
घनाद्दशगुणं क्षेप्यं धमेद्गाढं वरानने ॥ १,१०.१० ॥  
घनसत्वावशिष्टं स्याद्धमनीयं च तावता ।  
कालेनेदं व्योमसत्वबीजं जार्यं रसायने ॥ १,१०.११ ॥  
समुखे पारदे बीजं चतुःषष्ट्यंशके क्षिपेत् ।  
तप्तखल्वेऽम्लवर्गेण मर्दयेद्दिवसत्रयम् ॥ १,१०.१२ ॥  
तं सूतं कच्छपे यन्त्रे सबिडे जारयेत्प्रिये ।  
ततो द्वात्रिंशदंशं च षोडशांशं रसस्य तु ॥ १,१०.१३ ॥  
अष्टमांशं चतुर्थांशं द्व्यंशं चैव समांशकम् ।  
पारदे जारयेदेवं क्रमाद्बीजं सुरेश्वरि ॥ १,१०.१४ ॥  
सूतमेवंविधं व्योमसत्वं बीजसमं प्रिये ।  
तप्तखल्वेऽम्लवर्गेण मर्दयेदेकवासरम् ॥ १,१०.१५ ॥  
पिष्टिं पारदराजं तं जम्बीरान्तर्विनिक्षिपेत् ।  
दोलायन्त्रेऽम्लयुक्ते तं विपचेत्सप्तवासरम् ॥ १,१०.१६ ॥  
तमादाय बलिं क्षिप्त्वा सिद्धचूर्णेन पार्वति ।  
ततस्तं भूधरे यन्त्रे पचेल्लघुपुटेन च ॥ १,१०.१७ ॥  
यावत्कठिनतां याति तावत्कार्यं मुहुर्मुहुः ।  
दोलापाकं सिद्धचूर्णलेपं भूधरके पुटम् ॥ १,१०.१८ ॥  
मृतसञ्जीवनी नाम्ना घुटिका सर्वसिद्धिदा ।  
वक्त्रान्तरे गले मूर्ध्नि बाहौ कर्णेऽथवा वहेत् ॥ १,१०.१९ ॥  
हेम्ना सुवेष्टिता सम्यग्वलीपलितनाशिनी ।  
वक्त्रस्था मृत्युहा वर्षाद्विषविग्रहनाशिनी ॥ १,१०.२० ॥  
शुद्धं गन्धं कर्षमात्रं गव्यं क्षीरं पलं पिबेत् ।  
अनेन क्रमणेनैव सूतः संक्रमते तनुम् ॥ १,१०.२१ ॥  
\[२. दिव्या घुटिका\]  
कान्तम्लेच्छमुखं रूप्यं लिप्तमूषान्तरे समम् ।  
द्रावयित्वा सिद्धचूर्णं कान्ताद्दशगुणं शनैः ॥ १,१०.२२ ॥  
वहेन्मुहुर्मुहुर्द्राव्यं यावत्कान्तोऽवशिष्यते ।  
कान्तबीजमिदं प्रोक्तं श्रेष्ठं जार्यं रसायने ॥ १,१०.२३ ॥  
समुखे पारदे चेदं बीजं चार्यं च पूर्ववत् ।  
चतुःषष्ट्यंशकं पूर्वं समांशं तं क्रमेण वै ॥ १,१०.२४ ॥  
एवंविधं सूतराजं कान्तबीजं द्वयं समम् ।  
मर्दयेत्तप्तखल्वे च साम्लवर्गे दिनत्रयम् ॥ १,१०.२५ ॥  
पिष्टीभूतं च जम्बीरे क्षिप्त्वाम्लगणपूरिते ।  
दोलायन्त्रे पचेत्सम्यगेवमा सप्तवारकम् ॥ १,१०.२६ ॥  
तमादाय लिहेद्बाह्ये सिद्धचूर्णेन भैरवि ।  
ततो दिव्यौषधैर्लिप्ते संपुटे भूधरे पचेत् ॥ १,१०.२७ ॥  
यावत्कठिनतां याति तावत्कुर्यात्क्रमेण च ।  
दोलापाकं सिद्धचूर्णलेपं भूधरपाचनम् ॥ १,१०.२८ ॥  
पुटे तौ जारयेद्दिव्यनाम्नाथ परमेश्वरि ।  
वक्त्रान्तरे गले मूर्ध्नि बाहौ कर्णेऽथवा वहेत् ॥ १,१०.२९ ॥  
हेम्ना सुवेष्टितं धार्यं वलीपलितनाशनम् ।  
पूर्ववत्फलदा पुण्या धार्या यत्नेन मानवैः ॥ १,१०.३० ॥  
पूर्ववत्क्रामणं कार्यं देहे संक्रमते रसः ।  
\[३. कामेश्वरी घुटिका\]  
समुखे पारदे व्योमकान्तबीजं च मारयेत् ॥ १,१०.३१ ॥  
प्रत्येकं पारदसमं पूर्ववच्च शनैः शनैः ।  
चतुःषष्ट्यंशकं चादौ समांशं तं क्रमाद्रसे ॥ १,१०.३२ ॥  
अस्य सूतस्य तुल्यांशं कान्तबीजाभ्रबीजकम् ।  
तप्तखल्वेऽम्लवर्गेण मर्दयेद्वासरत्रयम् ॥ १,१०.३३ ॥  
पिष्टीकृतं च जम्बीरे क्षिप्त्वा दोलागतं पचेत् ।  
पुनरादाय तां पिष्टिं सिद्धचूर्णेन लेपयेत् ॥ १,१०.३४ ॥  
दिव्यौषधिगणैर्लिप्ते संपुटे भूधरे पचेत् ।  
यदा कठिनतां याति द्विधा कुर्यात्क्रमेण तु ॥ १,१०.३५ ॥  
दोलास्वेदं चूर्णलेपं कृत्वा भूधरपाचनम् ।  
कामेश्वरीयं घुटिका वक्त्रस्था सर्वसिद्धिदा ॥ १,१०.३६ ॥  
पूर्ववत्क्रामणं कार्यं रसेन्द्रः क्रामते तनुम् ।  
\[४. हेमसुन्दरी घुटिका\]  
स्वर्णं रूप्यं म्लेच्छमुखं कान्तसत्वाभ्रसत्वकम् ॥ १,१०.३७ ॥  
द्वन्द्वमेलोपलिप्तायां मूषायां तद्विनिक्षिपेत् ।  
तस्मिन्द्रुते सिद्धचूर्णं स्वर्णाद्दशगुणं क्षिपेत् ॥ १,१०.३८ ॥  
यावत्स्वर्णावशेषं स्यात्तावद्द्राव्यं शनैः शनैः ।  
हेमबीजमिदं ख्यातं श्रेष्ठं रसरसायने ॥ १,१०.३९ ॥  
समुखे पारदे देवि बीजं रससमं क्रमात् ।  
जारयेत्पूर्ववद्देवि चतुःषष्ट्यंशकादिकम् ॥ १,१०.४० ॥  
एतद्रसं हेमबीजं समं खल्वे च तापिते ।  
मर्दयेदम्लवर्गेण त्र्यहात्पिष्टिर्भवेद्रसः ॥ १,१०.४१ ॥  
पिष्टिं जम्बीरजां कृत्वा दोलायन्त्रेऽम्लपूरिते ।  
षडहं पाचयेद्देवि सिद्धचूर्णप्रलेपनम् ॥ १,१०.४२ ॥  
तथा संपुटलेपं च तथा भूधरपाचनम् ।  
यावत्कठिनतां याति तावत्कुर्याच्च पूर्ववत् ॥ १,१०.४३ ॥  
इयं तु घुटिका दिव्या विख्याता हेमसुन्दरी ।  
वक्त्रस्था सिद्धिदा न्ःणां जरामृत्युविषापहा ॥ १,१०.४४ ॥  
पूर्ववत्क्रामणं कार्यं सूतः संक्रमते पुनः ।  
\[५. मदनसुन्दरी घुटिका\]  
मुखीकृते रसे व्योमबीजं हाटकबीजकम् ॥ १,१०.४५ ॥  
समं समं क्रमाज्जार्यं चतुःषष्ट्यंशकादिकम् ।  
इत्येवं जारितं सूतं बीजं गगनरुक्मयोः ॥ १,१०.४६ ॥  
मर्दयेत्पारदसमं तप्तखल्वेऽम्लवर्गतः ।  
त्रिदिनाज्जायते पिष्टिः पुनर्जम्बीरगां कुरु ॥ १,१०.४७ ॥  
दोलायन्त्रेऽम्लभरिते पचेत्तां सप्तवासरम् ।  
लेपनं सिद्धचूर्णस्य तथा संपुटलेपनम् ॥ १,१०.४८ ॥  
तथा भूधरपाकश्च यावत्कठिनतां व्रजेत् ।  
सिद्धिदा घुटिका ह्येषा नाम्ना मदनसुन्दरी ॥ १,१०.४९ ॥  
आस्यान्तरस्थिता कुर्यात्सर्वसिद्धीश्चिरायुषः ।  
व्यालव्याघ्रगजादीनां राज्ञां वश्यं स्त्रियामपि ॥ १,१०.५० ॥  
पूर्ववत्क्रामणं कार्यं कायमाक्रामते रसः ।  
\[६. खेचरी घुटिका\]  
मुखीकृते रसे कान्तहेमबीजं समं समम् ॥ १,१०.५१ ॥  
रसोन्मिते पृथक्जार्यं चतुःषष्ट्यंशकादिकम् ।  
इत्थं जीर्णं रसं बीजं कान्तहेम्नो रसोन्मितम् ॥ १,१०.५२ ॥  
पूर्ववत्पिष्टिकां कृत्वा दोलायन्त्रे च पाचनम् ।  
यावत्कठिनतां याति तावत्कार्यं मुहुर्मुहुः ॥ १,१०.५३ ॥  
घुटिका जायते नाम्ना खेचरी सर्वसिद्धिदा ।  
पूर्ववत्क्रामणं कार्यं सुगन्धं गोपयः पिबेत् ॥ १,१०.५४ ॥  
तेन संक्रमते देहं घुटिकान्तर्गतो रसः ।  
\[७. वज्रेश्वरी घुटिका\]  
समुखे पारदे व्योमकान्तहेम्नां समं समम् ॥ १,१०.५५ ॥  
बीजं पृथक्पृथक्जार्यं चतुःषष्ट्यंशकादिकम् ।  
इत्थंभूतस्य सूतस्य समं व्योमादिबीजकम् ॥ १,१०.५६ ॥  
त्रयं तापितखल्वेन त्र्यहमम्लेन मर्दयेत् ।  
स सूतः पिष्टिमाप्नोति तां पिष्टिं पूर्ववत्प्रिये ॥ १,१०.५७ ॥  
दोलापाकं सिद्धचूर्णलेपं भूधरपाचनम् ।  
यावत्कठिनतां याति तावत्कार्यमतन्द्रितैः ॥ १,१०.५८ ॥  
वज्रेश्वरीति घुटिका वक्त्रस्था सर्वसिद्धिदा ।  
पूर्ववत्क्रामणं कार्यं गात्रं व्याप्नोति पारदः ॥ १,१०.५९ ॥  
\[८. महावज्रेश्वरी घुटिका\]  
शुद्धं स्वर्णं वज्रभस्म लोहचूर्णाभ्रसत्वकम् ।  
एतच्चतुःसमं नागं मूषायां चान्ध्रितं धमेत् ॥ १,१०.६० ॥  
द्वन्द्वमेलोपलिप्तायां पुनरादाय तं प्रिये ।  
एकीभूतं च मूषायां प्रकटं च धमेत्पुनः ॥ १,१०.६१ ॥  
धौतसत्त्वं माक्षिकं च स्वल्पं स्वल्पं मुहुः क्षिपेत् ।  
वज्रहेमावशेषं तु यावत्स्यात्तत उद्धरेत् ॥ १,१०.६२ ॥  
एतस्मिन् व्योमसत्वायश्चूर्णनागांश्च पूर्ववत् ।  
द्वन्द्वमेलोपलिप्तायामन्ध्रयित्वा दृढं धमेत् ॥ १,१०.६३ ॥  
एकीभूतं समादाय मूषायां प्रकटं धमेत् ।  
हेमवज्रावशेषं स्याद्यावत्तत्पुनराहरेत् ॥ १,१०.६४ ॥  
व्योमसत्वमयश्चूर्णं नागं वाह्यं पुनः पुनः ।  
पूर्ववत्क्रमयोगेन माक्षिकं धौतसत्त्वकम् ॥ १,१०.६५ ॥  
मुहुः क्षिप्य धमेत्तं तु बाह्यमेवं तु षड्गुणम् ।  
वज्रबीजमिदं श्रेष्ठं जार्यं रसरसायने ॥ १,१०.६६ ॥  
समुखे पारदे जार्यं वज्रबीजं रसोन्मितम् ।  
चतुःषष्ट्यंशकाद्यं च क्रमात्संक्रामयेत्प्रिये ॥ १,१०.६७ ॥  
इत्थं जारितसूतस्य समं कुलिशबीजकम् ।  
तप्तखल्वेऽम्लवर्गेण मर्दयेद्दिवसत्रयम् ॥ १,१०.६८ ॥  
स पिष्टिर्जायते सूतस्तां पिष्टीं च समाहरेत् ।  
दोलापाकः सिद्धचूर्णलेपः सम्पुटभूधरम् ॥ १,१०.६९ ॥  
कुर्वीत पूर्ववत्सर्वं यावत्कठिनतां व्रजेत् ।  
महावज्रेश्वरी नाम्ना घुटिका सिद्धिदायिनी ॥ १,१०.७० ॥  
वक्त्रस्था क्रामणं कार्यं पूर्ववत्क्रामते रसः ।  
\[९. वज्रखेचरी घुटिका\]  
मुखीकृते रसे व्योमवज्रबीजं रसोन्मितम् ॥ १,१०.७१ ॥  
पृथक्पृथक्जारणीयं चतुःषष्ट्यंशकादिकम् ।  
अमुष्य जीर्णसूतस्य समं वज्राभ्रबीजकम् ॥ १,१०.७२ ॥  
तप्तखल्वेऽम्लवर्गेण त्रिदिनं मर्दयेद्दृढम् ।  
स रसो जायते पिष्टिस्तां पुनः पूर्ववत्प्रिये ॥ १,१०.७३ ॥  
दोलास्वेदं सिद्धचूर्णलेपं भूधरपाचनम् ।  
यावत्कठिनतां यति तावदेवं मुहुर्मुहुः ॥ १,१०.७४ ॥  
घुटिका जायते दिव्या नाम्नेयं वज्रखेचरी ।  
वक्त्रस्था सिद्धिदा नृणां पूर्ववत्क्रामणं प्रिये ॥ १,१०.७५ ॥  
\[१०. कालविध्वंसिनी घुटिका\]  
मुखीकृते रसे कान्तवज्रबीजं रसोन्मितम् ।  
पृथक्पृथग्जारणीयं चतुःषष्ट्यंशकादिकम् ॥ १,१०.७६ ॥  
अस्य जीर्णस्य सूतस्य समं कुलिशकान्तयोः ।  
बीजं संतप्तखल्वेऽम्लवर्गे मर्द्यं दिनत्रयम् ॥ १,१०.७७ ॥  
पिष्टिर्भवत्येष सूतः पिष्टिं तां पुनराहरेत् ।  
दोलास्वेदः सिद्धचूर्णलेपः संपुटभूधरम् ॥ १,१०.७८ ॥  
यावत्कठिनतां याति तावदेवं मुहुर्मुहुः ।  
कालविध्वंसिनी नाम्ना घुटिका जायते शुभा ॥ १,१०.७९ ॥  
मुखस्था सिद्धिदा दिव्या पूर्ववत्क्रामणं पिबेत् ।  
\[११. गगनेश्वरी घुटिका\]  
मुखीकृते सूतराजे वज्रकान्ताभ्रबीजकम् ॥ १,१०.८० ॥  
पृथक्पृथक्सूतराजे चतुःषष्ट्यंशकादिकम् ।  
रसस्य तस्य सदृशं वज्रबीजाभ्रबीजकम् ॥ १,१०.८१ ॥  
तप्तखल्वेऽम्लवर्गेण त्र्यहात्पिष्टिः सुमर्दनात् ।  
दोलापाकः सिद्धचूर्णलेपः संपुटभूधरम् ॥ १,१०.८२ ॥  
यावत्कठिनतां याति तावत्कुर्यान्मुहुर्मुहुः ।  
गगनेश्वरीयं घुटिका वक्त्रस्था सर्वसिद्धिदा ॥ १,१०.८३ ॥  
पूर्ववत्क्रामणं कार्यं देहे क्रामति सूतकः ।  
\[१२. वज्रघण्टेश्वरी घुटिका\]  
मुखीकृते सूतराजे बीजं वज्रसुवर्णयोः ॥ १,१०.८४ ॥  
पृथक्पृथक्समं जार्यं चतुःषष्ट्यंशकादिकम् ।  
अस्य सूतस्य सदृशं हेम्नो वज्रस्य बीजकम् ॥ १,१०.८५ ॥  
तप्तखल्वेऽम्लवर्गेण त्र्यहात्पिष्टिर्भवेद्रसः ।  
तां पिष्टिं पुनरादाय पूर्ववत्परिकल्पयेत् ॥ १,१०.८६ ॥  
दोलापाकं सिद्धचूर्णलेपं भूधरपाचनम् ।  
यावत्कठिनतां याति तावत्कुर्यान्मुहुर्मुहुः ॥ १,१०.८७ ॥  
वज्रघण्टेश्वरी ह्येषा घुटिका सिद्धिदायिनी ।  
मुखस्था सिद्धिदा दिव्या पूर्वोक्तं क्रामणं पिबेत् ॥ १,१०.८८ ॥  
\[१३. वज्रभैरवी घुटिका\]  
मुखीकृते सूतराजे हेमवज्राभ्रबीजकम् ।  
पृथक्पृथक्समं जार्यं चतुःषष्ट्यंशकादिकम् ॥ १,१०.८९ ॥  
अस्य सूतस्य सदृशं हेमवज्राभ्रबीजकम् ।  
मर्दयेदम्लवर्गेण तप्तखल्वे दिनत्रयम् ॥ १,१०.९० ॥  
पिष्टिर्भवेत्पुनस्तां च समादाय ततः प्रिये ।  
दोलापाकं सिद्धचूर्णलेपं भूधरपाचनम् ॥ १,१०.९१ ॥  
यावत्कठिनतामेति तावत्कार्यं मुहुर्मुहुः ।  
घुटिका जायते दिव्या नाम्नेयं वज्रभैरवी ॥ १,१०.९२ ॥  
मुखस्थिता सिद्धकरी क्रामणं पूर्ववत्प्रिये ।  
\[१४. त्रिपुरभैरवी घुटिका\]  
मुखीकृते रसे कान्तवज्रहाटकबीजकम् ॥ १,१०.९३ ॥  
जार्यं पृथक्सूतसमं चतुःषष्ट्यंशकादिकम् ।  
जीर्णसूतसमं कान्तवज्रकाञ्चनबीजकम् ॥ १,१०.९४ ॥  
तप्तखल्वेऽम्लवर्गेण मर्दयेद्दिवसत्रयम् ।  
जायते पारदः पिष्टिः पूर्ववत्तां समाहरेत् ॥ १,१०.९५ ॥  
दोलापाकं सिद्धचूर्णलेपं भूधरपाचनम् ।  
यावत्कठिनतामेति तावत्कार्यं मुहुर्मुहुः ॥ १,१०.९६ ॥  
घुटिका जायते दिव्या नाम्ना त्रिपुरभैरवी ।  
मुखस्था सिद्धिदा ह्येषा पूर्ववत्क्रामणं प्रिये ॥ १,१०.९७ ॥  
\[१५. महाभैरवी घुटिका\]  
मुखीकृते रसे कान्तवज्राभ्रस्वर्णबीजकम् ।  
पृथक्सूतसमं जार्यं चतुःषष्ट्यंशकादिकम् ॥ १,१०.९८ ॥  
अस्य सूतस्य जीर्णस्य समं व्योमादिबीजकम् ।  
मर्दयेदम्लवर्गेण तप्तखल्वे दिनत्रयम् ॥ १,१०.९९ ॥  
पिष्टिर्भवति सूतेन्द्रस्तां पिष्टिं पुनराहरेत् ।  
दोलापाकं सिद्धचूर्णलेपं संपुटभूधरे ॥ १,१०.१०० ॥  
यावत्कठिनतामेति तावत्कार्यं मुहुर्मुहुः ।  
नाम्ना महाभैरवीयं घुटिका सर्वसिद्धिदा ॥ १,१०.१०१ ॥  
धारयेन्मुखमध्ये तत्पूर्ववत्क्रामणं पिबेत् ।  
\[क्रामणानि\]  
त्रिफला मुसली मुण्डी भृङ्गराजश्च वाकुची ॥ १,१०.१०२ ॥  
नीली कन्या काकमाची हयगन्धा शतावरी ।  
उत्तरा वारुणी देवदाली चित्रा पुनर्नवा ॥ १,१०.१०३ ॥  
निर्गुण्डी सहदेवी च रुदन्ती गजकर्णिका ।  
भूतावरातभल्लातकाकतुण्डामृतालताः ॥ १,१०.१०४ ॥  
पलाशः कुक्कुरूटश्च धात्रीफलरसः पयः ।  
पलाशबीजकं तैलं घृतं मधु शिवाम्बु च ॥ १,१०.१०५ ॥  
बिल्वमज्जा च तैलं च तैलं ज्योतिष्मतीभवम् ।  
एतानि क्रामणार्हाणि चौषधानि भवन्ति हि ॥ १,१०.१०६ ॥  
एते चाष्टार्धगदिताः क्रामणार्थे प्रयोगतः ।  
रसभस्मप्रयोगे च घुटिकानां रसायने ॥ १,१०.१०७ ॥  
\[पञ्चदशघुटिकाफलम्\]  
प्रिये पञ्चदशानां च घुटिकानां फलं शृणु ।  
अभ्रबीजेन रचितघुटिका रससंयुता ॥ १,१०.१०८ ॥  
मुखस्थिता द्वादशाब्दं सर्वरोगविनाशनी ।  
स जीवेद्वत्सरशतं पुमांश्च परमेश्वरि ॥ १,१०.१०९ ॥  
कान्तबीजेन रचिता घुटिका रससंयुता ।  
आस्यस्था सर्वरोगघ्नी द्वादशाब्दं वरानने ॥ १,१०.११० ॥  
धातुदार्ढ्यप्रजननी सहस्रायुष्यदायिनी ।  
कान्ताभ्रबीजरचिता रसयुग्घुटिका शुभा ॥ १,१०.१११ ॥  
द्वादशाब्दं मुखान्तस्था जरामयविनाशिनी ।  
अयुतायुष्यदा दिव्या महाबलविवर्धिनी ॥ १,१०.११२ ॥  
हेमबीजयुता सूतघुटिका मुखमध्यगा ।  
आ द्वादशाब्दं देहस्य वलीपलितरोगहा ॥ १,१०.११३ ॥  
आयुष्यप्रदा पुण्या नागायुतबलप्रदा ।  
हेमाभ्रबीजघटिता घुटिका युक्तपारदा ॥ १,१०.११४ ॥  
वक्त्रास्थितार्कसंख्याब्दं दशलक्षाब्दजीवदा ।  
दिव्यबुद्धिप्रजननी दिव्यसत्वप्रदायिनी ॥ १,१०.११५ ॥  
कान्तकाञ्चनबीजाभ्यां ससूता घुटिका कृता ।  
द्वादशाब्दं मुखान्ता कोट्यायुष्यविवर्धिनी ॥ १,१०.११६ ॥  
महातेजःप्रजननी बिलनिध्यादिदर्शिनी ।  
कान्ताभ्रहेमघटिता घुटिका रससंयुता ॥ १,१०.११७ ॥  
मुखस्था द्वादशाब्दान्ताद्दशकोट्यब्दजीवदा ।  
हालाहलादिसंवर्तखेचरत्वप्रदायिनी ॥ १,१०.११८ ॥  
निर्मुक्तवज्रबीजेन रसयुग्घुटिका शुभा ।  
मुखस्था द्वादशाब्दान्तं सर्वलोकगतिप्रदा ॥ १,१०.११९ ॥  
यावद्भूमिः स्थिरतरा तावदायुःप्रवर्धिनी ।  
तरुणः सर्वदा कामः कान्तानां सुरतक्षमः ॥ १,१०.१२० ॥  
वज्राभ्रबीजरचिता घुटिका रसगर्भिता ।  
घुटिका रससंख्याब्दं मुखस्था सर्वसिद्धिदा ॥ १,१०.१२१ ॥  
ब्रह्मायुष्यप्रदा पुंसां जगत्सृष्टुं क्रमात्प्रभुः ।  
पूज्यते ब्रह्मवद्देवैर्वेदवेदाङ्गपारगः ॥ १,१०.१२२ ॥  
सरस्वत्या च सावित्र्या सेव्यते सर्वलोकगः ।  
अष्टाभिः सिद्धिभिर्युक्तो ह्यणिमादिभिरीश्वरि ॥ १,१०.१२३ ॥  
वज्रकाञ्चनबीजेन ससूता घुटिका कृता ।  
मुखस्था द्वादशाब्दान्तं विष्ण्वायुष्यप्रदा नृणाम् ॥ १,१०.१२४ ॥  
स च विष्णुत्वमाप्नोति विष्णुवत्पालितुं क्षमः ।  
सेव्यते सनकाद्यैश्च श्रिया युक्तो महाबलः ॥ १,१०.१२५ ॥  
स्वेच्छागतिर्महेन्द्राद्यैर्निर्जरैः सेव्यते सदा ।  
हेमाभ्रवज्रबीजेन रचिता घुटिका प्रिये ॥ १,१०.१२६ ॥  
सपारदा मुखान्तःस्था द्वादशाब्दं वरानने ।  
रुद्रायुष्प्रदा न्ःणां रुद्रत्वं सा ददाति हि ॥ १,१०.१२७ ॥  
संहर्ता रुद्रवल्लोकं विष्ण्विन्द्राद्यैश्च सेव्यते ।  
अणिमाद्यैश्च सहितः सर्वज्ञः सर्वलोकगः ॥ १,१०.१२८ ॥  
सेव्यते प्रमथश्रेष्ठैर्दिव्यशक्त्या समन्वितः ।  
योगीन्द्रैर्ध्यायते धीरो महातेजा महाबलः ॥ १,१०.१२९ ॥  
कान्तकाञ्चनवज्राणां बीजैः सूतयुता कृता ।  
घुटिका भानुसंख्याब्दं मुखस्था सिद्धिदा नृणाम् ॥ १,१०.१३० ॥  
ईश्वरायुष्यमाप्नोति खेचरत्वं च मानवः ।  
तिरोधत्ते स्वयं लोकाद्ब्रह्मेन्द्राद्यभिवन्दितः ॥ १,१०.१३१ ॥  
कोटिसूर्यप्रतीकाशो महामारुतसत्त्ववान् ।  
महाकल्पान्तकालेऽपि विनाशं न व्रजेद्ध्रुवम् ॥ १,१०.१३२ ॥  
योगक्रीडानुषक्तात्मा ध्यायते योगवित्तमैः ।  
कान्ताभ्रहेमवज्राणां कृता बीजै रसात्मिका ॥ १,१०.१३३ ॥  
घुटिका रविसंख्याब्दवक्त्रस्था यस्य भैरवि ।  
सदाशिवायुः स भवेत्सर्वानुग्राहकः प्रभुः ॥ १,१०.१३४ ॥  
सदाशिवत्वमाप्नोति देवानामधिपस्तथा ।  
वह्नौ वह्निर्जले वारि मारुते मारुतात्मकः ॥ १,१०.१३५ ॥  
पृथिव्यां पृथिवीरूपः शून्ये शून्यात्मको भवेत् ।  
तस्याक्षिणीन्दुवह्न्यर्का ब्रह्मेन्द्राद्याश्च सेवकाः ॥ १,१०.१३६ ॥  
गायका नारदाद्याश्च नर्तक्यश्चाप्सरोऽङ्गनाः ।  
तदाज्ञयैव ब्रह्मेन्द्राः सृष्टिस्थितिविनाशकाः ॥ १,१०.१३७ ॥  
सच्चिदानन्दकः शक्तः सर्वगः सर्वविच्छिवः ।  
पराशक्तियुतः पुण्यो निर्मायो निष्कलः परम् ॥ १,१०.१३८ ॥  
एवं गुणाः प्रकथिता घुटिकानां मया प्रिये ।  
शस्त्रस्तम्भकरश्चासां सर्वासामपि विद्यते ॥ १,१०.१३९ ॥  
रसायनस्य सर्वस्य सिद्धिदोऽयं महेश्वरि ।  
\[घुटिकासिद्धौ मन्त्रप्रयोगः\]  
वक्ष्यते मन्त्रराजोऽयं सर्वसिद्धिप्रदायकः ॥ १,१०.१४० ॥  
ऐं ह्रीं श्रीं क्लीं सौः अमृतेश्वरभैरव अमृतं कुरु अमृतेश्वरभैरवाय हुम् ।  
सौः क्लीं श्रीं ह्रीमैं हुं फट्स्वाहा ।  
सौः क्लीं श्रीं ह्रीमैम् ।  
पुमाननेन मन्त्रेण शीघ्रं सिद्धिमवाप्नुयात् ॥ १,१०.१४१ ॥


आक्, १, ११  
\[जीवत एव दिव्यदेहसिद्धिः; भूतकालान्तकरसः\]  
श्रीभैरवी ।  
देवदेव महादेव कथितानि त्वयाधुना ।  
रसायनानि दिव्यानि सिद्धिदानि महेश्वर ॥ १,११.१ ॥  
चिरकालेन देहानां कल्पानां सिद्धिदानि हि ।  
सद्यः सिद्धिर्यथा देव जायते परमेश्वर ॥ १,११.२ ॥  
तद्ब्रूहि न्यूनाभ्यधिकहीनक्षीणाङ्गिनामपि ।  
अथ गद्गदमूकानां कुब्जानामथ कुष्ठिनाम् ॥ १,११.३ ॥  
अन्धपङ्ग्वबलानां च जराजर्जरितात्मनाम् ।  
सदा रोगार्तषण्डानां कृशानां भ्रान्तचेतसाम् ॥ १,११.४ ॥  
भूतप्रेतपिशाचापस्मारोन्मत्तयुजामपि ।  
प्रमादाज्जीवशेषाणां देहसिद्धिप्रदं नृणाम् ॥ १,११.५ ॥  
श्रीभैरवः ।  
श्रुत्वा तद्भैरवीवाक्यं साधु पृष्टं त्वया प्रिये ।  
तथाविधां प्रवक्ष्यामि देहसिद्धिं वरानने ॥ १,११.६ ॥  
पञ्चभूतात्मिकाः पञ्च कर्तव्या घुटिकाः प्रिये ।  
जीवात्मिका भवेत्षष्ठी घुटिका पिण्डकोष्टयुक् ॥ १,११.७ ॥  
काले तु या कन्या कुर्यात्संभोगमायतम् ।  
तद्वराङ्गस्थितं रक्तं शुक्लं स्याद्व्योमसत्वकम् ॥ १,११.८ ॥  
तस्याः सद्यः प्रसूतस्य विष्ठा पुत्रस्य मारुतम् ।  
तत्त्वं स्यात्केवलं तस्या रजस्तेजात्मसत्त्वकम् ॥ १,११.९ ॥  
तदपत्यस्य रुधिरं जलतत्त्वं प्रकीर्तितम् ।  
तत्सूतस्य वपुः सर्वं पार्थिवं तत्त्वमुच्यते ॥ १,११.१० ॥  
सूतसेवकशुक्लं च जीवतत्त्वं भवेत्प्रिये ।  
कोटिवेधकरं सूतं कर्षं कर्षं नियोजयेत् ॥ १,११.११ ॥  
एकैकतत्त्वमध्ये तु प्रसेकं तानि मर्दयेत् ।  
तेषां च गोलकान्कृत्वा षड्रसं स्थापयेत्पृथक् ॥ १,११.१२ ॥  
नृमानमुन्नतं कायमायामं तु तदर्धकम् ।  
कटाहं ताम्रघटितं पिण्डस्थौल्यं षडङ्गुलम् ॥ १,११.१३ ॥  
चतुर्मुखमयं कोष्ठं तस्योपरि कटाहकम् ।  
धारयेन्निश्चलं सम्यक्तदन्तः पूरयेत्प्रिये ॥ १,११.१४ ॥  
गोघृतं च महातैलं समभागमिदं द्वयम् ।  
अर्चयेद्दशदिक्पालान् योगिनीश्च कुमारिकाम् ॥ १,११.१५ ॥  
श्रीगुरुं सिद्धचक्रं च भैरवं भैरवीं तथा ।  
गणाधिपं क्षेत्रपालं निजेष्टदैवतं तथा ॥ १,११.१६ ॥  
नवग्रहाग्निविप्रांश्च दैवज्ञान् भिषगुत्तमान् ।  
तथान्तरायकर्त्ःंश्च भूतप्रेतपिशाचकान् ॥ १,११.१७ ॥  
यक्षराक्षसगन्धर्वान्मन्त्रज्ञान्स्वजनानपि ।  
तर्पयेन्मद्यमांसैश्च वस्त्रभूषणकाञ्चनैः ॥ १,११.१८ ॥  
तत्तत्प्रियकरैर्दिव्यैर्बलिं दिक्षु विनिक्षिपेत् ।  
चतुर्भिर्वङ्कनालैश्च धमयेत्खदिराग्निना ॥ १,११.१९ ॥  
फेनहीनमधूमं च संतप्तं च यदा भवेत् ।  
श्रीगुरुं निजदेवं च चन्द्रसूर्याग्नितारकाः ॥ १,११.२० ॥  
भुवनानि नमस्कृत्य कटाहे निक्षिपेत्तनुम् ।  
ज्ञात्वा सम्यग्द्रुतं देहं पार्थिवाख्यं रसं क्षिपेत् ॥ १,११.२१ ॥  
धमेद्गाढं प्रयत्नेन तत्कल्कं च यदा भवेत् ।  
ततोऽप्तत्त्वाख्यरसकं निक्षिपेद्रक्ततां नयेत् ॥ १,११.२२ ॥  
तेजस्तत्त्वरसं पश्चात्क्षिपेत्तन्मांसतां व्रजेत् ।  
निक्षिपेद्वायुतत्त्वाख्यं रसं तत्र विनिक्षिपेत् ॥ १,११.२३ ॥  
शुभ्रवर्णत्वमाप्नोति ततश्चाकाशतत्त्वकम् ।  
निक्षिपेज्जीवतत्त्वाख्यं रसतत्त्वं च पार्वति ॥ १,११.२४ ॥  
रसं क्षिपेत्त्वन्ध्रितस्य स्वर्णस्य तत्समं भवेत् ।  
सजीवो जायते सिद्धो हुंकारत्रयमुच्चरेत् ॥ १,११.२५ ॥  
यथोदितो भानुबिम्बो महाबुद्धिपराक्रमः ।  
महावपुर्महातेजा नागायुतमहाबलः ॥ १,११.२६ ॥  
मन्मथोपमरूपाढ्यो वाचा वागीश्वरीसमः ।  
बुद्ध्या जीवसमः श्रीमान्विष्णुवद्धनदोपमः ॥ १,११.२७ ॥  
त्यागे रोषे च कालाग्निर्गाम्भीर्येण महोदधिः ।  
स्रष्टा हर्ता च गोप्ता च सर्वानुग्राहकः प्रभुः ॥ १,११.२८ ॥  
दिव्यदृष्टिर्वज्रदेहः स साक्षाद्भैरवस्त्वयम् ।  
अर्धयोजनविस्तीर्णहेमकिङ्किणिमण्डितम् ॥ १,११.२९ ॥  
चलद्भ्रमरसशोभं नानामाणिक्यमण्डितम् ।  
हेममालापरिष्वक्तं घण्टानादमनोहरम् ॥ १,११.३० ॥  
दिव्यदीप्तमहानादिशङ्खकाहलसंकुलम् ।  
वीणावेणुमृदङ्गाद्यैर्वादित्रैर्मुरजैः समम् ॥ १,११.३१ ॥  
तालैर्बहुविधैश्चान्यैर्दिव्यघोषैः समाकुलम् ।  
गायत्किन्नरगन्धर्वैस्तथा किंपुरुषैर्युतम् ॥ १,११.३२ ॥  
लसन्माणिक्यकेयूरहारकङ्कणमुद्रकाः ।  
काचनूपुरसंयुक्ता दिव्याभरणभूषिताः ॥ १,११.३३ ॥  
दिव्यमालापरिष्कारा दिव्यगन्धानुलेपनाः ।  
दिव्याम्बराश्चारुरूपा मत्तमन्मथविह्वलाः ॥ १,११.३४ ॥  
दिव्याङ्गनास्तदा चैनं समाश्रित्य ब्रुवन्ति च ।  
किं कर्म सिद्धसंखेदास्त्वादेशो देव दीयताम् ॥ १,११.३५ ॥  
उपासते सिद्धकन्याः परः शतसहस्रकम् ।  
यत्र यास्यति तत्रैव चानुयामो वयं वृताः ॥ १,११.३६ ॥  
दिव्यालयांश्च विविधान्हेममाणिक्यमण्डितान् ।  
दिव्यानि स्नानपानानि स्वीकुर्वाणो मुहुर्मुहुः ॥ १,११.३७ ॥  
वज्र्यादिसर्वलोकेषु स्वेच्छया विहरत्यसौ ।  
पूज्यते देवसिद्धौघैः यथायं भैरवस्तथा ॥ १,११.३८ ॥  
भुञ्जानः सर्वभोगांश्च क्षुत्पिपासाविवर्जितः ।  
योगिनीशतसाहस्रं भोक्ता संचिन्तयन् सुखम् ॥ १,११.३९ ॥  
महाकल्पान्तकालेऽपि प्रक्षीणेऽस्मिन्वरानने ।  
लीयते परमे व्योम्नि लीयन्ते यत्र देवताः ॥ १,११.४० ॥  
भूतकालान्तको नाम रसस्यास्य प्रभावतः ।  
अभेद्योऽयमखण्ड्यश्च त्वदाह्यो भवति प्रिये ॥ १,११.४१ ॥  
रसायनस्य सर्वस्य सिद्धिदोऽयं महेश्वरि ।  
वक्ष्यते मन्त्रराजोऽयं रससिद्धिप्रदायकः ॥ १,११.४२ ॥  
ऐं ह्रीं श्रीं क्लीं सौः श्रीभैरव ॥ १,११.४३ ॥


आक्, १, १२  
\[श्रीशैले सिद्धिलाभः\]  
श्रीभैरवी ।  
श्रीशैले विविधा सिद्धिः सद्यः प्रत्ययकारिणी ।  
सुलभा श्रूयते देव तां ब्रूहि विविधां प्रभो ॥ १,१२.१ ॥  
श्रीभैरवः ।  
वक्ष्यामि शृणु तत्सर्वं सद्यः सिद्धिकरं प्रिये ।  
कैलासान्मन्दरान्मेरोर्विन्ध्याद्रेश्च हिमालयात् ॥ १,१२.२ ॥  
महेन्द्रान्मलयाद्रेश्च सह्यादृश्यगिरेरपि ।  
श्रेष्ठः श्रीपर्वतो दिव्यः सिद्धियोगीन्द्रसेवितः ॥ १,१२.३ ॥  
तत्र तीर्थानि सर्वाणि सरांसि सरितः प्रिये ।  
सिद्धिप्रदानि लिङ्गानि लतापाषाणपादपाः ॥ १,१२.४ ॥  
मृत्तिकाकन्दतोयानि पत्रपुष्पफलानि च ।  
एवमादीनि विद्यन्ते सर्वसिद्धिकराणि च ॥ १,१२.५ ॥  
श्रीपर्वतोऽहमीशानि त्वहं साक्षात्स पर्वतः ।  
स्थावरं मामकं रूपं विद्धि तं सुरसेवितम् ॥ १,१२.६ ॥  
अस्मिन्यदस्ति नान्यत्र यदन्यत्र स्थितं च तत् ।  
दिव्यलिङ्गस्पर्शनीयं ज्योतिर्लिङ्गमनामयम् ॥ १,१२.७ ॥  
श्रीमल्लिकार्जुनमिति प्रख्यातं परमेश्वरि ।  
वामपार्श्वेऽस्य लिङ्गस्य घण्टासिद्धेश्वरः स्थितः ॥ १,१२.८ ॥  
घण्टा विलम्बते द्वारे तीर्थकुण्डं च विद्यते ।  
उपोषितैस्त्रिभिः कार्यं जागरूकैरतन्द्रितैः ॥ १,१२.९ ॥  
निशि कृष्णचतुर्दश्यामजस्रं स्नापयेच्छिवम् ।  
एकः समानयेत्तोयं कुण्डस्थमपरः प्रिये ॥ १,१२.१० ॥  
घण्टां निनादयेदन्यश्चतुर्यामावधि प्रिये ।  
घण्टासिद्धेश्वरस्तुष्टो दद्यात्तेभ्योऽपि खे गतिम् ॥ १,१२.११ ॥  
घण्टासिद्धेश्वरस्यास्य दक्षिणे निखनेत्प्रिये ।  
जानुदघ्नं तु तत्रैव दृश्यते रोचनप्रभा ॥ १,१२.१२ ॥  
मृत्तिका तां समाहृत्य कर्षमात्रं पिबेत्प्रिये ।  
क्षीरयुक्तां च सप्ताहं स साक्षादमरो भवेत् ॥ १,१२.१३ ॥  
श्रीगिरीशस्य पुरतो गजाकारा महाशिला ।  
स्रवत्येव दिवारात्रं दिव्यगन्धं सुगुग्गुलुम् ॥ १,१२.१४ ॥  
तं गृह्णीयात्पलाशस्य दर्व्यालाबुकपात्रके ।  
प्रक्षिपेद्गन्धकयुतं भक्षयेत्कर्षमात्रकम् ॥ १,१२.१५ ॥  
प्रत्यहं मासपर्यन्तं ततः सिद्धिमवाप्नुयात् ।  
सदानन्दो युवा धीरो जीवेदाचन्द्रतारकम् ॥ १,१२.१६ ॥  
विद्रुते म्लेच्छवदने गुग्गुलुं तं विनिक्षिपेत् ।  
कोटिमंशं ततस्ताम्रं दिव्यं भवति काञ्चनम् ॥ १,१२.१७ ॥  
\[चन्द्रोदक बेइ ंल्लिकार्जुन\]  
मल्लिकार्जुनदेवस्य चन्द्रवाप्यस्ति पश्चिमे ।  
वैशाखपूर्णिमायां तु साधयेत्साधकोत्तमः ॥ १,१२.१८ ॥  
निर्भयो निर्विकल्पश्च वसंस्तोयसमीपतः ।  
जपेन्मृत्युञ्जयं मन्त्रं रात्रौ वासोविवर्जितः ॥ १,१२.१९ ॥  
निशीथे चन्द्रसलिलं चन्द्रस्पृष्टं भवेद्यदा ।  
तत्तीर्थच्छिद्रदेशे च स्वाञ्जलिं प्रक्षिपेदतः ॥ १,१२.२० ॥  
स्पृष्ट्वा चन्द्रो यदा गच्छेत्तदा तत्तोयमाहरेत् ।  
पिबेच्च सहसा धीरो जीवेदाचन्द्रतारकम् ॥ १,१२.२१ ॥  
वज्रकायः सौम्यरूपः शान्तात्मा स भवेन्नरः ।  
\[ट्रिपुरान्तक\]  
पूर्वद्वारे श्रीगिरेस्तु विद्यते त्रिपुरान्तकः ॥ १,१२.२२ ॥  
देवस्य निकटे देशे चोत्तरे तिन्त्रिणीतरुः ।  
दृश्यते तत्र मूले तु स्वयं श्रीभैरवः प्रभुः ॥ १,१२.२३ ॥  
नृमात्रां निखनेद्भूमिं तदग्रे दृश्यते तदा ।  
तप्तकुण्डं नीलजलं दिव्यसिद्धिप्रदायकम् ॥ १,१२.२४ ॥  
तत्तिन्त्रिणीकपत्राणि वस्त्रे बद्ध्वा विनिक्षिपेत् ।  
कुण्डे तस्मिंस्तदा तानि स्थूलमीना भवन्ति च ॥ १,१२.२५ ॥  
गृहीत्वा तिन्त्रिणीकाष्ठैः पचेदेवं क्रमात्सुधीः ।  
तेषां शिरःकण्टकानि खानि च विवर्जयेत् ॥ १,१२.२६ ॥  
भक्षयेच्छेषमखिलं साधकः सिद्धिकाङ्क्षया ।  
क्षणमात्रं भवेन्मूर्च्छा तेन पश्चाद्विबुध्यते ॥ १,१२.२७ ॥  
वसुधायां बिलं पश्येज्जीवेद्दिव्यायुताब्दकम् ।  
\[मणिपल्लि\]  
पश्चिमे त्रिपुरान्तस्य गव्यूतिद्वयमात्रके ॥ १,१२.२८ ॥  
मणिपल्लिरिति ग्रामस्तस्य पश्चिमभागतः ।  
विद्यते कश्चन गिरिस्तत्पश्चादेकवाटकम् ॥ १,१२.२९ ॥  
दृश्यते प्रविशेत्तत्र पूर्वास्यश्च ततो व्रजेत् ।  
दक्षिणाभिमुखः पश्चाद्दशचापान्तमात्रकम् ॥ १,१२.३० ॥  
तत्र चाम्रफलाकारान् पाषाणाञ्ज्वलनप्रभान् ।  
गृहीत्वा बन्धयेद्वस्त्रे तद्वस्त्रं रक्ततां व्रजेत् ॥ १,१२.३१ ॥  
पाषाणयुक्तं तद्वस्त्रं क्षीरमध्ये विनिक्षिपेत् ।  
ततः क्षीरं रक्तवर्णं स्यात्पिबेत्साधकोत्तमः ॥ १,१२.३२ ॥  
सप्ताहाज्जायते सिद्धिर्वज्रकायो महाबलः ।  
जीवेदाचन्द्रतारं च आ कल्पमविल्पकम् ॥ १,१२.३३ ॥  
\[कोकिलाबिल\]  
त्रिपुरान्तस्योदग्भागे कोकिलाबिलमुत्तमम् ।  
जगत्प्रकाशं तत्रास्ते कृत्वा देहविशोधनम् ॥ १,१२.३४ ॥  
साधको वमनाद्यैश्च तद्बिलं प्रविशेत्सुधीः ।  
दशचापावधिस्तत्र पाषाणाः कोकिलोपमाः ॥ १,१२.३५ ॥  
सन्ति गृहीत्वा तत्पृष्ठे तिलाः क्षिप्ताः स्फुटन्ति च ।  
इत्येतत्प्रत्ययं दृष्ट्वा ताश्च घृष्य परस्परम् ॥ १,१२.३६ ॥  
दुग्धान्तः प्रक्षिपेत्तांश्च तत्क्षीरं कृष्णतां व्रजेत् ।  
तत्क्षीरं मासमात्रं च पिबेद्दिव्यतनुर्भवेत् ॥ १,१२.३७ ॥  
ब्रह्मणस्त्रिदिनं जीवेद्वलीपलितवर्जितः ।  
वेगे समीरसदृशश्छिद्रं पश्यति भूतले ॥ १,१२.३८ ॥  
त्रिपुरान्तस्य पूर्वस्यां दिशि योजनमात्रके ।  
अस्ति स्वर्गपुरीनाथो देवस्तस्याग्रतः खनेत् ॥ १,१२.३९ ॥  
जानुमात्रं च वसुधां तत्र सर्पफणोपमाः ।  
स्पर्शसंज्ञास्तु पाषाणा निर्गच्छन्ति वरानने ॥ १,१२.४० ॥  
त्रिपुरान्तकदेवस्य पश्चिमेऽर्धार्धयोजने ।  
अस्ति दिव्यबिलद्वारं तत्र चापत्रयान्तरम् ॥ १,१२.४१ ॥  
व्रजेत्खर्जूरवृक्षोऽस्ति कृष्णवर्णः फलान्वितः ।  
तत्फलानां रसं पीत्वा तेन मूर्च्छा भवेत्क्षणम् ॥ १,१२.४२ ॥  
प्रबुद्धोऽसौ भवेत्सिद्धो जीवेदा चन्द्रभास्करम् ।  
श्रीगिरेर्दक्षिणद्वारे वज्रेश्वरसुरेश्वरौ ॥ १,१२.४३ ॥  
तिष्ठतो निखनेद्भूमिं तत्र श्रीफलसन्निभाः ।  
पाषाणाः स्पर्शभेदाः स्युः संग्राह्यास्ते सुरेश्वरि ॥ १,१२.४४ ॥  
तत्र रामेश्वराख्योऽस्ति निखनेत्तस्य सन्निधौ ।  
रुद्राक्षाकारपाषाणाः स्पर्शभेदा भवन्ति ते ॥ १,१२.४५ ॥  
\[आवर्तक\]  
ज्योतिःसिद्धवटस्थाने दक्षिणे चैकपादपः ।  
तिष्ठत्यावर्तको नाम तदासन्ने तु पश्चिमे ॥ १,१२.४६ ॥  
पर्वतो विद्यते तत्र खनेत्तालफलोपमाः ।  
पाषाणास्तान्धमेद्गाढं तत्सर्वं काञ्चनं भवेत् ॥ १,१२.४७ ॥  
तस्यैव दक्षिणे द्वारे विद्यते कुण्डलेश्वरः ।  
तन्निकृष्टे जानुमात्रं खनेद्भूमिं समुद्धरेत् ॥ १,१२.४८ ॥  
रक्ताभाः श्रीफलाकाराः पाषाणाः स्पर्शवेधकाः ।  
पुरुषेश्वरदेवस्य समीपे कुण्डमस्ति हि ॥ १,१२.४९ ॥  
गुञ्जारिड्ढौ च विद्येते वृक्षौ तत्पत्त्रमश्नीयात् ।  
सप्ताहाज्जायते सिद्धो जरामरणवर्जितः ॥ १,१२.५० ॥  
\[हस्तिशिला\]  
तत्र हस्तिशिला दक्षे खनेद्धस्तप्रमाणतः ।  
तत्र जम्बूफलाकारा ग्राह्यास्ते स्पर्शसंज्ञकाः ॥ १,१२.५१ ॥  
ख्याता हस्तिशिरोनाम्ना ख्याता हस्तिशिलेति सा ।  
\[छायाछत्त्र\]  
एकयोजनमात्रे तु तस्या दक्षिणभागतः ॥ १,१२.५२ ॥  
शिवरूपं शिवप्रोक्तं छायाछत्त्रं तु विद्यते ।  
वर्तुलं शतहस्तं तु छिद्रं तस्याप्यधो व्रजेत् ॥ १,१२.५३ ॥  
न कैश्चिद्दृश्यते सोऽपि सिद्धो भवति तत्क्षणात् ।  
यदृच्छया रुद्रतुल्यः क्रीडत्येव जगत्त्रये ॥ १,१२.५४ ॥  
सिद्ध्यष्टकं साधयेद्वा सर्वसिद्धिप्रदायकः ।  
कान्ताभ्रसत्वकनकसूताः क्रमगुणोत्तराः ॥ १,१२.५५ ॥  
अम्लेन मर्दयेद्गाढं गोलं कृत्वा तु वेष्टयेत् ।  
तद्गोलं दीर्घवंशाग्रे बद्ध्वा श्रीकालिकामनुम् ॥ १,१२.५६ ॥  
जपेन्निवेशयेत्तत्र छायाछत्त्रेण तेन च ।  
वंशाग्रबद्धगोलान्तर्जायते घुटिका शुभा ॥ १,१२.५७ ॥  
वक्त्रान्तर्धारयेत्तां तु तत्क्षणात्खेचरो भवेत् ।  
शिलां तालं वस्त्रबद्धं कृत्वा वंशाग्रवेष्टितम् ॥ १,१२.५८ ॥  
छायाछत्त्रे निवस्यैतत्ताभ्यां नेत्रे समञ्जयेत् ।  
निधिं पश्यति भूमिस्थं नात्र कार्या विचारणा ॥ १,१२.५९ ॥  
वंशाग्रबद्धखड्गं च छायाछत्त्रे विनिक्षिपेत् ।  
मन्त्रयेत्कालिकामन्त्रं तं खड्गं धारयेत्करे ॥ १,१२.६० ॥  
त्रैलोक्यविजयी धीरो भवेद्वीरो जगत्त्रये ।  
वंशाग्रे रोचनं बद्ध्वा छायाछत्त्रे निवेशयेत् ॥ १,१२.६१ ॥  
ललाटे तिलकं तेन कृत्वा लोकं वशं नयेत् ।  
स्रोतोञ्जनाञ्जने तद्वच्छायाच्छत्रे निवेशयेत् ॥ १,१२.६२ ॥  
तेनाञ्जनेनाञ्जितोऽसौ देवैरपि न दृश्यते ।  
पादुके पूर्ववद्बद्ध्वा छायाच्छत्रे निधापयेत् ॥ १,१२.६३ ॥  
पादाभ्यां पादुके धृत्वा यत्र यत्राभिवाञ्छति ।  
प्रयातुं तत्र तत्रैव नयतस्तं च पादुके ॥ १,१२.६४ ॥  
पूर्ववद्रक्तवस्त्रं च छायाच्छत्रे निवेशयेत् ।  
आवेष्टयेत्तं च पटमदृश्यो भवति क्षणात् ॥ १,१२.६५ ॥  
समुज्झिते पटे पश्चाद्दृश्यतेऽसौ न संशयः ।  
कान्तं व्योम हेम सूतमेकीकृत्य विमर्दयेत् ॥ १,१२.६६ ॥  
गोलीभूतं तु वस्त्रेण वंशाग्रे बन्धयेत्सुधीः ।  
छायाच्छत्रे स्थापयेत्तत्कालीमन्त्रेण मन्त्रयेत् ॥ १,१२.६७ ॥  
स्पर्शवेधी भवेदेतत्सत्यं सत्यं वरानने ।  
श्रीशैलपश्चिमद्वारे देवो ब्रह्मेश्वरः स्थितः ॥ १,१२.६८ ॥  
दुर्गा देवी च तत्रस्था सोपानं नवमं च यत् ।  
तुङ्गभद्रायां च नद्यां ततो ब्रह्मेश्वरस्य च ॥ १,१२.६९ ॥  
द्वारदेशे मुद्गवर्णं चत्वारः स्पर्शका अमी ।  
चिञ्चावनं च नैरृत्ये स्थितं ब्रह्मेश्वरस्य हि ॥ १,१२.७० ॥  
कुण्डं च विद्यते तत्र चिञ्चाधश्चण्डिका स्थिता ।  
एकपादेन सततं तच्चिञ्चाफलमाहरेत् ॥ १,१२.७१ ॥  
वस्त्रेण बन्धयेत्कुण्डे क्षिप्त्वा स्नानं समाचरेत् ।  
स्नानान्ते तानि गृह्णीयात्तावन्मत्स्या भवन्ति हि ॥ १,१२.७२ ॥  
तदिन्धनैः पचेत्ताश्च ह्यस्थिपुच्छशिरस्त्यजेत् ।  
दद्याद्देवायैकमंशमतिथीनां द्वितीयकम् ॥ १,१२.७३ ॥  
तृतीयांशं स्वयं भक्षेन्मूर्छितो भवति क्षणात् ।  
दिव्यो भवति सिद्धोऽयं बिलं पश्यति भूतले ॥ १,१२.७४ ॥  
जरामरणनिर्मुक्तो ह्यबध्यो निर्जरैरपि ।  
अलम्पुरोत्तरे ग्रामो विद्यते भीमपादुकः ॥ १,१२.७५ ॥  
पार्श्वे तु तस्य ग्रामस्य हस्तमात्रं धरां खनेत् ।  
पाषाणा हि फणाकाराः स्पर्शसंज्ञा भवन्ति ते ॥ १,१२.७६ ॥  
योगीश्वरीति देव्यस्ति तत्रालंपुरदेवता ।  
तस्याग्रतो रम्यगुहा तस्या मध्ये खनेद्भुवम् ॥ १,१२.७७ ॥  
पाषाणा भेदसंकाशा ग्राह्या मार्जालविष्ठया ।  
संमिश्र्य निक्षिपेद्वङ्गे द्रुते तत्तारतां व्रजेत् ॥ १,१२.७८ ॥  
मध्वाज्याभ्यां पिबेत्तांश्च पाषाणान्साधकोत्तमः ।  
दिव्यो भवति सिद्धोऽयं वलीपलितमृत्युजित् ॥ १,१२.७९ ॥  
श्रीपर्वतोत्तरद्वारे देवो नाम्ना महेश्वरः ।  
तिष्ठति भ्रमराम्रश्च तत्र तत्फलमाहरेत् ॥ १,१२.८० ॥  
स्फोटयेच्च तदन्तस्था निर्यान्ति भ्रमरास्तथा ।  
सजीवा अथ तान्सर्वान्भ्रमरांस्तान्विवर्जयेत् ॥ १,१२.८१ ॥  
तत्फलानि पचेत्क्षारे यावच्छक्यं पयः पिबेत् ।  
क्षणं मूर्च्छा भवेत्तेन मूर्च्छान्ते च पयः पिबेत् ॥ १,१२.८२ ॥  
एवं कुर्यात्प्रयत्नेन चैकविंशतिवासरम् ।  
तेन वज्रशरीरः स्याद्वलीपलितवर्जितः ॥ १,१२.८३ ॥  
वेदवेदाङ्गतत्त्वज्ञो जीवेदादित्यतारकम् ।  
तरसा वायुना तुल्यस्तत्क्षणाद्भवति प्रिये ॥ १,१२.८४ ॥  
तदाम्रस्य फलेनैव त्यक्तभ्रमरकेन च ।  
वङ्गस्य पलसाहस्रं द्रावितं रजतं भवेत् ॥ १,१२.८५ ॥  
रन्ध्रमापादयेदाम्रफले भृङ्गं विवर्जयेत् ।  
तन्मध्ये निक्षिपेत्सूतं कर्षं कृष्णाभ्रसत्वकम् ॥ १,१२.८६ ॥  
निरुध्य वक्त्रं समृदा गोमयेन च लेपयेत् ।  
छायायां शोषयेत्काष्ठैस्तदीयैः प्रहरं पचेत् ॥ १,१२.८७ ॥  
स्वभावशीतलं कृत्वा वक्त्रस्थां कारयेत्सुधीः ।  
खेचरत्वमवाप्नोति वलीपलितवर्जितः ॥ १,१२.८८ ॥  
जीवेच्चन्द्रार्कपर्यन्तं वाग्मित्वं ब्रह्मणा समम् ।  
सूतं कृष्णाभ्रसत्वं चाम्रफले पूर्ववत्क्षिपेत् ॥ १,१२.८९ ॥  
प्रलिप्य गोशकृन्मृद्भ्यां पुटेदारण्यकोपलैः ।  
स्वशीतं पारदं ग्राह्यं मधुसर्पिर्भिर्युतं लिहेत् ॥ १,१२.९० ॥  
गुञ्जामात्रं च मासान्तं बालो भवति मानवः ।  
नवनागोपमः सत्वे जीवेद्ब्रह्मैकवासरम् ॥ १,१२.९१ ॥  
उत्तरे श्रीगिरीशस्य विद्यते शुक्लपर्वते ।  
पञ्चोपचारैः सम्पूज्य त्रिषु लोकेषु विश्रुतः ॥ १,१२.९२ ॥  
ओं हुं फट्कारमन्त्रेण निर्विकल्पेन साधकः ।  
पश्येत्पश्चिमदिग्भागमन्तरिक्षे विमानकम् ॥ १,१२.९३ ॥  
दिव्यं ह्यनेकरुचिरं सद्यः प्रत्ययकारकम् ।  
ततः पश्चिमदिग्भागे व्रजेत्तीर्त्वा महानदीम् ॥ १,१२.९४ ॥  
दृश्यते च गुहा तत्र प्रविशेत्पश्चिमाननः ।  
त्रियोजनं व्रजेत्तत्र विभीरेकोऽविकल्पकः ॥ १,१२.९५ ॥  
कदलीकाननं तत्र दृश्यते पञ्चयोजनम् ।  
अच्छोदपूर्णा सरसी तन्मध्ये भद्रपीठकम् ॥ १,१२.९६ ॥  
तत्पीठं तु महद्दिव्यं पश्येत्स्फटिकसन्निभम् ।  
उच्चारयेन्मन्त्रमिमं दण्डवत्प्रणतिं भजेत् ॥ १,१२.९७ ॥  
ओं ह्रीं विद्यावागीश्वराधिपतये ह्रीमों स्वाहा ।  
तत्र स्नात्वा जपेन्मन्त्रं लक्षमेकं वरानने ।  
कन्दमूलाशनो वा यथेष्टं साधकः प्रिये ॥ १,१२.९८ ॥  
सिंहासनान्तरे देवं पश्येत्स्फटिकसन्निभम् ।  
चतुर्भुजं त्रिणेत्रं च विशदेन्दुकलाधरम् ॥ १,१२.९९ ॥  
नीलग्रीवं नागभूषं परश्वथमृगायुधम् ।  
वराभयं वरेण्यं तं विशिष्टविबुधार्चितम् ॥ १,१२.१०० ॥  
नमस्कुर्याच्च साष्टाङ्गं मन्त्रैः स्तोत्रैर्मुहुर्मुहुः ।  
ततः प्रसन्नः स शिवो वरं दत्ते यथेप्सितम् ॥ १,१२.१०१ ॥  
शतमायतनं तत्र कूपं नवशतं यथा ।  
आरामाश्चापि तावन्ति नन्दनानि वनानि च ॥ १,१२.१०२ ॥  
वाप्यो नवशतं सन्ति विवरं चैव तत्समम् ।  
कल्पवृक्षाश्च तावन्ति एते सर्वेऽपि सिद्धिदाः ॥ १,१२.१०३ ॥  
तत्रास्ते मोहली नाम्ना प्रथिता यक्षिणीष्टदा ।  
ब्रूते सा देहि मे भुक्तिं सिद्धिं त्वं यदि वाञ्छसि ॥ १,१२.१०४ ॥  
देवि दास्याम्यहं भुक्तिं वक्तव्यमिह चामुना ।  
कन्दमूलं फलं तस्यै पायसं वा समर्पयेत् ॥ १,१२.१०५ ॥  
सा यक्षिणी पुनर्वक्ति यावद्भुञ्जे सुतं मम ।  
धारयेर्वक्षसा तावद्वरं दास्यामि ते महत् ॥ १,१२.१०६ ॥  
विसृजेस्त्वं यदि तदा भवन्तं हन्मि निर्दया ।  
एवं गतभयश्चीरः कुर्याच्चेत्सिद्धिभाग्भवेत् ॥ १,१२.१०७ ॥  
व्रजेदुदीचीदिग्भागे तत्सरो योजनार्धके ।  
तत्रास्ते चन्दनं दिव्यं पुष्पपूर्णं महेश्वरि ॥ १,१२.१०८ ॥  
तत्पुष्पाघ्राणमात्रेण क्षुत्पिपासा न बाधते ।  
भक्षयेदथवा तस्य फलमेकं यथोचितम् ॥ १,१२.१०९ ॥  
वज्रकायो भवेत्तस्य भक्षणादेव मानवः ।  
सरोदक्षिणदिग्भागे गच्छेद्योजनपादकम् ॥ १,१२.११० ॥  
नन्दनं दृश्यते तत्र दाडिमीवृक्षसंकुलम् ।  
तत्फलं भक्षयेद्यस्तु जीवेद्युगसहस्रकम् ॥ १,१२.१११ ॥  
तस्यैव सरसः पूर्वभागे क्रोशार्धमात्रकम् ।  
गच्छेद्धात्रीफलैर्युक्तं विद्यते नन्दनं वनम् ॥ १,१२.११२ ॥  
अश्नीयात्तत्फलं धीरो जीवेत्संवर्तकत्रयम् ।  
सरसस्तस्य भागे च पश्चिमे योजनं व्रजेत् ॥ १,१२.११३ ॥  
तत्र श्रीफलसम्पूर्णं नन्दनं विद्यते वनम् ।  
अद्यते तत्फलं येन जीवत्याचन्द्रतारकम् ॥ १,१२.११४ ॥  
तत्रैव नन्दनवने लिङ्गं स्यान्नीलवर्णकम् ।  
तस्योदग्द्वारमार्गेण विशेन्नागो महाबलः ॥ १,१२.११५ ॥  
तत्र सप्तफणोपेतस्तूग्रभीतिकरो महान् ।  
एवंविधं महानागं हुंहुंकारं वदन्मुहुः ॥ १,१२.११६ ॥  
नमस्कुर्यात्प्रयत्नेन साधकः सिद्धिकाङ्क्षया ।  
वदत्येवं महानागस्त्वदृश्यत्वं ददामि ते ॥ १,१२.११७ ॥  
याहि स्वं पश्चिमद्वारं दिव्या कन्यास्ति तत्र वै ।  
समुच्चरन्महामन्त्रं व्रजेत्तत्रैव साधकः ॥ १,१२.११८ ॥  
ददाति हारं सा कन्या प्रवेशं न ददाति च ।  
हारं गले धारयेत्तं तेन सारस्वतं भवेत् ॥ १,१२.११९ ॥  
तस्माद्दक्षिणदिग्द्वारे व्रजेद्भीतिकरं परम् ।  
तत्र पश्येन्मुक्तकेशं जिह्मनेत्रं दिगम्बरम् ॥ १,१२.१२० ॥  
गदाहस्तं नीलवर्णं दृष्ट्वा श्रीक्षेत्रपालकम् ।  
वन्देत मन्त्रमुच्चार्य स्तोत्रैर्विघ्ननिवारणम् ॥ १,१२.१२१ ॥  
हाहाहेहेहुंहुंकारं फठुं स्वाहान्तमेव च ।  
क्षेत्रपालोऽप्यनेनैव मन्त्रेणाशु प्रसीदति ॥ १,१२.१२२ ॥  
स्वागत्वं वितरत्येष प्रवेशं न ददाति हि ।  
अथ व्रजेत्पूर्वदिशो द्वारं तत्र गणाधिपम् ॥ १,१२.१२३ ॥  
स्थितं प्रपूजयेत्तत्र प्रविशेत्साधकोत्तमः ।  
दृश्यते दिव्यलिङ्गं च चापस्तत्र मनोहरः ॥ १,१२.१२४ ॥  
ओं हुङ्कारेण मन्त्रेण पूजयेच्च तमीश्वरम् ।  
उपवासेन तत्रैव दिवारात्रं जपेत्सुधीः ॥ १,१२.१२५ ॥  
प्रत्यक्षो भवतीशानो ददाति हि वरं परम् ।  
इत्येवमादयः सन्ति सिद्धयः कदलीवने ॥ १,१२.१२६ ॥  
तत्रैव सरसः पूर्वभागे योजनमात्रके ।  
अक्षरैर्लिखितं द्वारि तत्र पद्मावतीबिलम् ॥ १,१२.१२७ ॥  
वमनाद्यैर्विशुद्धात्मा प्रविशेत्तत्र साधकः ।  
तत्र चापान्तरशतं गच्छेत्तत्र मृदङ्गकम् ॥ १,१२.१२८ ॥  
आलोक्य वादयेत्तं च तद्ध्वनिश्रवणात्तदा ।  
पद्मावती स्वयं याति ह्यमृतं च ददाति च ॥ १,१२.१२९ ॥  
तस्य पानेन सिद्धोऽयममरत्वं लभेत च ।  
ततः सैनं समागम्य प्रार्थयेत्त्वं ममान्तिकम् ॥ १,१२.१३० ॥  
समागच्छालये दिव्ये कन्यापञ्चशताकुले ।  
स्थित्वा मम पतिर्भूया ब्रह्मायुष्यावधि प्रभो ॥ १,१२.१३१ ॥  
तदन्ते शाश्वतं स्थानं गमिष्यसि न संशयः ।  
तस्य पूर्वतटाकस्य चाग्नेय्यां दिशि विद्यते ॥ १,१२.१३२ ॥  
कदम्बेश्वरदेवोऽपि वृक्षः कादम्बकोऽग्रतः ।  
तत्र पत्राणि चादाय कटुतैलेन लेपयेत् ॥ १,१२.१३३ ॥  
तद्बीजसंभवैस्तैलैर्लिम्पेद्वाथ पचेत्सुधीः ।  
तत्काष्ठैस्तानि मत्स्याः स्युस्ताम्रपात्रे विनिक्षिपेत् ॥ १,१२.१३४ ॥  
वर्ज्यमस्थि शिरः पुच्छं क्षौद्रसर्पिर्युतं भजेत् ।  
तत्सेवया भवेत्सिद्धो रुद्रतुल्यो महाबलः ॥ १,१२.१३५ ॥  
तद्वृक्षश्च नदीतीरे कुण्डलेशस्य सन्निधौ ।  
विद्यते पूर्ववद्युक्त्या सिद्धिर्भवति नान्यथा ॥ १,१२.१३६ ॥  
अस्त्युत्तरे पुष्पगिरिः कपोतेशश्च विद्यते ।  
त्रिः प्रदक्षिणमातन्यात्तस्य मूर्धानमाव्रजेत् ॥ १,१२.१३७ ॥  
खेचरत्वं भवेत्तस्य साधकस्य न संशयः ।  
तस्य पूर्वोत्तरे भागे छेदिकीद्वारकं स्थितम् ॥ १,१२.१३८ ॥  
उदङ्मुखं विशेत्तत्र त्रिचापान्तरमादरात् ।  
मूषिकाकारपाषाणं तक्रे पिष्ट्वा पिबेन्नरः ॥ १,१२.१३९ ॥  
क्षिप्रं मूर्च्छा भवेत्तस्य जीवेद्ब्रह्मदिनत्रयम् ।  
वेधयेत्सर्वलोहानि स्पर्शमात्रान्न संशयः ॥ १,१२.१४० ॥  
उपोष्य च दिवा नक्तं देवाग्रे सिद्धिमाप्नुयात् ।  
विद्यते देवतायुग्मं कपोतेश्वरदक्षिणे ॥ १,१२.१४१ ॥  
आ नाभिमात्रं निखनेद्देवताद्वयमध्यतः ।  
गोरोचनोपमास्तत्र पाषाणाः सन्ति तान्हरेत् ॥ १,१२.१४२ ॥  
पिष्ट्वा क्षौद्रघृताभ्यां च पिबेद्यः सोऽमरो भवेत् ।  
कपोतेशस्य वायव्ये निखनेद्धस्तमात्रकम् ॥ १,१२.१४३ ॥  
तत्र पारावताकारपाषाणाः स्पर्शसंज्ञकाः ।  
देवताराधनं कृत्वा तेषामेकं समाहरेत् ॥ १,१२.१४४ ॥  
ऐशान्यां श्रीगिरीशस्य ह्यस्त्येव भृगुपातनम् ।  
तत्समीपे दिव्यकुण्डं मृदं तस्मात्समाहरेत् ॥ १,१२.१४५ ॥  
गव्यपञ्चकयुक्तां तां धमेत्खदिरवह्निना ।  
तस्माल्लोहं पतेन्नीलं मध्वाज्याभ्यां प्रतापितम् ॥ १,१२.१४६ ॥  
तत्सेचयेत्सप्तधौते तद्गोलं निक्षिपेन्मुखे ।  
विष्णुतुल्यो भवेत्सिद्धः सर्वज्ञः सर्वगः सुखी ॥ १,१२.१४७ ॥  
भृगुपातनशैलाग्रात्क्रोशे दधिकवाटकम् ।  
अच्छतैलगिरिर्नाम्ना तदग्रे विद्यते सदा ॥ १,१२.१४८ ॥  
बिलं तत्पश्चिमे ह्यस्ति तन्मध्ये चापपञ्चके ।  
गते पश्येत्तत्र कुण्डं तत्र लाक्षासमं रसम् ॥ १,१२.१४९ ॥  
अलाबुपात्रे गृह्णीयात्स सूतः कोटिवेधकः ।  
प्राकारश्चन्द्रगुप्तस्य श्रीगिरीशस्य पश्चिमे ॥ १,१२.१५० ॥  
तन्मध्ये विद्यते वेश्म चैत्यं तत्पूर्वतः स्थितम् ।  
चैत्यात्पूर्वे शिला दिव्या मुद्गाभा स्पर्शसंज्ञका ॥ १,१२.१५१ ॥  
तत्रास्ते मोहनो दन्ती तमारुह्य समाहितः ।  
पृष्ठात्तस्य तृणं ग्राह्यं तत्सर्वं काञ्चनं भवेत् ॥ १,१२.१५२ ॥  
तद्गजस्योत्तरे पार्श्वे जानुदघ्नां खनेद्धराम् ।  
जम्बूफलाभाः पाषाणाः स्पर्शसंज्ञा भवन्ति ते ॥ १,१२.१५३ ॥  
क्षितिं खनेद्गजस्याधो जानुमात्रं लभेत्ततः ।  
लक्षवेधकरा सिद्धा त्रिकोणे घुटिका परा ॥ १,१२.१५४ ॥  
मल्लिनाथस्य वायव्ये नत्वा देवह्रदः परः ।  
तीर्थं तत्रास्ति पाषाणा मुद्गाभाः स्पर्शसंज्ञः ॥ १,१२.१५५ ॥  
लिङ्गं कूर्मोपमं तत्र स्पर्शसंज्ञं शुभं प्रिये ।  
पूर्णिमायां कृत्तिकायां पूजयित्वा समाहरेत् ॥ १,१२.१५६ ॥  
तस्माद्गव्यूतियुगलात्स्मृता नीलवनी परा ।  
तस्या लिङ्गं च सलिलं नीलवर्णं प्रशस्यते ॥ १,१२.१५७ ॥  
अश्वाम्रकाकसङ्काशाः पाषाणाः स्पर्शवेधकाः ।  
देवालयान्तर्निखनेज्जानुमात्रान्तराद्धराम् ॥ १,१२.१५८ ॥  
मूषिकाकारपाषाणाः स्पर्शसंज्ञा भवन्ति ते ।  
श्रीगिरीशस्य नैरृत्यां ख्याता गुण्डीप्रभाख्यया ॥ १,१२.१५९ ॥  
तस्याग्रगर्ते पीताभां मृत्तिकां च पुटे दहेत् ।  
तस्यान्निःसरति स्वर्णं शुद्धदेवार्हकं परम् ॥ १,१२.१६० ॥  
तत्रास्ते भृङ्गचूतोऽपि पूर्ववत्सिद्धिदायकः ।  
तथा तम्बीपुरे चास्ति तीर्थे च विपुले शुभम् ॥ १,१२.१६१ ॥  
सदाफलं तु विख्यातं तस्याः पूर्वोत्तरे सुधीः ।  
श्रीगिरेर्नैरृते भागे महानन्देति विश्रुतः ॥ १,१२.१६२ ॥  
व्रजेद्घण्टापथेनैव तस्य पूर्वोत्तरे सुधीः ।  
तत्रास्ते कालकण्ठेशो नाम्नाग्रे तस्य कुण्डकम् ॥ १,१२.१६३ ॥  
तत्रेन्द्रगोपसङ्काशं सिद्धिः सूतस्य विद्यते ।  
भवन्ति सप्त लोहानि स्वर्णं तप्तानि सेकतः ॥ १,१२.१६४ ॥  
ऐशान्ये श्रीगिरीशस्य चास्ति श्रीमालिनीश्वरः ।  
तस्योत्तरदिशि ख्यातस्तूमापर्वतसंज्ञकः ॥ १,१२.१६५ ॥  
तस्याग्रे च त्रिशूलाभाः सन्ति दर्भाः शुभङ्कराः ।  
तदधो निखनेन्नाभिमात्रं नीलां मृदं हरेत् ॥ १,१२.१६६ ॥  
अक्षकाष्ठैः पचेत्तां च देवातिथ्यग्नये क्रमात् ।  
एकैकभागं कल्पेत चतुर्थांशं स्वयं भजेत् ॥ १,१२.१६७ ॥  
जीवेत्कल्पायुतं सिद्धो महाबलपराक्रमः ।  
इलेश्वरस्य निकटे तत्र कोटीश्वरः स्थितः ॥ १,१२.१६८ ॥  
पुष्पं पत्रं तदग्रेऽस्ति स्पर्शवेधकरं भवेत् ।  
तत्राचलेश्वरो देवः स्पर्शवेधकरः परः ॥ १,१२.१६९ ॥  
तस्य योजनमात्रे च दक्षिणे चामरेश्वरः ।  
ततः स्वर्णशिला चास्ति तदूर्ध्वं नरमांसकम् ॥ १,१२.१७० ॥  
गोमांसं वा क्षिपेत्काष्ठैर्बादरैर्ज्वालयेत्सुधीः ।  
प्रातः काञ्चनसङ्काशा दृश्यते सा शिला तदा ॥ १,१२.१७१ ॥  
प्रत्यग्रपुष्पवत्याश्च रजसा भावितांशुकम् ।  
लोडयेत्तच्छिलायां च क्षिपेदल्पाम्बुपात्रके ॥ १,१२.१७२ ॥  
तस्य संस्पर्शमात्रेण लेहः स्यात्काञ्चनं परम् ।  
श्रीगुरौ यत्र तत्रापि पिण्डभूमिस्थितोपलाः ॥ १,१२.१७३ ॥  
कर्षमात्रं तु तच्चूर्णं भक्षयेत्त्रिफला समम् ।  
वलीपलितजिन्मासाज्जीवेदाचन्द्रतारकम् ॥ १,१२.१७४ ॥  
श्रीगिरीन्द्रस्य नैरृत्यां पटाहकर्ण ईश्वरः ।  
तस्य पूर्वोत्तरे भागे पञ्चविंशतिचापके ॥ १,१२.१७५ ॥  
द्विहस्तमात्रोर्ध्वशिला खनेत्तत्र द्विहस्तकम् ।  
शरावसंपुटाकारान् दृषदस्तान्समाहरेत् ॥ १,१२.१७६ ॥  
कुर्वीत तानग्निवर्णान् सिञ्च्यात्कूष्माण्डजैर्द्रवैः ।  
तन्मध्यान्नवनीतं तु दद्याद्देवाय भागकम् ॥ १,१२.१७७ ॥  
भागैकमतिथेर्देयं भागमेकं स्वयं लिहेत् ।  
दिवा नक्तं भवेन्मूर्च्छा विनिद्रो भवति स्वयम् ॥ १,१२.१७८ ॥  
वलीपलितसंवर्ज्यो जीवेद्वर्षायुतं नरः ।  
स्पर्शकान्तस्य सोपानं द्वितीयं भवति प्रिये ॥ १,१२.१७९ ॥  
तद्देवपार्श्वयोः सर्वे पाषाणाः श्वेतपीतकाः ।  
स्पर्शाः सर्वा भवन्त्येते तेषु चैकं समाहरेत् ॥ १,१२.१८० ॥  
प्राच्यां हि तस्य देवस्य समीपे कूपमस्ति च ।  
मण्डूकाभाश्च पाषाणाः सन्ति च स्पर्शसंज्ञकाः ॥ १,१२.१८१ ॥  
तस्येश्वरस्य चोदीच्यां लिङ्गाद्रिर्विद्यते महान् ।  
तदुत्तरस्यां दिश्यस्ति तटिनी पूर्ववाहिनी ॥ १,१२.१८२ ॥  
तटिन्याः पश्चिमाशायां पिङ्गाभं लिङ्गमस्ति हि ।  
पूर्णशैलोदकं कुण्डं तत्र स्यात्क्षणवेधकम् ॥ १,१२.१८३ ॥  
द्वियोजने महेशस्य दक्षिणे चण्डिका स्थिता ।  
पिण्डिकाख्या सुविख्याता तस्या वायव्यकोणतः ॥ १,१२.१८४ ॥  
अन्धुरस्ति हि तन्मध्ये मुद्गवर्णास्तथोपलाः ।  
केचित्पथ्यानिभाः सन्ति ते सर्वे स्पर्शसंज्ञकाः ॥ १,१२.१८५ ॥  
अत्रत्यानां च सर्वेषां स्पर्शानां विधिरुच्यते ।  
यदि स्थूलं पेषयेत्तं श्लक्ष्णं मूषान्तरेण हि ॥ १,१२.१८६ ॥  
कुर्यात्सर्वाणि लोहानि तस्यामावर्तयेत्प्रिये ।  
तत्सर्वं जायते स्वर्णं कुर्यादेवं यथेष्टकम् ॥ १,१२.१८७ ॥  
सूक्ष्मश्चेत्सर्वलोहानां द्रुतानामन्तरे क्षिपेत् ।  
तत्स्पर्शात्सर्वलोहानि काञ्चनत्वं प्रयान्ति हि ॥ १,१२.१८८ ॥  
वायव्यां मल्लिनाथस्य तीर्थे सर्वेश्वराख्यकम् ।  
तस्य दक्षिणदिग्भागे राजमार्गे द्वियोजने ॥ १,१२.१८९ ॥  
गते डोंगलिका तत्र दृश्यते तस्य मूर्धनि ।  
कृष्णधात्रीफलान्येव सन्ति तानि च भक्षयेत् ॥ १,१२.१९० ॥  
सप्तवासरपर्यन्तमा तृप्तिं वज्रविग्रहः ।  
जरामरणनिर्मुक्तो जीवेत्कल्पशतत्रयम् ॥ १,१२.१९१ ॥  
तस्माच्च दक्षिणे भागे काकलारीमहावने ।  
तत्रास्ते स्तम्बकदली प्रविशेत्तत्र साधकः ॥ १,१२.१९२ ॥  
क्रोशार्धमात्रं गच्छेच्च रसकुण्डं च दृश्यते ।  
अलाबुपात्रे संस्थाप्य कोटिवेधी भवेत्तु सः ॥ १,१२.१९३ ॥  
शिलामयो नीलवर्णः शिखण्डी तत्र दृश्यते ।  
तन्मुखाग्रेऽस्ति कुण्डं वितस्तिमात्रातिनीलकम् ॥ १,१२.१९४ ॥  
शुष्कवंशं च तन्मध्ये क्षणं क्षिप्तं नवं भवेत् ।  
पत्रं पुष्पं दिनैकेन भवत्येव न संशयः ॥ १,१२.१९५ ॥  
तत्र प्रस्थं रसं क्षिप्त्वा तावन्मात्रं जलं हरेत् ।  
मधुतुल्यं पिबेत्तं च मूर्च्छा भवति तत्क्षणात् ॥ १,१२.१९६ ॥  
क्षणेन लब्धज्ञानः स्याज्जीवेद्युगसहस्रकम् ।  
श्रीगिरेर्वह्निदिग्भागे घटिकासिद्धखेचरः ॥ १,१२.१९७ ॥  
अस्ति तस्य पुरो भूमौ पञ्चहस्तं खनेत्सुधीः ।  
बदराकारपाषाणा विद्यन्ते खगतिप्रदाः ॥ १,१२.१९८ ॥  
एकं वक्त्रे सदा धार्यं सिद्धैः खेगतिलिप्सुभिः ।  
\[सिद्धिक्रमः\]  
श्रीशैले सर्वसिद्धीनामुक्तानां विधिरुच्यते ॥ १,१२.१९९ ॥  
मन्त्रन्यासं पुरा कृत्वा पश्चाल्लक्षं जपेन्मनुम् ।  
अघोरान्तेन वै शीघ्रं तत्तत्सिद्धिमवाप्नुयात् ॥ १,१२.२०० ॥  
\[अथ न्यासः\]  
ओं ह्रीं महापर्वतवासिन्यै हृदयाय नमः ।  
ओं ह्रीं ज्येष्ठायै शिरसे स्वाहा ।  
ओं ह्रीं रौद्र्यै शिखायै वषट् ।  
ओं ह्रीं कनककुण्डलिन्यै कवचाय हुम् ।  
ओं ह्रीं संजीविन्यै नेत्रेभ्यो वौषट् ।  
ओं ह्रीं मालिन्यै अस्त्राय फट् ।  
ओं हुं शिवाय नमः पादयोर्न्यसेत् ।  
ओं वं वामदेवाय नमः जङ्घयोः ।  
ओं पं पद्मिन्यै नमः गुह्ये ।  
ओं कां कन्याकुमार्यै नमः नाभौ ।  
ओं ग्लौं नमः कुक्षौ ।  
ओं द्रां ह्रीं दुर्गायै नमः उरसि ।  
ओं हुं विन्ध्यवासिन्यै नमः कण्ठमूले ।  
ओं लं नमः ग्रीवायाम् ।  
ओं ह्रीं श्रीमष्टभुजायै नमः भुजयोः ।  
ओं हुं सर्वतोमुखिन्यै नमः मुखे ।  
ओं प्रकाशिकायै नमः नेत्रयोः ।  
ओं महिषमर्दिन्यै नमः कर्णयोः ।  
ओं ह्रां सर्वाङ्गसुन्दर्यै नमः मूर्ध्नि न्यसेत् ।  
एवमङ्गरक्षां कृत्वा क्षेत्रं पूजयेत् ।  
ओं ह्रीं श्रीं नमो भगवति सर्वेश्वरि देवि नमो मण्डलवासिनि क्रां क्रीं क्रूं हन हन पच पच मथ मथ शीघ्रमावेशय शीघ्रमावेशय एह्येहि भुवनवन्दिते स्वाहा ।  
अनेन मन्त्रेण देवतामावाहयेत् ।  
ओं ह्रां ह्रीं ह्रूं त्रिभुवनेश्वर्यै नमः सांनिध्यं कुरु कुरु स्वाहा ।  
अनेन मन्त्रेण तत्क्षेत्रदेवतां पूजयेत् ।  
ओं कृष्णवर्णिनि अपरामुख्यै नमः पूर्वस्मिन् ।  
ओं सुधावर्षिण्यै नमः आग्नेये ।  
ओं पर्वताकृष्णवर्णिनीरौद्रमुख्यै नमः दक्षिणे ।  
ओं बालार्कवर्णिनीमहालक्ष्म्यै नमः नैरृत्ये ।  
ओं खं रक्तपर्वतवर्णिनी ।  
महामहिषासुरमर्दिन्यै नमः पश्चिमे ।  
ओं मां सर्ववर्णिनीहुङ्कारवाग्देव्यै नमः वायव्ये ।  
ओं सिह्मवाहिन्यै नमः उत्तरे ।  
ओं शिवाशिवाशिवात्रिशूलहस्तायै नमः ऐशान्ये ।  
ओं ह्रां ह्रीं क्लीं मनोन्मन्यै नमः आकाशे ।  
ओं ह्रां ह्रीं महामोहिन्यै नमः पाताले ।  
ओं ह्रां ह्रीं ह्रूं ह्रैं ह्रों ह्रौं ह्रं महाविद्ये जम्भय जम्भय मोहय मोहय दर्शय दर्शय मूर्छय मूर्छय क्लीं मथ मथ आकर्षयाकर्षय हुं फट्स्वाहा ।  
मध्ये च पूजयेत् ।  
एवं न्यासं रक्षां पूजां कृत्वा तत्कर्मणि लक्षमेकमघोरं जपेत् ।  
ततः सिद्धिमवाप्नोति ।  
मन्त्रं यथा ।  
ओं ह्रां ह्रीं ह्रमघोरतर प्रस्फुर प्रस्फुर प्रकट प्रकट कह कह शम शम जात जात दह दह पातय पातय ओं ह्रैं ह्रां ह्रमधोरास्त्राय फट् ।  
अमुं मन्त्रं लक्षं जपेत् ।  
ततः स्वप्ने प्रत्यक्षीभूय देवता वरं ददाति ॥ १,१२.२०१ ॥


आक्, १, १३  
\[गन्धकः\]  
श्रीभैरवी ।  
प्रणम्य शिरसा शम्भुमस्तौषीत्परमेश्वरी ।  
श्रुतं तव प्रसादेन दिव्यं सर्वरसायनम् ॥ १,१३.१ ॥  
उत्पत्तिं गन्धकस्यापि जातिं संशोधनं तथा ।  
सेवां रसायनफलं क्रमाद्ब्रूहि महेश्वर ॥ १,१३.२ ॥  
श्रीभैरवः ।  
देवि शृणु प्रवक्ष्यामि गन्धकस्य रसायनम् ।  
श्वेतद्वीपे पुरा देवि लताकल्पद्रुमोज्ज्वले ॥ १,१३.३ ॥  
नानामणिगणाकीर्णे नानापुष्पफलाकुले ।  
सिद्धविद्याधरस्त्रीभिः किन्नर्यप्सरसां गणैः ॥ १,१३.४ ॥  
अनेकनिर्जरस्त्रीभिः क्रीडन्ती त्वं मदोल्लसा ।  
वेणुवीणाविनोदेन वाद्यनादैर्मनोहरैः ॥ १,१३.५ ॥  
तालैर्झल्लरिकाढक्कानिनादैः करतालकैः ।  
अत्यानन्देन देवेशि नृत्यन्ती त्वं सुरार्चिते ॥ १,१३.६ ॥  
तदा ऋतुमती जाता सुस्राव च रजो महत् ।  
सुगन्धिना तद्रजसा त्वद्वस्त्रं रक्ततां ययौ ॥ १,१३.७ ॥  
विहाय तद्रक्तवस्त्रं स्नात्वा क्षीरमहोदधौ ।  
अनेकामरकान्ताभिर्वृता कैलासमाव्रजः ॥ १,१३.८ ॥  
वायुना तद्रजोवस्त्रं क्षिप्तं क्षीरमहोदधौ ।  
मग्नं तत्रैव तद्वस्त्रं चिरकालं सुरेश्वरि ॥ १,१३.९ ॥  
मथ्यमानान्महाम्भोधेरमृतेन सहोद्भवम् ।  
श्लाघ्येन निजगन्धेन मोदयन्नसुरान्सुरान् ॥ १,१३.१० ॥  
तेनैव नाम्ना ऊचुस्ते शक्राद्याः सुरपुङ्गवाः ।  
गन्धकोऽयं भवत्वस्य नाम्ना जातं तु मत्प्रिये ॥ १,१३.११ ॥  
चतुर्विधं शोणितं ते दिव्यं बलकरं परम् ।  
समर्थोऽयं गन्धकस्तु रसबन्धे च जारणे ॥ १,१३.१२ ॥  
रसेन्द्रे ये गुणाः सन्ति ते गुणाः सन्ति गन्धके ।  
इत्यूचुरिन्द्रप्रमुखा हृष्टा गन्धकगन्धतः ॥ १,१३.१३ ॥  
तदा प्रभृति लोकेऽस्मिन्ख्यातोऽयं गन्धकः प्रिये ।  
जपाकुसुमसङ्काशः क्षत्रियश्चोत्तमः प्रिये ॥ १,१३.१४ ॥  
पीतो वैश्यो मध्यमः स्याच्छ्वेतो विप्रोऽधमः स्मृतः ।  
कृष्णवर्णो भवेच्छूद्रः प्रिये स्यादधमाधमः ॥ १,१३.१५ ॥  
रक्तवर्णं लोहवेधि पीतवर्णं रसायनम् ।  
श्वेतवर्णं च भैषज्ये कृष्णं कुष्ठादिलेपने ॥ १,१३.१६ ॥  
\[गन्धकशुद्धिः\]  
अथ वक्ष्ये गन्धकस्य शोधनं सिद्धिदायकम् ।  
तिलपर्ण्यजमोदाश्च ब्राह्मी भृङ्गी च धुत्तुरः ॥ १,१३.१७ ॥  
एतेषां च रसैर्भाव्यं चूर्णितं गन्धकं दिनम् ।  
कान्तपात्रे विनिक्षिप्य समांशाज्येन पाचयेत् ॥ १,१३.१८ ॥  
मृद्वग्निना तु तत्पक्त्वा ह्यजाक्षीरे विनिक्षिपेत् ।  
गोक्षीराज्यैः किंचिदूनं स्थाल्या वक्त्रं तु बन्धयेत् ॥ १,१३.१९ ॥  
स्वच्छांशुकेन बद्धस्य चूर्णं तदुपरि क्षिपेत् ।  
तदूर्ध्वं श्रावकं रुद्ध्वा तत्स्थाप्यं गर्तकान्तरे ॥ १,१३.२० ॥  
वनोत्पलैर्मृदुपुटं दत्त्वा द्रवति गन्धकम् ।  
पुनश्च तिलपर्ण्याद्यैर्भावयेच्छोषयेत्त्रिधा ॥ १,१३.२१ ॥  
द्रावयेत्तत्समादाय मत्स्यपित्तेन सप्तधा ।  
भावयेज्जालिनीबीजचूर्णैस्तत्परिपेषयेत् ॥ १,१३.२२ ॥  
ततो भृङ्गद्रवैर्भाव्यं सप्तकृत्वस्तपे खरे ।  
जलैः प्रक्षाल्य तत्सम्यक्शोषयेत्तत्पुनः पचेत् ॥ १,१३.२३ ॥  
मृद्वग्निना कान्तपात्रे घृताक्ते तु क्षणं ततः ।  
भृङ्गराजद्रवे क्षिप्त्वा शुद्धं तद्गन्धकं भवेत् ॥ १,१३.२४ ॥  
रसे रसायने योगे योज्यं सुखकरं भवेत् ।  
\[गन्धकरसायनम्\]  
पूर्वोक्तवद्देहशुद्धिं कुर्याद्वान्तिविरेचनैः ॥ १,१३.२५ ॥  
सुमुहूर्ते सुनक्षत्रे पूजयित्वा परं शिवम् ।  
गणाधिपं क्षेत्रपालं श्रीगुरुं भिषजं क्रमात् ॥ १,१३.२६ ॥  
निष्कैकं त्रिफलाचूर्णं निष्कमेकं च गुग्गुलुम् ।  
गुञ्जोन्मेयं शुद्धगन्धं लिहेदेरण्डतैलतः ॥ १,१३.२७ ॥  
गुञ्जावृद्धिक्रमेणैव सेव्यं तत्प्रतिवासरम् ।  
दिनषोडशपर्यन्तं गुञ्जाषोडशमात्रकम् ॥ १,१३.२८ ॥  
तदा षोडशघस्रान्ते सेव्यं तत्प्रतिवासरम् ।  
गुञ्जाषोडशिकोन्मेयमपूर्वं त्रिफलां परम् ॥ १,१३.२९ ॥  
एतस्मादधिका वृद्धिर्न कार्या सिद्धिलिप्सुना ।  
एवं मासप्रयोगेण कुष्ठमष्टादशं हरेत् ॥ १,१३.३० ॥  
तथा प्रमेहान् गुल्मानि कासश्वासक्षयज्वरान् ।  
व्रणान्भगन्दरादींश्चाशीतिवातोद्भवान्गदान् ॥ १,१३.३१ ॥  
मासद्वयप्रयोगेण बहुकान्तिं प्रयच्छति ।  
सर्वव्याधिप्रशमनं भवेन्मासत्रयात्प्रिये ॥ १,१३.३२ ॥  
ततः षण्मासयोगेन वृद्धो यौवनमाप्नुयात् ।  
एवमब्दप्रयोगेण सिद्धो भवति शाम्भवि ॥ १,१३.३३ ॥  
तन्मूत्रमलयोगेन ताम्रं काञ्चनतां व्रजेत् ।  
विधिं च प्रतिषेधं च कुर्यात्पूर्वोक्तवत्सुधीः ॥ १,१३.३४ ॥  
रसादि पुण्यममलं यः सेवेत रसायनम् ।  
स एव कृतकृत्यः स्याद्दैवतैरपि पूज्यते ॥ १,१३.३५ ॥  
सर्वतीर्थेषु संस्नातः सर्वव्रतफलान्वितः ।  
अश्वमेधादियज्ञानां सर्वेषां फलमाप्नुयात् ॥ १,१३.३६ ॥  
धन्यः पुण्यतमः श्रेष्ठः श्लाघनीयो मनीषिभिः ।  
स योगविज्ञः सर्वज्ञः सर्वानुग्राहकः प्रभुः ॥ १,१३.३७ ॥  
शुद्धः सर्वगतः शान्तः शूरः सत्वगुणोज्ज्वलः ।  
तस्य देहलयो नास्ति ह्यदृश्यः शिवतां व्रजेत् ॥ १,१३.३८ ॥


आक्, १, १४  
\[विषम्; विषोत्पत्तिः\]  
श्रीभैरवी ।  
श्रुतं सर्वं मया देव दिव्यं सर्वरसायनम् ।  
विषोत्पत्तिं च जातिं च सेवां वद च तत्फलम् ॥ १,१४.१ ॥  
श्रीभैरवः ।  
क्षीरोदधौ मथ्यमाने मन्थनीकृतमन्दरैः ।  
सिद्धकिन्नरगुह्येन्द्रपिशाचोरगराक्षसैः ॥ १,१४.२ ॥  
ब्रह्माद्यैरखिलैर्देवैरेकतो दनुजाधिपैः ।  
दैत्यैरन्यत्र विपुलैर्महाबलपराक्रमैः ॥ १,१४.३ ॥  
ततो जातानि रत्नानि कौस्तुभादीनि कामगौः ।  
कल्पवृक्षो महालक्ष्मीरैरावतमहागजः ॥ १,१४.४ ॥  
उच्चैःश्रवास्तथा चेन्दुर्धन्वन्तरिभिषग्वरः ।  
अमृतं च लता दिव्या दिव्यसिद्धिप्रदायकाः ॥ १,१४.५ ॥  
मन्दरभ्रमणश्रान्तनागराजमुखात्ततः ।  
विषज्वाला समुत्पन्ना तीव्रा लोकभयंकरी ॥ १,१४.६ ॥  
ममज्ज क्षीरजलधावत्यन्तमथनात्पुनः ।  
कालकूटं महाक्ष्वेडं कल्पान्तयमसन्निभम् ॥ १,१४.७ ॥  
संवर्ताग्निप्रतीकाशं वीक्ष्य भीताः सुरास्तदा ।  
ममान्तिकं समाजग्मुः स्तुवन्तो दीनमानसाः ॥ १,१४.८ ॥  
स्वामिन्सर्वोत्तम त्राहि शरणागतपालक ।  
इत्यादि बहुधा स्तोत्रं कुर्वाणास्ते सुरासुराः ॥ १,१४.९ ॥  
अहं स्मितमुखं कृत्वा कालकूटं तदापिबम् ।  
तत्र तत्रावशिष्टं तद्बहुधा समभूद्भुवि ॥ १,१४.१० ॥  
क्वचिन्मूलस्वरूपेण क्वापि त्वग्रूपतः प्रिये ।  
कुत्रापि पर्णरूपेण तोयरूपेण कुत्रचित् ॥ १,१४.११ ॥  
एवं बहुविधं जातं तत्र तत्र विषं गतम् ।  
तेषां श्रेष्ठं कन्दविषमष्टादशविषं प्रिये ॥ १,१४.१२ ॥  
\[पोइसोन्ःः १० किन्द्स्\]  
क्रमाद्भेदं प्रवक्ष्यामि कालकूटं च दर्दुरम् ।  
हालाहलं मेषशृङ्गं मोहदं ग्रन्थि कर्कटम् ॥ १,१४.१३ ॥  
रक्तशृङ्गि हरिद्रं च केसरं दशमं स्मृतम् ।  
एते दशविधाः क्ष्वेडा न प्रयोज्या रसायने ॥ १,१४.१४ ॥  
\[पोइसोन्ःः ८ किन्द्स्\]  
श्वेतशृङ्गी वत्सनाभं सर्षपं शृङ्गि वालुकम् ।  
मुस्तकं सक्तुकं देवि चाष्टमं कर्दमं भवेत् ॥ १,१४.१५ ॥  
रसायने योजनीयास्त्वष्टौ भेदाः प्रकीर्तिताः ।  
कालकूटं काकचञ्चुप्रभं दर्दुरसन्निभम् ॥ १,१४.१६ ॥  
दर्दुरं नीलवर्णं च हालाहलविषं समम् ।  
मेषशृङ्गी तु मेषस्य शृङ्गाभं मोहदं पुनः ॥ १,१४.१७ ॥  
रक्तनीलप्रभं देवि ग्रन्थिकं ग्रन्थिसंयुतम् ।  
कर्कटं कपिलाभं च रक्तशृङ्गि महाविषम् ॥ १,१४.१८ ॥  
कृष्णपिङ्गं च रक्ताभं हरिद्राभं हरिद्रकम् ।  
केसरं पद्मकिञ्जल्कप्रभं दशविधं त्विति ॥ १,१४.१९ ॥  
श्वेतशृङ्गीभदन्ताभं वत्सनाभं च पाण्डुरम् ।  
सर्षपाकृतिभिर्युक्तं बिन्दुभिः सर्षपं भवेत् ॥ १,१४.२० ॥  
शृङ्गी शृङ्गाकृतिर्ज्ञेयो वालुकं वालुकाकृति ।  
मुस्ताकृतिर्मुस्तकं स्याच्छ्वेतवर्णं तु सक्तुकम् ॥ १,१४.२१ ॥  
मधूच्छिष्टाकृतिर्देवि कर्दमं विषमुत्तमम् ।  
विषखण्डेषु भग्नेषु दृश्यन्ते येषु बिन्दवः ॥ १,१४.२२ ॥  
श्वेतरक्तपीतवर्णाः कृष्णा विप्रादयः क्रमात् ।  
श्वेता रसायने रक्ता वश्ये पारदकर्मणि ॥ १,१४.२३ ॥  
क्षुद्रकर्मणि पीताः स्युः कृष्णवर्णास्तु मारणे ।  
विषं युक्त्यामृतं देवि तदयुक्त्या विषं भवेत् ॥ १,१४.२४ ॥  
तस्माद्युक्त्या विषं सेव्यमयुक्त्या न कदाचन ।  
रसाभ्रहेमकान्तानां वीर्येण सदृशं विषम् ॥ १,१४.२५ ॥  
\[विषशुद्धिः\]  
रक्तसर्षपतैलेन लिप्ते वस्त्रे च बन्धयेत् ।  
त्रिदिनान्ते समुद्धृत्य टङ्कणेन समं विषम् ॥ १,१४.२६ ॥  
मर्दयेच्छ्लक्ष्णचूर्णं तत्कारयेच्च विशुध्यति ।  
रोगे रसायने योज्यं सिद्धिदं स्याद्वरानने ॥ १,१४.२७ ॥  
\[विषरसायनम्\]  
शुद्धदेहो विरेकाद्यैः पथ्याशी विषभुग्भवेत् ।  
क्रमेण सेवनीयं तत्सर्षपं राजसर्षपम् ॥ १,१४.२८ ॥  
मुद्गव्रीहियवा माषा गुञ्जामात्रं परावधिः ।  
शर्करासहितं सेव्यं क्ष्वेलं तदमृतं भवेत् ॥ १,१४.२९ ॥  
कट्वम्ललवणास्त्याज्या व्यायामोष्णातपादयः ।  
तैलसर्षपखाद्याश्च वर्ज्या विषरसायने ॥ १,१४.३० ॥  
गव्यं क्षीरं घृतं तक्रं स्निग्धं दधि च शर्करा ।  
सेव्या स्वादुरसद्रव्या नोचेद्विकृतिकारणम् ॥ १,१४.३१ ॥  
\[विषोपद्रवास्तच्चिकित्सा च\]  
मात्रया सेवितं क्ष्वेलममृतं भवति प्रिये ।  
अतिमात्रं यदि भवेदमृतं च विषायते ॥ १,१४.३२ ॥  
प्रमादादतिमात्रं चेत्तदा वेगा भवन्ति च ।  
कष्टं प्रथमवेगे स्याद्वेपथुश्च द्वितीयके ॥ १,१४.३३ ॥  
तृतीये च तृषा दाहश्चतुर्थे गतिभञ्जनम् ।  
फेनिलास्यः पञ्चमे स्यात्षष्ठे कन्धरभञ्जनम् ॥ १,१४.३४ ॥  
सप्तमे च निरुत्थानं मरणं चाष्टमे भवेत् ।  
तस्माच्छीघ्रं प्रतीकारः करणीयो वरानने ॥ १,१४.३५ ॥  
किंचिन्मात्राधिकं क्ष्वेलं नानारोगान्करोति तत् ।  
भ्रान्तिविस्मृतिशूलानि वान्त्यतीसारकं परम् ॥ १,१४.३६ ॥  
स्वरसादं गद्गदत्वं दाहं दृष्टिभ्रमं तथा ।  
कर्णरुक्श्वासकासादीनन्यान् वातोद्भवान् गदान् ॥ १,१४.३७ ॥  
यदातिमात्रं चिह्नानि दृश्यन्ते वपुषि प्रिये ।  
तदा तु टङ्कणं निष्कमाज्यं चापि चतुर्गुणम् ॥ १,१४.३८ ॥  
पेयं तत्परिहारार्थं जलैर्वा तण्डुलीयकम् ।  
मज्जां वा पुत्रजीवस्य फलान्निष्कं जलान्वितम् ॥ १,१४.३९ ॥  
तुत्थं पणद्वयोन्मेयं नृमूत्रैर्वा हरिद्रकम् ।  
वचां वा देवदालीं वा सर्पाक्षीं वाथ सार्बुणीम् ॥ १,१४.४० ॥  
पटोलीं गिरिपर्णीं नृमूत्रैर्विषजित्पृथक् ।  
लां यां वां हां चतुर्वर्णैर्गारुडं संपुटीकृतम् ॥ १,१४.४१ ॥  
स्तम्भस्तोभननिर्वाहनिर्विषीकरणं तथा ।  
लां प्रों लामनेन मन्त्रेण स्तम्भनम् ।  
शीतजलघटमभिमन्त्र्य विषातुरस्य मस्तके जलं ढालयेत् ।  
विषं नाक्रामति ।  
यां प्रों यामनेन स्तोभनमन्त्रेण विषातुरस्य शिखिनमन्धयेत् ।  
वां प्रों वामनेन निर्वाहमन्त्रेणार्कदण्डं वा धुत्तूरकाष्ठदण्डं वाभिमन्त्र्य विषातुरस्य सर्वाङ्गं स्पृष्ट्वा विषं निर्वाहयेत् ।  
हां प्रों हामनेन निर्विषीकरणमन्त्रेण निर्विषीकरणार्थं विषातुरस्य सर्वाङ्गं दण्डेनापामार्जयेत्स्वस्थो भवति ।  
जीर्णं क्ष्वेलं शरीरे चेत्पित्तान्तं वमनं प्रिये ॥ १,१४.४२ ॥  
आमान्तं रेचनं कार्यं तण्डुलीयकमूलभुक् ।  
सेवेत मांसं सघृतं विषदोषहरं भवेत् ॥ १,१४.४३ ॥  
पूर्वोक्तमात्रासेवी यो महाव्याधेर्विमुच्यते ।  
देवि षण्मासयोगेन जरापलितखण्डनम् ॥ १,१४.४४ ॥  
संवत्सरोपयोगेन जीवेच्चन्द्रार्कतारकम् ।  
हिमशीतवसन्तेषु योज्यं विषरसायनम् ॥ १,१४.४५ ॥  
ग्रीष्मवर्षशरत्स्वेतन्न प्रयोज्यं कदाचन ।  
वातस्थविरगर्भिण्यः क्षुत्तृड्घर्माध्वपीडिताः ॥ १,१४.४६ ॥  
नपुंसका गदक्षीणाः पित्तक्रोधाधिकास्तथा ।  
यक्ष्मिणो नैव योग्याः स्युः सदा विषरसायने ॥ १,१४.४७ ॥


आक्, १, १५  
\[दिव्यौषधिरसायनानि\]  
श्रीभैरवी ।  
मलमायाविहीनेश जराजन्मगदापह ।  
त्वत्प्रसादेन विदितं रसादीनां रसायनम् ॥ १,१५.१ ॥  
इतःपरमपि स्वामिन् शुश्रूषे किमपि प्रभो ।  
सुखोपायोपयोग्यं च दिव्यौषधिरसायनम् ॥ १,१५.२ ॥  
ब्रूहि मे तद्विधं दिव्यं सर्वसिद्धिप्रदायकम् ।  
श्रीभैरवः ।  
\[१. ब्रह्मकल्पः; ब्रह्मवृक्षतैलकल्पः\]  
वक्ष्यामि ब्रह्मवृक्षादि दिव्यौषधिरसायनम् ॥ १,१५.३ ॥  
तत्रादौ ब्रह्मवृक्षस्य शृणु देवि रसायनम् ।  
ब्रह्मवृक्षस्य बीजानि विदध्यान्निस्तुषाणि च ॥ १,१५.४ ॥  
परिशोष्यातपे तीव्रे सूक्ष्मचूर्णानि कारयेत् ।  
धात्रीफलेन सप्ताहं भावयेत्पयसाथवा ॥ १,१५.५ ॥  
चक्रयन्त्रे क्षिपेत्तानि ततस्तत्तैलमाहरेत् ।  
इत्थमुत्थापितं तैलं दोषघ्नं च रसायनम् ॥ १,१५.६ ॥  
ब्रह्मबीजजतैलस्य प्रस्थमाज्यं च तत्समम् ।  
निक्षिप्तं स्निग्धभाण्डे च धान्यराशौ विनिक्षिपेत् ॥ १,१५.७ ॥  
मासार्धमासं देवेशि तस्मात्तैलं समाहरेत् ।  
शुद्धदेहो विरेकाद्यैरर्चिताग्निगुरुद्विजः ॥ १,१५.८ ॥  
द्विपलं च गवां क्षीरं तत्तैलं निष्कमात्रकम् ।  
संमिश्र्य च पिबेत्प्रातः पथ्याशी स्याज्जितेन्द्रियः ॥ १,१५.९ ॥  
एवं द्वितीयेऽपि दिने ह्येकाहान्तरिते क्रमात् ।  
निष्कवृद्धिर्भवेदेवं यावत्षोडशनिष्ककम् ॥ १,१५.१० ॥  
एतत्तैलस्य परमा मात्रा ह्यस्यैवमीरिता ।  
पीतमात्रे क्षणं मूर्च्छा जायते सिञ्चयेन्मुखम् ॥ १,१५.११ ॥  
प्रबुद्धे सघृतं दद्याद्दुग्धान्नं शर्करान्वितम् ।  
एवं तैलोपयोगेन मासाज्ज्ञानी भवेन्नरः ॥ १,१५.१२ ॥  
सकृद्ग्राही सुकान्तश्च षोडशाब्द इव स्थितः ।  
द्वितीये नागबलवान् सर्वव्याधिविवर्जितः ॥ १,१५.१३ ॥  
इन्द्रोपमबलो धीरश्चतुर्थे मासि च क्रमात् ।  
वज्रदेहो दिव्यदृष्टिः पञ्चमे खेचरो भवेत् ॥ १,१५.१४ ॥  
अणिमादिगुणोपेतः सर्वगः सर्वकालिकः ।  
षष्ठे मासि स्वयं स्रष्टा भोक्ता हर्ता त्रिमूर्तिवत् ॥ १,१५.१५ ॥  
वर्षैकसेवनाद्देवि भवेत्साक्षात्सदाशिवः ।  
यावत्तैलोपजीवी स्यात्तावत्क्षीरौदनाशनः ॥ १,१५.१६ ॥  
वमनादिविशुद्धाङ्गः कृत्वा वैद्यद्विजार्चनम् ।  
प्रातर्गोक्षीरकुडुबं तैलं किंशुकबीजजम् ॥ १,१५.१७ ॥  
कुडुबं पूर्ववज्जातमेकीकृत्य द्वयं पिबेत् ।  
तत्पानमात्रे मूर्छा स्यात्कुर्यात्तं भस्मशायिनम् ॥ १,१५.१८ ॥  
सप्तरात्रे प्रबुद्धः स्याद्बद्धवच्छयने स्थितः ।  
नाङ्गानि चालयेदेष जायते विचलेक्षणः ॥ १,१५.१९ ॥  
तैले जीर्णे समापन्ने संज्ञा भवति भैरवि ।  
गोक्षीरं तस्य दातव्यं प्रत्यहं दशवासरम् ॥ १,१५.२० ॥  
स त्वचं च त्यजेद्देहात्कञ्चुकं भुजगो यथा ।  
क्षीराहारी भवेन्नित्यमेकविंशतिवासरम् ॥ १,१५.२१ ॥  
वाचां पतिर्भवेद्धीरः श्रुतं धारयते क्षणात् ।  
दूरश्रावी दिव्यदृष्टिर्जीवेद्ब्रह्मदिनं सुधीः ॥ १,१५.२२ ॥  
\[ब्रह्मवृक्षपल्लवकल्पः\]  
पुण्यर्क्षे ब्रह्मवृक्षस्य पल्लवानि समाहरेत् ।  
क्रिमिकीटविहीनानि कोमलानि शुभानि च ॥ १,१५.२३ ॥  
आतपे शोषयेत्तीव्रे चूर्णितं वस्त्रगालितम् ।  
कुर्यान्नूतनभाण्डे च निक्षिपेच्च प्रयत्नतः ॥ १,१५.२४ ॥  
वमनाद्यैर्विशुद्धाङ्गो ब्रह्मचारी जितेन्द्रियः ।  
क्षाराम्लवर्जिताहारः क्षीरशाल्यन्नभोजनः ॥ १,१५.२५ ॥  
कोष्णं जलं पिबेन्नित्यं निवाते शयनं भजेत् ।  
कर्षमात्रं च सेवेत मासं गोतक्रसंयुतम् ॥ १,१५.२६ ॥  
द्वितीये च तृतीये च वृद्धिः कर्षाधिका क्रमात् ।  
एवं षोडशमासान्तं सतक्रं कुडुबं पिबेत् ॥ १,१५.२७ ॥  
एवं नित्योपसेवी यः कुञ्चितस्निग्धकुन्तलः ।  
मत्तमातङ्गबलवान् जीवेद्ब्रह्मदिनं नरः ॥ १,१५.२८ ॥  
\[ब्रह्मवृक्षपुष्पकल्पः\]  
ब्रह्मवृक्षस्य पुष्पाणि छायायां शोषयेत्सुधीः ।  
चूर्णयेद्गालयेद्वस्त्रे नवभाण्डे विनिक्षिपेत् ॥ १,१५.२९ ॥  
विंशत्पलं पुष्पचूर्णं चतुर्विंशतिगोघृतम् ।  
पलमेकत्र संमिश्रं धान्यराशौ निवेशयेत् ॥ १,१५.३० ॥  
तदुद्धरेच्च मासान्ते कृत्वा भागांश्चतुर्दश ।  
एकैकं प्रत्येकं सेव्यमेवं मासत्रयं भवेत् ॥ १,१५.३१ ॥  
भुञ्जीत शुल्बपात्रे च लवणाम्लादिवर्जितम् ।  
पायसाशी कषायं तृषार्तः खादिरं पिबेत् ॥ १,१५.३२ ॥  
त्रिमासाज्जायते गात्रं वज्रवन्नात्र संशयः ।  
नागायुतबलो धीरो वायुवेगगतिर्भवेत् ॥ १,१५.३३ ॥  
अस्य वर्षोपयोगेन पुरीषमपि मूत्रकम् ।  
वेधयेत्सर्वलोहानि काञ्चनानि च कारयेत् ॥ १,१५.३४ ॥  
जीवेद्ब्रह्मदिनं साक्षाद्दैवतैः सह मोदते ।  
\[ब्रह्मवृक्षबीजकल्पः\]  
ब्रह्मवृक्षस्य बीजानि चूर्णयेन्निक्षिपेद्घटे ॥ १,१५.३५ ॥  
मध्वाज्यशर्करायुक्तं धान्यराशौ विनिक्षिपेत् ।  
मासादूर्ध्वं समाहृत्य प्रत्यहं कर्षमात्रकम् ॥ १,१५.३६ ॥  
उपयुञ्जीत शुद्धात्मा गोक्षीरं च पिबेदनु ।  
यावत्पलं भवेद्वृद्धिस्तावदेवाधिकं न हि ॥ १,१५.३७ ॥  
एवं संवत्सरात्सिद्धिर्जायते मृत्युवर्जिता ।  
जीवेद्ब्रह्मदिनं शुद्धो मतङ्गजबलोपमः ॥ १,१५.३८ ॥  
\[ब्रह्मवृक्षवल्कलकल्पः\]  
सूक्ष्मचूर्णं प्रकुर्वीत ब्रह्मवृक्षस्य वल्कलम् ।  
भावयेद्गव्यपयसा पलं चानुदिनं पिबेत् ॥ १,१५.३९ ॥  
जितेन्द्रियश्च पथ्याशी भवेदा वत्सरं सुधीः ।  
दशवर्षसहस्राणि जीवेत्सिद्धो भवेद्ध्रुवम् ॥ १,१५.४० ॥  
\[ब्रह्मवृक्षनिर्यासकल्पः\]  
ब्राह्मी च मधुकं साज्यं निर्यासं ब्रह्मवृक्षजम् ।  
समभागानि सेवेत पलं चानुपिबेत्पयः ॥ १,१५.४१ ॥  
एवमेकाब्दयोगेन शुभंयुदर्शनः शुचिः ।  
जीवेद्ब्रह्मदिनं ज्ञानी वलीपलितवर्जितः ॥ १,१५.४२ ॥  
\[ब्रह्मवृक्षपञ्चाङ्गकल्पः\]  
पञ्चाङ्गं ब्रह्मवृक्षस्य विधिवत्तत्समाहरेत् ।  
छायाशुष्कं प्रकुर्वीत चूर्णितं पटशोधितम् ॥ १,१५.४३ ॥  
कर्षमात्रं लिहेच्छुद्धः क्षौद्राज्याभ्यां दिनोदये ।  
वलीपलितनिर्मुक्तो वत्सराज्जायते नरः ॥ १,१५.४४ ॥  
\[ब्रह्मवृक्षमूलगुप्तधात्रीकल्पः\]  
अतिस्थूलतरं दीर्घं भेदयेद्ब्रह्मभूरुहम् ।  
मूले त्रिहस्तशेषं च तदग्रे गर्तमारचेत् ॥ १,१५.४५ ॥  
धात्रीफलानि पक्वानि तत्र सम्पूरयेत्प्रिये ।  
तच्छिन्नकाष्ठशेषेण तद्गर्तं च निरोधयेत् ॥ १,१५.४६ ॥  
कुशैः संवेष्टयेत्सम्यगा मूलाग्रं च लेपयेत् ।  
मृद्गोमयाभ्यां मतिमांस्ततो वस्त्रेण वेष्टयेत् ॥ १,१५.४७ ॥  
पुनर्मृद्गोमयाभ्यां च लेपयेच्छोषयेत्सुधीः ।  
सम्यक्शुष्के च परितः करीषैः परिपूरयेत् ॥ १,१५.४८ ॥  
दहेत्तं शीतलीभूते सान्द्रं तत्फलमाहरेत् ।  
भाण्डे क्षौद्राज्यभरिते क्षिपेद्धात्रीफलं च तत् ॥ १,१५.४९ ॥  
भूगृहे वा निवाते वा प्रदेशे च वसन्सुखी ।  
यथेष्टं भक्षयेन्नित्यं क्षीराहारी जितेन्द्रियः ॥ १,१५.५० ॥  
षण्मासात्पश्यति छिद्रं निधानानि च भूतले ।  
त्यजेत्त्वचं सर्प इव जीवेद्ब्रह्मयुगं नरः ॥ १,१५.५१ ॥  
\[२. श्वेतब्रह्मवृक्षकल्पः; श्वेतब्रह्मवृक्षपञ्चाङ्गकल्पः\]  
चूर्णयेच्छ्वेतपालाशपञ्चाङ्गं शोषयेत्प्रिये ।  
छायायां वस्त्रगलितं मधुना च लिहेत्प्रिये ॥ १,१५.५२ ॥  
कर्षमात्रं त्रिमासान्तर्जरामृत्युं जयेन्नरः ।  
संवत्सराच्च ब्रह्मायुः सिद्धः सर्वगतो भवेत् ॥ १,१५.५३ ॥  
\[श्वेतब्रह्मबीजकल्पः\]  
श्वेतपालाशबीजानि चैकैकानि समाहरेत् ।  
अजाघृतेनानुदिनं मासान्मृत्युं जरां जयेत् ॥ १,१५.५४ ॥  
संवत्सराद्ब्रह्मयुगं जीवेत्सिद्धिपुरोगमः ।  
ये प्रोक्ता रक्तपालाशतैलत्वक्पर्णकादिषु ॥ १,१५.५५ ॥  
ते गुणाः श्वेतपालाशे सन्ति साधकसिद्धिदाः ।  
\[ब्रह्मवृक्षकल्पसिद्धिः\]  
वक्ष्यामि ब्रह्मवृक्षस्य कल्पसिद्धिं मनुम् ॥ १,१५.५६ ॥  
ओं ह्रीममृतं कुरु कुरु अमृतमालिन्यै नमः ।  
पूर्वं विंशतिसाहस्रं पुरश्चरणमाचरेत् ।  
सुधाकुम्भवराक्षस्रग्ज्ञानमुद्रां करांबुजैः ॥ १,१५.५७ ॥  
बिभ्राणां मौक्तिकं पाशं ध्यायेदमृतमालिनीम् ।  
ग्रहणेऽष्टोत्तरशतं भक्षयेत्सप्तवारकम् ॥ १,१५.५८ ॥  
चन्द्रसूर्योपरागादिकालेष्वष्टसहस्रकम् ।  
मन्त्रं विना न सिद्धिः स्यात्कल्पकोटिशतैरपि ॥ १,१५.५९ ॥  
समन्त्रे शीघ्रसिद्धिः स्याच्चरेन्मन्त्रपुरःसरः ।  
\[३. मुण्डीकल्पः\]  
अथ मुण्डीं प्रवक्ष्यामि साधकेष्टार्थदायिनीम् ॥ १,१५.६० ॥  
चतुर्विधा भवेत्च रक्ता पीता सितासिता ।  
पुष्यार्के पूर्णमास्यां वा रेवत्यां श्रवणेऽपि वा ॥ १,१५.६१ ॥  
उपरागादिकाले वा सिद्धयोगेषु वा हरेत् ।  
कैदारीं मुण्डिनीं तां च बलिपूजनपूर्वकम् ॥ १,१५.६२ ॥  
समाहरेत्कृतस्नानो मौनी मन्त्रं समुच्चरन् ।  
ओममृतोद्भवाय अमृतं कुरु कुरु स्वाहा ह्रीं सः ।  
मन्त्रं द्वादशसाहस्रं पुरश्चर्यां समाचरेत् ॥ १,१५.६३ ॥  
मूलं नालं फलं पुष्पं पत्रं पञ्चाङ्गमीरितम् ।  
स पञ्चाङ्गं हरेन्मुण्डीं सम्यक्शीतेन वारिणा ॥ १,१५.६४ ॥  
प्रक्षाल्य शोषयेत्तां च छायायां चूर्णयेत्ततः ।  
वस्त्रेण शोधयेत्कुम्भे नूतने स्थापयेत्क्रमात् ॥ १,१५.६५ ॥  
विशुद्धदेहस्तच्चूर्णं कर्षं गोपयसा सह ।  
पिबेज्जीर्णे च भैषज्ये घृतमादौ पिबेन्नरः ॥ १,१५.६६ ॥  
ततो भुञ्जीत लवणतैलाम्लादिविवर्जितम् ।  
घृतपक्वं समधुरं षष्टिकान्नं पयोऽधिकम् ॥ १,१५.६७ ॥  
षण्मासाज्जायते सिद्धिस्त्वचं सर्प इव त्यजेत् ।  
पलितादिविनिर्मुक्तो दिव्यदृष्टिर्दृढं वपुः ॥ १,१५.६८ ॥  
मत्तनागबलो धीरो युवा दर्पविग्रहः ।  
संवत्सरात्सर्वसिद्धिर्भवेद्ब्रह्मायुषो नरः ॥ १,१५.६९ ॥  
घृतोपयुक्ता सा मुण्डी पूर्वफलदा भवेत् ।  
\[४. देवदालीकल्पः\]  
अथ वक्ष्याम्यहं देवि देवदालीरसायनम् ॥ १,१५.७० ॥  
श्वेता कृष्णा च पीता च देवदाली त्रिधा मता ।  
श्वेता रोगप्रशमनी कृष्णा पीता विशेषतः ॥ १,१५.७१ ॥  
रसायने च फलदा लोहकर्मणि पार्वति ।  
चन्द्रसूर्योपरागेषु पूर्णिमायां सुरार्चिते ॥ १,१५.७२ ॥  
त्रयोदश्यां कृष्णपक्षे पञ्चम्यां वा यथाविधि ।  
शुभाहे शुभनक्षत्रे चाहरेन्मन्त्रपूर्वकम् ॥ १,१५.७३ ॥  
ओममृतगणरुद्रगणान्ताय स्वाहा ।  
अष्टोत्तरशतं जप्त्वा बलिपूर्वं समाहरेत् ।  
ओं नमो भगवते रुद्राय फट्स्वाहा ।  
साधकस्य शिखाबन्धनमन्त्रः ।  
देवदाल्याश्च पञ्चाङ्गं छायायां शोषयेत्सुधीः ॥ १,१५.७४ ॥  
वस्त्रेण शोधयेत्सम्यग्गव्यक्षीरेण भक्षयेत् ।  
पचेत्तां लौहपात्रेण ततो मन्दाग्निना सुधीः ॥ १,१५.७५ ॥  
मध्वाज्याभ्यां लिहेत्कर्षं शुद्धात्मा सप्तवासरम् ।  
तस्य दिव्या भवेत्प्रज्ञा रोगहृन्माससेवया ॥ १,१५.७६ ॥  
द्विमासभक्षणेनैव निध्यादिं पश्यति ध्रुवम् ।  
धात्रीफलरसं क्षौद्रं देवदालीरसं घृतम् ॥ १,१५.७७ ॥  
प्रत्येकं कर्षमात्रं स्यात्प्रत्यहं च पिबेल्लघु ।  
एकविंशद्दिनादूर्ध्वं मेधावी श्रुतधारकः ॥ १,१५.७८ ॥  
पञ्चाङ्गं चूर्णयेद्देवदाल्या वस्त्रेण शोधयेत् ।  
शिवाम्बुना वा पयसा गोमूत्रैर्वा पिबेत्सदा ॥ १,१५.७९ ॥  
पूर्ववत्सिद्धिदा सा स्यात्सर्वकुष्ठापहारिणी ।  
कामिलाप्लीहपवनशूलं हन्ति भगन्दरान् ॥ १,१५.८० ॥  
तद्रसो गन्धकोपेतः सर्वलोहं विलापयेत् ।  
बध्नाति च रसं सम्यक्समं मूर्छति तत्क्षणात् ॥ १,१५.८१ ॥  
गन्धर्वलज्जागान्धारीदेवदालीरसस्तथा ।  
लेपनं मेषतैलेन स्तम्भयेदग्निमुज्ज्वलम् ॥ १,१५.८२ ॥  
बीजानि देवदाल्याश्च सगुडानि च मर्दयेत् ।  
तेन वर्तिं प्रकुर्वीत अर्शोघ्नी स्याद्गुदाङ्कुरे ॥ १,१५.८३ ॥  
रसेन देवदाल्याश्च नयनं त्वञ्जयेन्नरः ।  
पश्यत्यसौ भूतजालं तस्मै सर्वं प्रयच्छति ॥ १,१५.८४ ॥  
घृतं धात्रीफलरसं देवदालीरसं मधु ।  
रसं च लक्ष्मणायाश्च सर्वमेकपलं पिबेत् ॥ १,१५.८५ ॥  
त्रिदिनमृतुकाले तु स्त्रीणां पुत्रप्रदायकम् ।  
देवदालीरसं क्षीरं मध्वाज्याभ्यां समं लिहेत् ॥ १,१५.८६ ॥  
पुंसः कोमलबीजानां बीजं गर्भप्रदं भवेत् ।  
भृङ्गराड्वाकुची वह्निः सर्पाक्षी देवदालिकम् ॥ १,१५.८७ ॥  
शिवाम्बुना चानुदिनं पिबेत्कर्षं महेश्वरि ।  
धरित्र्याः पश्यति छिद्रं वर्षान्मृत्युं जरां जयेत् ॥ १,१५.८८ ॥  
पुनर्नवादेवदाल्योः पलं क्षीरयुतं पिबेत् ।  
शिवाम्बुना देवदालीं ससर्पाक्षीपलं पिबेत् ॥ १,१५.८९ ॥  
पूर्ववज्जायते सिद्धिः शीघ्रमेव वरानने ।  
शिवांबुना देवदाल्या निर्गुण्ड्याश्च पलं पिबेत् ॥ १,१५.९० ॥  
संवत्सराज्जरां हन्याज्जीवेदाचन्द्रतारकम् ।  
ओममृतं कुरु कुरु अमृतेश्वराय स्वाहा ।  
एतन्मन्त्रं जपेदादौ देवदाल्युपयोगके ॥ १,१५.९१ ॥  
\[५. श्वेतार्ककल्पः; श्वेतार्कमूलकल्पः\]  
अथ श्वेतार्कमूलस्य कल्पं वक्ष्याम्यहं शृणु ।  
श्वेतार्कमूलं पुष्यर्क्षे गृहीत्वा काष्ठवर्जितम् ॥ १,१५.९२ ॥  
शुद्धां त्वचं च छायायां शोषयेत्पटशोधितम् ।  
चूर्णं कृत्वा कर्षमेकं सेव्यं गोपयसा सह ॥ १,१५.९३ ॥  
पलद्वयेन षण्मासात्सर्वव्याधीञ्जरां हरेत् ।  
संवत्सराद्ब्रह्मदिनत्रयं जीवेन्न संशयः ॥ १,१५.९४ ॥  
\[श्वेतार्कपर्णकल्पः\]  
श्वेतार्कपर्णस्वरसं भृङ्गराजरसं समम् ।  
एकीकृत्यातपे शोष्यं यावच्चूर्णत्वमाप्नुयात् ॥ १,१५.९५ ॥  
चतुर्गुणे गवां क्षीरे तत्पचेन्मृदुवह्निना ।  
यावत्पिण्डं भवेत्तावत्सेव्यं तत्कर्षमात्रकम् ॥ १,१५.९६ ॥  
गवां क्षीरं पलं पेयं पूर्ववत्फलमाप्नुयात् ।  
ओमां हंसमालिनि स्वाहा अयं भक्षणमन्त्रः ।  
\[६. हस्तिकर्णीकल्पः; हस्तिकर्णीपत्रकल्पः\]  
अथेन्दुवारसंयुक्तत्रयोदश्यां समाहरेत् ॥ १,१५.९७ ॥  
हस्तिकर्णीपलाशानि छायाशुष्काणि चूर्णयेत् ।  
पलं सेव्यं गवां क्षीरं वर्षान्मृत्युं जरां जयेत् ॥ १,१५.९८ ॥  
जीवेद्ब्रह्मायुषं मर्त्यः सिद्धसाध्यादिसेवितः ।  
\[हस्तिकर्णीपञ्चाङ्गकल्पः\]  
पञ्चाङ्गं हस्तिकर्ण्याश्च कुर्याच्छायाविशोषितम् ॥ १,१५.९९ ॥  
मासैकमुदकैः सार्धं कर्षं प्रत्यहमश्नुयात् ।  
सौवीरदधिदुग्धाज्यतक्रक्षौद्रैर्यथाक्रमम् ॥ १,१५.१०० ॥  
एकैकं प्रतिमासं च सेव्यं वर्षाच्च सिध्यति ।  
जीवेद्ब्रह्मदिनं सिद्धो वज्रकायो महाबलः ॥ १,१५.१०१ ॥  
ओममृताय अमृतं गृह्णामि स्वाहा ।  
अयं ग्रहणमन्त्रः ।  
अमृतकुटीजातानाममृतं कुरु कुरु स्वाहा ।  
अनेन मन्त्रेण पूजयेत् ।  
ओममृतोद्भवाय अमृतं कुरु कुरु नित्यं नमो नमः ।  
अयं भक्षणमन्त्रः ।  
\[७. रुदन्तीकल्पः\]  
अथ वक्ष्याम्यहं दिव्यं रुदन्तीकल्पमुत्तमम् ।  
चणपत्रोपमैः पत्रैः पुष्पैरपि च तादृशैः ॥ १,१५.१०२ ॥  
रुदन्ती नाम विख्याता ह्यधस्ताज्जलवर्षिणी ।  
रोदितीव जनान्दृष्ट्वा म्रियमाणान्गदाकुलान् ॥ १,१५.१०३ ॥  
चतुर्विधा च सा ज्ञेया पीता रक्ता सितासिता ।  
शुक्लपक्षे शुभदिने रुदन्तीं तां समाहरेत् ॥ १,१५.१०४ ॥  
समूलां शोषयेद्धीमान् छायायां वस्त्रशोधिताम् ।  
विशुद्धदेहः सेवेत बिडालपदमात्रकम् ॥ १,१५.१०५ ॥  
क्षौद्राज्याभ्यामनुदिनं भुक्तिः क्षीराज्यसंयुता ।  
जीर्णायां संयमी भूत्वा वर्षात्तेजोबलान्वितः ॥ १,१५.१०६ ॥  
परमायुर्भवेन्मर्त्यो जराव्याधिविवर्जितः ।  
तैलं कतकमूलोत्थं कुर्यात्पातालयन्त्रके ॥ १,१५.१०७ ॥  
गर्भयन्त्रेऽथवा क्षाल्यं पञ्चाशद्वारमम्बुना ।  
नालिकेराम्बुना वाथ कृत्वेत्थं तैलशोधनम् ॥ १,१५.१०८ ॥  
पञ्चाङ्गं च रुदन्त्याश्च छायाशुष्कं विचूर्णयेत् ।  
तदर्धं मुसलीचूर्णं मुसल्यर्धपलत्रयम् ॥ १,१५.१०९ ॥  
एतत्त्रिचूर्णं संमिश्रं कर्षं कतकतैलतः ।  
लिहेदनुदिनं शुद्धस्तद्वृद्धिः स्यात्पलावधि ॥ १,१५.११० ॥  
संवत्सराद्वज्रकायः स जीवेद्ब्रह्मणो दिनम् ।  
\[८. निर्गुण्डीकल्पः; निर्गुण्डीमूलकल्पः\]  
अथ वच्मि शुभं दिव्यं निर्गुण्डीकल्पमुत्तमम् ॥ १,१५.१११ ॥  
प्रातः पुष्यरवौ ग्राह्या निर्गुण्डीमूलसंभवा ।  
त्वक्शोषणीया छायायां तच्चूर्णं कर्षमात्रकम् ॥ १,१५.११२ ॥  
पलमात्राजमूत्रेण पिबेच्छुद्धोऽनुवासरम् ।  
षण्मासाद्दिव्यदेहः स्यान्मत्तनागबलान्वितः ॥ १,१५.११३ ॥  
मध्वाज्यक्षीरलुलितं तच्चूर्णं स्निग्धभाण्डके ।  
पिधाय धान्यराशौ तु मासमेकं तु निक्षिपेत् ॥ १,१५.११४ ॥  
मासान्ते तत्समुद्धृत्य शुद्धाङ्गो द्विपलं सदा ।  
सेवेत वर्षपर्यन्तं जीवेदाचन्द्रतारकम् ॥ १,१५.११५ ॥  
अथवार्धपलं चूर्णं तदीयं सघृतं पिबेत् ।  
पूर्ववज्जायते सिद्धिर्जरारोगविवर्जितः ॥ १,१५.११६ ॥  
वचामुण्डीनिम्बवरागुडूचीभृङ्गराट्समाः ।  
एषां समांशं संयोज्य निर्गुण्डीमूलचूर्णतः ॥ १,१५.११७ ॥  
क्षौद्राज्याभ्यां लिहेद्धस्तादन्वहं पलमात्रकम् ।  
आयुर्विरिञ्चित्रिदिनं भवेन्मृत्युजरोज्झितम् ॥ १,१५.११८ ॥  
निर्गुण्डीमूलचूर्णं तु क्रिमिघ्नकटुकैः समम् ।  
पलमात्रमजाक्षीरैर्नित्यं शुद्धः पिबेद्बुधः ॥ १,१५.११९ ॥  
वलीपलितनिर्मुक्तो निर्गदः स्यात्त्रिमासतः ।  
\[निर्गुण्डीपत्रकल्पः\]  
निर्गुण्डीपत्रजद्रावं भाण्डे मृद्वग्निना पचेत् ॥ १,१५.१२० ॥  
गुडवत्पाकमापन्नं तं पिबेन्निष्कमात्रकम् ।  
दिने दिने निष्कवृद्धिर्यावद्द्विपलिकं भवेत् ॥ १,१५.१२१ ॥  
तेन वान्तिर्विरेकः स्यान्निर्यान्ति क्रिमयः परम् ।  
अपानतो देहगता मुखनासाक्षिकर्णतः ॥ १,१५.१२२ ॥  
क्षयकुष्ठादिरोगाश्च नश्यन्ति मुनिवासरात् ।  
मासत्रये जरां हन्ति जीवेद्वर्षशतत्रयम् ॥ १,१५.१२३ ॥  
\[निर्गुण्डीपञ्चाङ्गकल्पः\]  
पञ्चाङ्गचूर्णं निर्गुण्ड्यास्तिलतैलेन सेवितम् ।  
निष्कादिपलपर्यन्तं त्रिमासेन जरां जयेत् ॥ १,१५.१२४ ॥  
अशीतिं वातजान्रोगान् कुष्ठानपि गलामयान् ।  
आस्यार्त्युपकुशादींश्च जयेत्तत्पर्णचर्वणात् ॥ १,१५.१२५ ॥  
सिन्धुवारकपञ्चाङ्गचूर्णं मधुघृतप्लुतम् ।  
पलमात्रं लिहेत्प्रातस्ततो जीर्णे गवां पयः ॥ १,१५.१२६ ॥  
पिबेद्यथानलबलं भुञ्जीताग्नौ क्रमेण च ।  
निर्वाते निवसेद्धीमान्सिद्धिमाप्नोति वत्सरात् ॥ १,१५.१२७ ॥  
सिद्धदेहस्य पूर्वेण म्रियेते विषपारदौ ।  
काले काले यथाप्राप्तं पञ्चाङ्गं सिन्धुवारकात् ॥ १,१५.१२८ ॥  
छायायां शोषितं चूर्णं त्रिमधुत्रिफलायुतम् ।  
स्निग्धभाण्डे धान्यराशौ त्रिमासं स्थापयेत्ततः ॥ १,१५.१२९ ॥  
निष्कादिपलपर्यन्तं सेवेताकर्षकं सुधीः ।  
सर्वव्याधिविनिर्मुक्तो जरामरणवर्जितः ॥ १,१५.१३० ॥  
ओं नमो मायागणपतये कुबेराय स्वाहा ।  
अयं भक्षणमन्त्रः ।  
\[९. शुनकशाल्मलीकल्पः\]  
अथ वक्ष्यामि देवेशि कल्पं शुनकशाल्मलेः ।  
अष्टम्यां कृष्णपक्षस्य स्नात्वा रात्रौ समाहितः ॥ १,१५.१३१ ॥  
आवेष्ट्य कृष्णसूत्रैश्च वृक्षं शुनकशाल्मलिम् ।  
तत्राघोरं जपेद्धीरः सहस्रवसुसंमितम् ॥ १,१५.१३२ ॥  
\[९. शुनकशाल्मलीमूलकल्पः\]  
तन्मूलवल्कलं ग्राह्यं छायायां शोषयेत्ततः ।  
चूर्णं कृत्वा तु मध्वाज्यैः खादेत्प्रातः पलं पलम् ॥ १,१५.१३३ ॥  
वर्षाद्वलिजरामुक्तः स जीवेद्ब्रह्मणो दिनम् ।  
\[शुनकशाल्मलीपुष्पकल्पः\]  
तस्याष्टादश पुष्पाणि गोक्षीरेऽष्टपले पचेत् ॥ १,१५.१३४ ॥  
पुष्पवर्ज्यं पिबेत्क्षारमेवं च प्रतिवासरम् ।  
मासेन दिव्यदेहः स्याज्जीवेद्ब्रह्मदिनत्रयम् ॥ १,१५.१३५ ॥  
\[शुनकशाल्मलीफलकल्पः\]  
तत्फलं तु गवां क्षीरे पाचयेत्कान्तपात्रके ।  
फलं त्यक्त्वा पिबेत्क्षीरं दीप्तेऽग्नौ क्षीरभोजनम् ॥ १,१५.१३६ ॥  
मासषट्कप्रयोगेण दिव्यदेहो भवेन्नरः ।  
जीवेत्कल्पान्तपर्यन्तं वायुवेगी महाबलः ॥ १,१५.१३७ ॥  
तस्य मूत्रपुरीषाभ्यां शुल्बं स्वर्णं भवेद्ध्रुवम् ।  
\[१०. पथ्याकल्पः; पथ्योत्पत्तिः\]  
अथातः सम्प्रवक्ष्यामि पथ्याकल्पमनूपमम् ॥ १,१५.१३८ ॥  
येन रोगा विनश्यन्ति सिध्यन्ति च मनोरथाः ।  
पीत्वामृतं शचीनाथः प्रीत्या शच्यै समापिबत् ॥ १,१५.१३९ ॥  
तयोर्हृष्टमुखाम्भोजगलितामृतबिन्दवः ।  
सप्तधा भुवि ते जाता महावीर्याः स्थिरायुषः ॥ १,१५.१४० ॥  
ते सप्तदेशेषूत्पन्नाः सप्तधा नाम धारकाः ।  
विन्ध्यदेशे कान्यकुब्जे सौराष्ट्रे हिमवद्गिरौ ॥ १,१५.१४१ ॥  
गङ्गातटे च काश्मीरे वैन्यदेशे यथाक्रमम् ।  
विजया रोहिणी चैव पूता स्यात्त्रिवृतामृता ॥ १,१५.१४२ ॥  
जीवन्ती त्वभया जाता देशे देशे यथाक्रमम् ।  
उत्तमा मध्यमा नीचाः स्वयं पक्वास्तु शोभनाः ॥ १,१५.१४३ ॥  
हरीतक्यां रसाः पञ्च विद्यन्ते लवणोज्झिताः ।  
स्वाद्वम्लतिक्तकटुकतुवराश्च यथाक्रमम् ॥ १,१५.१४४ ॥  
स्युर्मज्जस्नायुवृन्तत्वङ्मांसेषु क्रमशो रसाः ।  
अलाबुकर्णी वृत्ता च चतुरङ्ग्यल्पचर्मका ॥ १,१५.१४५ ॥  
पञ्चास्रा मांसला स्वर्णवर्णा कृष्णा स्मृताः क्रमात् ।  
या मज्जन्ती जले ग्राह्या गुर्वी स्निग्धा घनाघनाः ॥ १,१५.१४६ ॥  
द्विकर्षमात्रा सा श्रेष्ठा कर्षमात्रा तु मध्यमा ।  
अर्धकर्षा भवेन्नीचा पथ्या फलमुदाहृतम् ॥ १,१५.१४७ ॥  
क्रिमिजुष्टा वह्निदग्धा नष्टा पङ्कजलार्द्रिता ।  
स्फुटिता चोषरस्था च वर्जनीया हरीतकी ॥ १,१५.१४८ ॥  
\[पथ्याकल्पः\]  
शुद्धदेशे पुण्यदिने ग्रहणे चन्द्रसूर्ययोः ।  
गन्धाद्यैः पूजयित्वादौ प्रार्थयित्वा जपेत्सुधीः ॥ १,१५.१४९ ॥  
गायत्रीशतमावृत्त्य पथ्यामेवं समाहरेत् ।  
शुण्ठ्या वाथ गुडेनापि सैन्धवेनाथवा शिवाम् ॥ १,१५.१५० ॥  
सेवेत दीपनं तेन करोत्यामविनाशनम् ।  
क्षौद्रेण वा गुडेनापि पिप्पल्या नागरेण वा ॥ १,१५.१५१ ॥  
सैन्धवेनाथवा सेव्या शुद्धाङ्गः प्रतिवासरम् ।  
द्वे द्वे पथ्ये द्वादशाब्दं तेन जीवेच्छतं समाः ॥ १,१५.१५२ ॥  
द्विनिष्कचूर्णं पथ्याया निष्कैकं लोहभस्म च ।  
लोलयित्वा गोघृतेन कान्तपात्रे च लेपयेत् ॥ १,१५.१५३ ॥  
अधोमुखीकृतं पात्रं स्थापयेत्तद्दिवानिशम् ।  
प्रातः शुद्धवपुर्लेह्यं जरां मृत्युं जयेत्सुधीः ॥ १,१५.१५४ ॥  
शाल्मलीं छिद्रयित्वादौ तदन्तर्निक्षिपेच्छिवाः ।  
आ षण्मासं परस्तास्तु ग्राह्या चैकैकशोऽन्वहम् ॥ १,१५.१५५ ॥  
सेवेत पथ्यां शुद्धाङ्गस्तस्य मृत्युर्जरा न हि ।  
\[११. आमलकीकल्पः\]  
अथ वक्ष्यामि देवेशि कल्पमामलकीभवम् ॥ १,१५.१५६ ॥  
चैत्रादौ ग्राहयेद्धात्र्याः सुपक्वानि फलानि च ।  
हरीतकीवद्ग्राह्यानि छायाशुष्काणि चूर्णयेत् ॥ १,१५.१५७ ॥  
कर्षं जलेन वाज्येन मधुना वा फलं निशि ।  
वर्धयेज्जाठरं वह्निमिन्द्रियाणां प्रसादकृत् ॥ १,१५.१५८ ॥  
धात्रीचूर्णं लोहभस्म क्षौद्राज्यालुलितं लिहेत् ।  
वलीपलितमृत्युघ्नं वत्सरात्पूर्ववद्विधिः ॥ १,१५.१५९ ॥  
क्षीरपक्वं च तद्भक्ष्यं पूर्ववत्सिद्धिदायकः ।  
धात्रीचूर्णं भृङ्गचूर्णं मध्वाज्यसहितं लिहेत् ॥ १,१५.१६० ॥  
वलीपलितनिर्मुक्तो वत्सराद्भवति ध्रुवम् ।  
निंबामलकयोश्चूर्णं मध्वाज्यसहितं लिहेत् ॥ १,१५.१६१ ॥  
पूर्ववच्च फलं देवि नात्र कार्या विचारणा ।  
\[१२. त्रिफलाकल्पः\]  
अथ ब्रवीमि ते देवि त्रिफलाया रसायनम् ॥ १,१५.१६२ ॥  
एकं हरीतकीभागं द्विभागं च विभीतकम् ।  
चतुर्भागं तथा धात्री सर्वमेकत्र चूर्णयेत् ॥ १,१५.१६३ ॥  
पिप्पल्या वा तुगाक्षीर्या सैन्धवैर्मधुकेन वा ।  
क्षौद्रेण वा सर्पिषा वा वचया सितयाथवा ॥ १,१५.१६४ ॥  
सुवर्णै रजतैः शुल्बैर्वङ्गैर्नागैस्तथायसैः ।  
संयुक्ता त्रिफला लीढा जरामरणनाशिनी ॥ १,१५.१६५ ॥  
त्रिफलायाः समांशास्तु योज्याश्चैकैकशस्तु ताः ।  
पिप्पल्याद्यास्तु सौवर्णभस्मादीनां च कथ्यते ॥ १,१५.१६६ ॥  
सौवर्णं पणमात्रं च द्विपणं राजतं भवेत् ।  
पणार्धं शुल्बचूर्णं च द्विपणं नागवङ्गजम् ॥ १,१५.१६७ ॥  
चूर्णं तथायसं प्रोक्तं पणपञ्चकमात्रकम् ।  
एवं यस्त्रिफलासेवी जीवेदाचन्द्रतारकम् ॥ १,१५.१६८ ॥  
एकां हरीतकीं प्रातर्भुक्तेः प्राग्द्विविभीतकम् ।  
चतुरामलकं रात्रौ सर्वे ते घृतपाचिताः ॥ १,१५.१६९ ॥  
सेवेतावत्सरं धीमान्वलीपलितवर्जितः ।  
अन्नोदकेन संपेष्य कान्तपात्रे लिहेन्निशि ॥ १,१५.१७० ॥  
सक्षौद्रं तल्लिहेत्प्रातरायुरारोग्यवर्धनम् ।  
त्रिफलां भावयेत्पूर्वं खदिरासनयूषतः ॥ १,१५.१७१ ॥  
त्रिः सप्तवारं देवेशि ततः क्षौद्रघृताप्लुताम् ।  
सेवेतानुदिनं कर्षं वर्षादिन्द्रायुषो भवेत् ॥ १,१५.१७२ ॥  
विडङ्गभृङ्गखदिरब्रह्मवृक्षरसैः पृथक् ।  
पृथक्सप्तदिनं घर्मे भावयेत्त्रिफलां प्रिये ॥ १,१५.१७३ ॥  
भक्षयेद्गुडसर्पिर्भ्यां कर्षं वर्षात्सुरोपमः ।  
त्रिफलायाः शतफलं चूर्णं भृङ्गरसैः पुरा ॥ १,१५.१७४ ॥  
त्रिः सप्तवासरं भाव्यं लिहेन्मधुघृतान्वितम् ।  
पलार्धं प्रत्यहं प्रातर्जीर्णेऽद्याद्दधिभक्तकम् ॥ १,१५.१७५ ॥  
वर्षात्प्रसन्नदृष्टिश्च जीवेत्षट्शतवत्सरम् ।  
महाबलः कृष्णकेशः स्मृतिबुद्धिसमन्वितः ॥ १,१५.१७६ ॥  
युवा शतस्त्रीरन्ता च धीरः स सुभगो भवेत् ।  
\[१३. शुण्ठीकल्पः\]  
अथ वक्ष्यामि गिरिजे दिव्यं शुण्ठीरसायनम् ॥ १,१५.१७७ ॥  
श्रेष्ठं नागरमादाय चूर्णयेत्पटगालितम् ।  
गुडं चास्य समं योज्यं मधुना गोघृतेन च ॥ १,१५.१७८ ॥  
स्निग्धभाण्डे विनिक्षिप्य धान्यराशौ सुयन्त्रितम् ।  
द्विमण्डलात्समाहृत्य शुद्धाङ्गः पुण्यवासरे ॥ १,१५.१७९ ॥  
कर्षं कर्षं लिहेन्नित्यं सप्ताहाद्रोगवर्जितः ।  
षण्मासमुपभुञ्जानो जीवेद्वर्षशतद्वयम् ॥ १,१५.१८० ॥  
बुद्ध्या वाचस्पतिसमः पुराणागमशास्त्रवित् ।  
मयानुभूतं देवेशि कथितं तव सौहृदात् ॥ १,१५.१८१ ॥  
\[१४. पिप्पलीकल्पः\]  
अथ प्रिये प्रवक्ष्यामि पिप्पलीनां रसायनम् ।  
पिप्पलीं शोधयेत्पूर्वं किंशुकक्षारवारिणा ॥ १,१५.१८२ ॥  
सप्तधा च ततः कुर्यात्तासां च घृतभर्जनम् ।  
ततः सेवेत शुद्धाङ्गः पञ्चाष्टौ दश सप्तधा ॥ १,१५.१८३ ॥  
वर्षमेकं तु मध्वाज्यै रोगास्तस्य न सन्ति च ।  
वलीपलितनिर्मुक्तो जीवेच्च शरदः शतम् ॥ १,१५.१८४ ॥  
प्रातः प्राग्भोजनात्पश्चाद्भक्षयेत्त्रित्रिपिप्पलीः ।  
वर्षाद्व्याधिं जरां हन्ति शतायुष्यमवाप्नुयात् ॥ १,१५.१८५ ॥  
एकद्वित्रिक्रमेणैव वर्धयेद्दशवासरम् ।  
ह्रासयेत्पिप्पलीस्तद्वद्ध्रासवृद्धी पुनः पुनः ॥ १,१५.१८६ ॥  
गोक्षीरेण युतं यावत्पिप्पलीनां सहस्रकम् ।  
तावत्सेवेत शुद्धाङ्गो जरारोगविवर्जितः ॥ १,१५.१८७ ॥  
अजाक्षीरेण संपेष्य पिबेद्युक्ता बलाधिका ।  
क्षीरशृता मध्यफला पूर्ववद्ध्रासवृद्धयः ॥ १,१५.१८८ ॥  
यावत्सहस्रद्वितयं तावत्सेव्यं रसायनम् ।  
कासश्वासक्षयाः पाण्डुप्लीहशोणितमारुताः ॥ १,१५.१८९ ॥  
मेहार्शोग्रहणीशोफहिध्मवमिगलग्रहाः ।  
रसायनेन पिप्पल्या नश्यन्ति विषमज्वराः ॥ १,१५.१९० ॥  
जीवेद्वर्षशतं पूर्णं वलीपलितवर्जितः ।  
\[१५. चित्रककल्पः\]  
अथ चित्रककल्पं ते वक्ष्यामि शृणु पार्वति ॥ १,१५.१९१ ॥  
चित्रकस्त्रिविधो ज्ञेयः कृष्णो रक्तः सितः शिवे ।  
कृष्णो रसायने रक्तो लोहे रोगे सितो भवेत् ॥ १,१५.१९२ ॥  
श्रेष्ठमध्यकनीयांसो न हेमन्ते समाहरेत् ।  
वसन्ते कृष्णपञ्चम्यां कृष्णाम्बरधरः शुचिः ॥ १,१५.१९३ ॥  
कृष्णगन्धाक्षतैः पुष्पैः पूजयेत्कृष्णसूत्रकैः ।  
परिवेष्ट्य च पूर्वेद्युर्दद्यात्कृष्णौदनं बलिम् ॥ १,१५.१९४ ॥  
प्रातर्मौनी खनेच्छुद्धः समूलं चित्रकं हरेत् ।  
न गोघ्रातं पदा स्पृष्टं शुचौ देशे विनिक्षिपेत् ॥ १,१५.१९५ ॥  
क्षिप्तं क्षीरान्तरे कृष्णं वह्नौ क्षीरं तु कृष्णति ।  
रक्तचित्रं परीक्ष्यैवं क्षीरं रक्तत्वमाप्नुयात् ॥ १,१५.१९६ ॥  
एवं च रक्तचित्रस्य रक्तपुष्पाक्षतादिभिः ।  
कृष्णं वा लोहितं वापि समूलमपि खण्डयेत् ॥ १,१५.१९७ ॥  
सप्तधामलकाम्भोभिर्भावयेच्छोषयेत्क्रमात् ।  
संचूर्ण्य तार्क्षीतालत्वक्चित्रकत्रिफलाः समाः ॥ १,१५.१९८ ॥  
एषां समं चाग्निचूर्णं सर्वं भाण्डे नवे क्षिपेत् ।  
ततः शुद्धः शुभदिने निष्कं निष्कं घृताप्लुतम् ॥ १,१५.१९९ ॥  
भक्षयेन्मासमात्रेण व्रणकुष्ठादिकृन्तनम् ।  
दन्तकेशनखा यान्ति पतनं च पुनर्भवम् ॥ १,१५.२०० ॥  
वलीपलितनिर्मुक्तो जीवेच्च शरदः शतम् ।  
एवं च रक्तचित्रस्य योजना च फलं तथा ॥ १,१५.२०१ ॥  
\[१६. भल्लातकीकल्पः\]  
अथ भल्लातकीकल्पं शृणु वक्ष्यामि पार्वति ।  
पक्वं नवं सुतीक्ष्णं च भल्लातकफलं हरेत् ॥ १,१५.२०२ ॥  
गोक्षीरे फलमेकं तु सूचीभिन्नं पचेत्सुधीः ।  
मध्वाज्यशर्करायुक्तं फलं त्यक्त्वा पयः पिबेत् ॥ १,१५.२०३ ॥  
एकद्वित्रिक्रमेणैवं वर्धयेदेकविंशतिम् ।  
फलानि च दिनान्येकविंशतिः क्रमशः प्रिये ॥ १,१५.२०४ ॥  
सर्वे रोगा विनश्यन्ति षण्मासाद्दिव्यविग्रहः ।  
\[१७. भूमिकदम्बकल्पः\]  
अथ भूमिकदम्बस्य कल्पं वक्ष्यामि पार्वति ॥ १,१५.२०५ ॥  
त्रिविधः स तु विज्ञेयः श्वेतो रक्तश्च मेचकः ।  
शुक्लपक्षे च पुष्यार्के विधिवत्तं समाहरेत् ॥ १,१५.२०६ ॥  
समूलं शोषयेत्तं च छायायां चूर्णयेत्ततः ।  
तच्चूर्णं कर्षमाज्येन लिहेच्छुद्धवपुः प्रिये ॥ १,१५.२०७ ॥  
तस्मिञ्जीर्णे प्रकुर्वीत क्षीरान्नं विजितेन्द्रियः ।  
नश्यन्ति वलयस्तस्य षण्मासात्पलितानि च ॥ १,१५.२०८ ॥  
संवत्सरप्रयोगेण जीवेद्वर्षशतत्रयम् ।  
\[१८. पुनर्नवाकल्पः\]  
दिव्यं पुनर्नवाकल्पं वक्ष्यामि शृणु पार्वति ॥ १,१५.२०९ ॥  
पुनर्नवाख्या द्विविधा लोहिता धवला तथा ।  
रसे रसायने श्वेता रोगे रक्ता प्रशस्यते ॥ १,१५.२१० ॥  
पुष्यार्के श्वेतशोफघ्नीं समूलामाहरेत्सुधीः ।  
छायाशुष्कं चूर्णयित्वा गोक्षीरेण पलार्धकम् ॥ १,१५.२११ ॥  
पलं वाथ पिबेत्प्रातः शुद्धाङ्गो वत्सरावधि ।  
युवा भवति वृद्धोऽपि स जीवेच्छरदः शतम् ॥ १,१५.२१२ ॥  
गोक्षीरेण च तन्मूलं क्षीरक्षीणं पचेत्प्रिये ।  
चूर्णीकृत्य च तन्मूलं पक्वीकृतगुडे समम् ॥ १,१५.२१३ ॥  
गोघृतं च क्षिपेत्तत्र त्वेकीकृत्यावतारयेत् ।  
पलं चानुदिनं लेह्यं क्षीरान्नाशी जितेन्द्रियः ॥ १,१५.२१४ ॥  
संवत्सरप्रयोगेण वलीपलितवर्जितः ।  
तत्सेवकस्य नश्यन्ति विषाणि विविधानि च ॥ १,१५.२१५ ॥  
त्वग्दोषः कफपाण्ड्वाद्या औदरा गुल्मपायुजाः ।  
नश्यन्ति सकला रोगाश्छर्दिहिक्काक्षिकर्णजाः ॥ १,१५.२१६ ॥  
पुष्पितां फलितां पक्वामादाय च पुनर्नवाम् ।  
खण्डितां नागरक्वाथसुस्विन्नां क्षीरपेषिताम् ॥ १,१५.२१७ ॥  
पिबेद्दिवा च चूर्णान्ते निशि क्षीरघृताशनः ।  
षण्मासात्सिद्धिमाप्नोति योषिच्छतरतो भवेत् ॥ १,१५.२१८ ॥  
\[१९. भृङ्गराजकल्पः\]  
अथ श्रीभृङ्गराजस्य कल्पं वच्मि महेश्वरि ।  
समूलं तच्च पुष्यार्के समाहृत्याथ शोषयेत् ॥ १,१५.२१९ ॥  
छायायां पूर्णितं कृत्वा कर्षं सौवीरलोडितम् ।  
प्रातः पिबेच्छुद्धदेहो मासाद्रोगान्व्यपोहति ॥ १,१५.२२० ॥  
ततः षण्मासयोगेन वलीपलितखण्डनम् ।  
घृतक्षीराशनो नित्यं जीवेद्वर्षशतत्रयम् ॥ १,१५.२२१ ॥  
युक्तः कृष्णतिलैरर्धैर्भृङ्गराजस्य पल्लवम् ।  
उपयुञ्जीत षण्मासं वलीपलितकृन्तनम् ॥ १,१५.२२२ ॥  
भृङ्गराजफलं पुष्पं पत्रं मूलं च चूर्णयेत् ।  
एतच्चूर्णस्य सदृशांश्चित्राद्यान्परिकल्पयेत् ॥ १,१५.२२३ ॥  
चित्रविश्वकणाबिल्वपथ्याधात्रीविडङ्गकम् ।  
मरीचं व्याधिघातं च चक्रमर्दस्य बीजकम् ॥ १,१५.२२४ ॥  
लोध्रसर्षपराज्यश्च चूर्णिताश्च समाहृताः ।  
एकीकृत्यैव भृङ्गस्य रसेन परिभावयेत् ॥ १,१५.२२५ ॥  
सप्तधा च ततः सर्वं चूर्णीकृत्य पुनः प्रिये ।  
कर्षं गोपयसा सार्धं शुद्धकोष्ठो लिहेत्प्रिये ॥ १,१५.२२६ ॥  
षण्मासाज्जायते सिद्धिर्वलीपलितवर्जितः ।  
पूर्वोक्तवद्विधिः प्रोक्तः स्वर्णभृङ्गस्य पार्वति ॥ १,१५.२२७ ॥  
ओं नमो भगवते रुद्राय तिष्ठ तिष्ठ संगृहाण स्वाहा ।  
अयं ग्रहणमन्त्रः ।  
ओं नमो रुद्राय अमृतात्मने स्वाहा ।  
अयमालोडनमन्त्रः ।  
ओमुत्तिष्ठोत्तिष्ठ कल्याणि स्वाहा ।  
अयं भक्षणमन्त्रः ।  
\[२०. कुमारीकल्पः\]  
अथ वक्ष्याम्यहं देवि कुमारीकल्पमुत्तमम् ।  
नदीतीरेऽथवा ग्रामे नगरेऽब्धितटेऽथवा ॥ १,१५.२२८ ॥  
मृदुकर्णकपत्राणि पीतान्यहिसमानि च ।  
प्रवालसमपुष्पाणि सक्लेदहस्तीनि च ॥ १,१५.२२९ ॥  
यस्याः पत्राणि तिष्ठन्ति सा कुमारीति कथ्यते ।  
शुचिः पुण्यदिने कन्यां सोपवासः समाहरेत् ॥ १,१५.२३० ॥  
अर्चयित्वा बलिं दत्त्वा कुमारीं सिद्धिदायिनीम् ।  
शुद्धकोष्ठः प्रगे खादेच्चतुरङ्गुलमात्रतः ॥ १,१५.२३१ ॥  
एवं मासं ततः खाद्यं यथा वृद्धिः शनैः शनैः ।  
अत्यन्तं वर्जयेन्मध्यं खाद्यं भवति सर्वदा ॥ १,१५.२३२ ॥  
स्वशक्त्यनुगुणं सेव्यं स्वेच्छाहारविहारवान् ।  
स्निग्धैर्मांसरसक्षीरैर्युक्त्या सेव्या कुमारिका ॥ १,१५.२३३ ॥  
हरत्यखिलरोगांश्च राजयक्ष्मादिकान्प्रिये ।  
किन्नरैः सदृशं गायेद्गृध्रदृष्टिर्महाबलः ॥ १,१५.२३४ ॥  
स्निग्धकेशश्च मतिमान् बालादित्यसमप्रभः ।  
दशनागबलोपेतः समीरसदृशो गतौ ॥ १,१५.२३५ ॥  
वलीपलितनिर्मुक्तः षोडशाब्दवया भवेत् ।  
एवं वर्षप्रयोगेण भवत्येतैर्गुणैर्युतः ॥ १,१५.२३६ ॥  
यस्तु द्वादशवर्षान्तं सेवेत स सुरासुरैः ।  
महोरगैरवध्यश्च त्रिंशन्नागबलान्वितः ॥ १,१५.२३७ ॥  
मयूरदृष्टिः सर्वज्ञः सर्वशास्त्रविशारदः ।  
विद्याधरो भवेन्मर्त्यो नात्र कार्या विचारणा ॥ १,१५.२३८ ॥  
कुमार्या दलमादाय हस्तर्क्षे साधकेऽहनि ।  
प्रातः प्रत्यहमास्वाद्य शुचिरग्निबलं यथा ॥ १,१५.२३९ ॥  
तन्मज्जां वा लिहेद्यस्तु मध्वाज्यव्योषसंयुताम् ।  
मासं सेवेत नियमात्सर्वरोगैः प्रमुच्यते ॥ १,१५.२४० ॥  
षण्मासमुपयुञ्जानो वलीपलितवर्जितः ।  
तस्याः क्लेदं समानीय व्योषक्षौद्राज्यसंयुतम् ॥ १,१५.२४१ ॥  
स्विन्नं मृद्वग्निना सेव्यं क्षीराहारो जितेन्द्रियः ।  
मासाद्रोगा विनश्यन्ति द्विमासाद्दृढविग्रहः ॥ १,१५.२४२ ॥  
दिव्यदृष्टिश्च तेजस्वी द्विमासाद्द्विषहृद्भवेत् ।  
षण्मासयोगाद्वृद्धोऽपि युवा स्यात्सत्यमीश्वरि ॥ १,१५.२४३ ॥  
एवं वर्षोपयोगेन जीवेद्द्विशतवत्सरम् ।  
तस्या दलं युगैः सार्धं भक्षयेच्छुद्धकोष्ठवान् ॥ १,१५.२४४ ॥  
वलीपलितनाशः स्याद्वत्सरान्नात्र संशयः ।  
\[२१. नीलीकल्पः\]  
अथ देवि प्रवक्ष्यामि महानीलीरसायनम् ॥ १,१५.२४५ ॥  
पुष्यार्के शुचिरादद्यान्महानीलीं विधानतः ।  
मूलपुष्पफलोपेतां छायायां शोषयेत्प्रिये ॥ १,१५.२४६ ॥  
पटचूर्णं द्विनिष्कं स्यान्निष्कमभ्रं च योजयेत् ।  
सर्वं च मधुनालोड्य स्निग्धभाण्डे विनिक्षिपेत् ॥ १,१५.२४७ ॥  
धान्यराशौ न्यसेन्मासमुद्धृत्य च ततः प्रिये ।  
शुद्धकोष्ठो लिहेत्प्रातर्बिडालपदमात्रकम् ॥ १,१५.२४८ ॥  
षण्मासाज्जायते मर्त्यो वलीपलितवर्जितः ।  
महानीलीं च कृष्णाभ्रं मुसलीममृतालताम् ॥ १,१५.२४९ ॥  
समांशं चूर्णितान्कृत्वा मधुना कर्षमालिहेत् ।  
एवं वर्षोपयोगेन जीर्णोऽपि तरुणायते ॥ १,१५.२५० ॥  
बलवान्मतिमान्धीरो जीवेद्वर्षशतद्वयम् ।  
अभ्रकं च कुमारीं च काकजङ्घां शतावरीम् ॥ १,१५.२५१ ॥  
एतत्समां महानीलीं चूर्णयेत्स्निग्धभाण्डके ।  
मधुना सहितं सप्तरात्र्यन्ते च समुद्धरेत् ॥ १,१५.२५२ ॥  
कर्षं लिहेत्क्षीरभोजी वर्षाद्वलिजरां जयेत् ।  
\[२२. मुसलीकल्पः\]  
अथ ब्रवीमि देवेशि मुसलीकल्पमुत्तमम् ॥ १,१५.२५३ ॥  
स्वर्णपुष्पी च खर्जूरपत्रवत्पत्रशोभिता ।  
अन्तः श्वेता च नाराचमूला सा मुसली स्मृता ॥ १,१५.२५४ ॥  
तन्मूलं च समुद्धृत्य छायाशुष्कं च चूर्णयेत् ।  
कर्षं मध्वाज्यलुलितं प्रातः शुद्धतनुर्लिहेत् ॥ १,१५.२५५ ॥  
जीर्णे दुग्धान्नभोजी स्याद्रूक्षान्नं वर्जयेत्प्रिये ।  
षष्ठे मासि भवेद्बालो वृद्धोऽपि बलबुद्धिमान् ॥ १,१५.२५६ ॥  
पयसा मुसलीचूर्णं दध्ना वापि पिबेच्छुचिः ।  
वर्षाद्यौवनमाप्नोति शतस्त्रीगमने पटुः ॥ १,१५.२५७ ॥  
\[२३. इन्द्रवल्लीकल्पः\]  
अथेन्द्रवल्लीकल्पं च व्याख्यामि शृणु पार्वति ।  
मयोदिता सुरेन्द्रस्य दैत्यानां विजयाय च ॥ १,१५.२५८ ॥  
तदा प्रभृति लोकेषु ख्याता सा चेन्द्रवल्लिका ।  
तामिमां भजतां पुंसां देहसिद्धिर्भवेद्ध्रुवम् ॥ १,१५.२५९ ॥  
समूलां तां समुद्धृत्य छायाशुष्कां विचूर्णयेत् ।  
तच्चूर्णं द्वादशपलं वचाचूर्णं च तत्समम् ॥ १,१५.२६० ॥  
व्रणघ्नीचूर्णमेतस्य समांशं त्रिकटूद्भवम् ।  
षट्पलं सर्वमेकत्र कृत्वा भाण्डे विनिक्षिपेत् ॥ १,१५.२६१ ॥  
कर्षं कर्षं मधुयुतं प्रातः प्रातर्लिहेत्सदा ।  
षण्मासात्सर्वरोगघ्नं वत्सराद्देहसिद्धिदम् ॥ १,१५.२६२ ॥  
भूयो भूयश्च षण्मासान्नवं चूर्णं प्रकल्पयेत् ।  
\[२४. ज्योतिर्द्रुमकल्पः\]  
अथ ज्योतिर्द्रुमस्यापि पञ्चाङ्गान्याहरेत्प्रिये ॥ १,१५.२६३ ॥  
त्रिः सप्तरात्रं सक्षौद्राण्याश्रयेद्धान्यराशिके ।  
भक्षयेद्रोगनिर्मुक्तस्तेजस्वी देहसिद्धिभाक् ॥ १,१५.२६४ ॥  
\[२५. अश्वगन्धाकल्पः\]  
अथाश्वगन्धाकन्दं च पौत्रीकोरण्टयोः समम् ।  
चूर्णितं मधुसर्पिर्भ्यां कर्षं प्रातर्लिहेच्छुचिः ॥ १,१५.२६५ ॥  
संवत्सरप्रयोगेण त्रिशतायुर्भवेन्नरः ।  
\[२६. ज्योतिष्मतीकल्पः\]  
अथ ज्योतिष्मतीकल्पं वक्ष्यामि शृणु पार्वति ॥ १,१५.२६६ ॥  
दिव्या ज्योतिष्मती वल्ली तप्तकाञ्चनसन्निभा ।  
बहुप्रताना स्वर्णाभा फलबीजा शुभप्रदा ॥ १,१५.२६७ ॥  
आषाढे शुक्लपक्षे च शुभर्क्षे शुभवासरे ।  
कुङ्कुमाक्तेन सूत्रेण तां वल्लीं परिवेष्टयेत् ॥ १,१५.२६८ ॥  
रक्तगन्धाक्षतैः पुष्पैरर्चयित्वा प्रणम्य च ।  
रक्तमाल्याम्बरधरः कुङ्कुमागरुचर्चितः ॥ १,१५.२६९ ॥  
तांबूलचर्वणं कुर्वन्हृष्टो नियतमानसः ।  
अभीष्टदेवतामन्त्रैस्तारामन्त्रेण वार्चयेत् ॥ १,१५.२७० ॥  
अभीष्टदेवतां ध्यात्वा ततश्चोदङ्मुखः प्रिये ।  
पक्वबीजानि गृह्णीयादातपे शोषयेत्ततः ॥ १,१५.२७१ ॥  
त्वग्वर्ज्यानि निधायादौ चूर्णितानि विशेषतः ।  
तेभ्यस्तैलं समाहृत्य तत्तैलसदृशं पयः ॥ १,१५.२७२ ॥  
पादांशं मधु संयोज्य तैलशेषं पचेच्छनैः ।  
तस्मिन्कर्पूरतक्कोलत्वग्जातीफलमेव च ॥ १,१५.२७३ ॥  
एतानि समभागानि चूर्णयित्वा च कोविदः ।  
तत्तैलं षोडशपलं तच्चूर्णं पलमात्रकम् ॥ १,१५.२७४ ॥  
एकीकृत्यावलोड्याथ स्नेहभाण्डे विनिक्षिपेत् ।  
त्रिः सप्तवासरं धान्यराशौ भाण्डे विनिक्षिपेत् ॥ १,१५.२७५ ॥  
दशाहमथवा त्रिंशत्षष्टिर्वा नवतिस्तथा ।  
अधिकं वा यथायोगं पश्चात्तैलं समाहरेत् ॥ १,१५.२७६ ॥  
शुद्धकोष्ठः शुभदिने कृतदेवद्विजार्चनः ।  
सूर्योदये पिबेद्धीरो बिन्दुवृद्ध्या क्रमात्प्रिये ॥ १,१५.२७७ ॥  
पलान्तं साधकस्तेन निःसंज्ञत्वमवाप्यते ।  
मन्दं मन्दं लब्धसंज्ञो मुहुः क्रन्दति नन्दति ॥ १,१५.२७८ ॥  
रोदित्येव मुहुः कृच्छ्राल्लब्धसंज्ञो भवेन्नरः ।  
गोक्षीरं पाययेत्पश्चात्सक्षौद्रं श्रान्तचेतसे ॥ १,१५.२७९ ॥  
क्रमादेवं भवेत्स्वस्थः साधकोऽसौ न संशयः ।  
षष्टिकान्नं सगोक्षीरं तैले जीर्णे च भोजनम् ॥ १,१५.२८० ॥  
एवं कुर्यात्प्रतिदिनं मासमेकं निरन्तरम् ।  
मासात्सूर्यसमः साक्षात्तेजसा मन्त्रशास्त्रवित् ॥ १,१५.२८१ ॥  
साङ्गोपाङ्गश्रुतिं वेत्ति त्वनधीतोऽपि मानवः ।  
मध्याह्ने भास्करं पश्येत्पूर्णचन्द्रमिवापरम् ॥ १,१५.२८२ ॥  
वैनतेयसमा दृष्टिर्दिवा पश्यति तारकाः ।  
अन्नवज्जीर्यते क्ष्वेलं सुप्तोऽप्याकर्णयेद्ध्वनिम् ॥ १,१५.२८३ ॥  
अष्टादशविधं कुष्ठं सर्वरोगान्विनाशयेत् ।  
फलं द्वितीयमासस्य शृणु वक्ष्यामि भैरवि ॥ १,१५.२८४ ॥  
गन्धर्वोरगरक्षोभिः सेव्यते तैलसेवकः ।  
महापातककर्तारो देवतापितृनिन्दकाः ॥ १,१५.२८५ ॥  
समयाचाररहितास्त एते मुक्तकिल्बिषाः ।  
अमुष्य सेवया मुक्ताः प्रयान्ति परमां गतिम् ॥ १,१५.२८६ ॥  
फलं तृतीयमासस्य शृणु पार्वति वक्ष्यते ।  
देवाश्च दिव्या ऋषयो वसवोऽष्टौ महोरगाः ॥ १,१५.२८७ ॥  
अमुष्य सेवां कुर्वन्ति प्रियं नित्यहितं तथा ।  
तस्य मूत्रं ताम्रघटे पूरयित्वा खनेद्भुवम् ॥ १,१५.२८८ ॥  
तद्गर्ते विहितं कृत्वा षण्मासात्कनकं भवेत् ।  
चतुर्थमासस्य फलं शर्वाणि शृणु सांप्रतम् ॥ १,१५.२८९ ॥  
अदृश्योऽसौ भवेन्मर्त्यः सर्वैश्वर्ययुतो बली ।  
दशब्रह्मदिनं जीवेत्सर्वलोकगतौ पटुः ॥ १,१५.२९० ॥  
तन्मूत्रमलघर्माम्बूद्वर्तनैस्ताम्रलेपनम् ।  
कुर्याद्वह्नौ प्रतपनं तच्छुल्बं काञ्चनं भवेत् ॥ १,१५.२९१ ॥  
अथ पञ्चममासे तु सदेहः खेचरो भवेत् ।  
साक्षाद्ब्रह्मा भवेद्देवि शृणु षाण्मासिकं फलम् ॥ १,१५.२९२ ॥  
महासिद्धैः परिवृतः सर्वलोकान् यदृच्छया ।  
विचरेच्छिवतुल्यः स्यान्महातेजा महायशाः ॥ १,१५.२९३ ॥  
अथ सप्तममासस्य फलं कल्याणि वक्ष्यते ।  
जितारिषड्वर्गमनाः सर्वभूतहिते रतः ॥ १,१५.२९४ ॥  
विष्ण्वायुष्यमवाप्नोति पुण्यापुण्यविवर्जितः ।  
विचरेच्च महावीर्यः श्रीमान् विष्णुरिवापरः ॥ १,१५.२९५ ॥  
अष्टमासफलं वच्मि शृणु त्वं सर्वमङ्गले ।  
मत्प्रियो दिव्यकर्मा च सर्वज्ञो मुक्तिमाप्नुयात् ॥ १,१५.२९६ ॥  
फलं नवममासस्य शृणु कात्यायनि प्रिये ।  
द्वितीयचिन्तामणिवद्वीरोऽसौ कामरूपवान् ॥ १,१५.२९७ ॥  
ब्रह्मविष्ण्विन्द्रचन्द्राणां रूपं सृजति साधकः ।  
मनसा चिन्तितं यद्यत्तत्तत्कर्तुं स्वयं प्रभुः ॥ १,१५.२९८ ॥  
एतद्रसायनं दिव्यं सुकरं मोक्षसाधनम् ।  
पुण्यं परमगुह्यं च गोपनीयं त्वया प्रिये ॥ १,१५.२९९ ॥  
एतस्य सदृशं नास्ति देवानामपि दुर्लभम् ।  
बहुनात्र किमुक्तेन त्वत्प्रियार्थं मयोदितम् ॥ १,१५.३०० ॥  
रसायनमिदं दिव्यं न कुर्वन्ति च मानवाः ।  
अज्ञानोपहताः केचित्केचिन्नास्तीति शङ्कया ॥ १,१५.३०१ ॥  
अन्तरायेण केचिच्च तदलाभेन केचन ।  
तत्कल्पाज्ञानतः केचित्केचिद्गुरुविवर्जिताः ॥ १,१५.३०२ ॥  
केचिद्रोगाकुला देवि त्वित्थं तैरपि विघ्निताः ।  
यत्र ज्योतिष्मती वल्ली सा भूमिः पुण्यभूमिका ॥ १,१५.३०३ ॥  
तत्रैव सर्वतीर्थानि सिद्धयो विविधा अपि ।  
ज्योतिष्मतीफलभवं सेव्यं दिव्यरसायनम् ॥ १,१५.३०४ ॥  
\[२७. गुग्गुलुकल्पः\]  
अथ गुग्गुलुकल्पं च शृणु त्वं चण्डिकेऽधुना ।  
चतुर्विधो गुग्गुलुः स्यात्कुमुदः पद्मकस्तथा ॥ १,१५.३०५ ॥  
महिषाक्षं च हेमाख्यस्तत्तद्वर्णसमुज्ज्वलः ।  
हेमाख्यं च मनुष्याणां रसायनमुदाहृतम् ॥ १,१५.३०६ ॥  
कणशो गुग्गुलुं कृत्वा गोघृतेन शनैः पचेत् ।  
डोलायन्त्रे युक्तिपरो घृतभर्जितमांसवत् ॥ १,१५.३०७ ॥  
पथ्याविभीतकौ धात्री गन्धकश्च पृथक्पृथक् ।  
समांशं तान्विचूर्ण्यैव एतत्सर्वसमं पुरम् ॥ १,१५.३०८ ॥  
शुद्धकोष्ठो लिहेत्प्रातस्तैलं ह्येरण्डसंभवम् ।  
लोलयित्वा निष्कमात्रं वृद्धिः कर्षावधिर्भवेत् ॥ १,१५.३०९ ॥  
एवं वर्षप्रयोगेण शीतवातव्रणास्तथा ।  
पिडकागण्डमालाद्या विनश्यन्ति महारुजः ॥ १,१५.३१० ॥  
द्वादशाब्दप्रयोगेण वज्रकायो भवेन्नरः ।  
यद्यद्द्रव्यं च सात्म्यं स्यात्तत्तद्द्रव्येण वा भजेत् ॥ १,१५.३११ ॥  
यस्य यस्य च रोगस्य यद्यद्भेषजमीरितम् ।  
तैस्तैः सहैव सेवेत तत्तद्रोगहरं भवेत् ॥ १,१५.३१२ ॥  
\[२८. विजयाकल्पः; विजयोत्पत्तिः\]  
श्रीभैरवी ।  
देवदेव जगन्नाथ सुरासुरनमस्कृत ।  
पञ्चकृत्यप्रधानेश नमस्तुभ्यं परात्पर ॥ १,१५.३१३ ॥  
सर्वेऽप्यौषधकल्पाश्च मत्प्रीत्या कथितास्त्वया ।  
आश्चर्यं भूतदेवेश सद्यः सिद्धिप्रदायकम् ॥ १,१५.३१४ ॥  
सुखसेव्यं सुखकरं ज्ञानदं भुक्तिदं शुचिम् ।  
अस्मत्सायुज्यदं ब्रूहि प्रीत्या मम रसायनम् ॥ १,१५.३१५ ॥  
ततः स्मितमुखो भूत्वा शङ्करो लोकशंकरः ।  
श्रीभैरवः ।  
देवि वक्ष्याम्यहं कल्पं स्पृहणीयं सुरासुरैः ॥ १,१५.३१६ ॥  
सिद्धैश्च मुनिभिः स्त्रीभिः सर्ववर्णैश्च योगिभिः ।  
बालैर्वृद्धैश्च रुग्णैश्च षण्ढैश्च बहुयोषितैः ॥ १,१५.३१७ ॥  
शृणु त्वममृतोद्भूतं सावधानेन चेतसा ।  
आग्नेयो मामकोऽंशः स्यात्सौम्यांशस्तावकः प्रिये ॥ १,१५.३१८ ॥  
अग्नीषोमात्मकं सर्वमौषधं जलधौ सुराः ।  
असुराः प्राक्षिपंश्चक्रुर्मथनं मन्दराद्रिणा ॥ १,१५.३१९ ॥  
अतीव मथनात्तत्र देव्याग्नेयो ममांशकः ।  
ज्वलन्महाविषं घोरं जातं हालाहलाख्यकम् ॥ १,१५.३२० ॥  
तेन व्याकुलिता म्लाना गतवेगाः सुरासुराः ।  
कृपया तन्मया सर्वं विषं च कबलीकृतम् ॥ १,१५.३२१ ॥  
ततो देवा दितिसुता ममन्थुर्हृष्टमानसाः ।  
ततो लक्ष्मीप्रभृतयः प्रादुरासंस्ततोऽमृतम् ॥ १,१५.३२२ ॥  
तदुद्भूतं परं दिव्यं जरामरणकृन्तनम् ।  
तदा तदा महाविष्णुर्मम हस्ताम्बुजेऽर्पयत् ॥ १,१५.३२३ ॥  
त्रिवारं बिन्दवो दत्ताः परस्मै परमात्मने ।  
पराशक्तियुजे पश्चात्तुभ्यं दत्ते मया प्रिये ॥ १,१५.३२४ ॥  
पीतं त्वया च मे दत्तं मधुसूक्तमुदीर्य च ।  
स्वीकृतं च मया कान्ते चिदानन्दात्मकामृतम् ॥ १,१५.३२५ ॥  
सान्द्रानन्देन च मया स्फूत्कृतिर्लज्जया कृता ।  
पतिता बिन्दवः सूक्ष्मास्तेभ्यो जाता महौषधिः ॥ १,१५.३२६ ॥  
तामालोक्य शुभां दिव्यां मुदिताः पर्यपालयन् ।  
मत्करांबुजनीतेन पीयूषेण विवर्धितम् ॥ १,१५.३२७ ॥  
तस्मात्त्रिशूलसदृशपर्णं च पटलं बहु ।  
तस्मान्महौषधिर्जाता मदादिष्टैर्गुणैर्वृता ॥ १,१५.३२८ ॥  
कदाचिद्भैरवो दृष्ट्वा हृष्टस्तां प्रार्थयन्मया ।  
दत्ता तस्मै भैरवोऽपि योगिनीभ्यः समर्पिपत् ॥ १,१५.३२९ ॥  
ताश्च प्रीताः स्वभक्तेभ्यो भक्तेभ्यः प्रददुश्च ते ।  
निन्युश्च भूतलं दिव्यामौषधिं सर्वसिद्धिदाम् ॥ १,१५.३३० ॥  
\[विजयाभेदाः\]  
श्रीभैरवी ।  
किंनाम्नी सा कथंवीर्या सेवनीया कथं प्रभो ।  
कीदृग्वर्णा कियद्भेदा कीदृग्रूपगुणा च सा ॥ १,१५.३३१ ॥  
कथं वा सिद्धिदा सा स्यात्क्रमान्मे ब्रूहि वल्लभ ।  
श्रीभैरवः ।  
अथ तस्याश्चतुर्वर्णा युगधर्माश्रिताः प्रिये ॥ १,१५.३३२ ॥  
शुक्लवर्णा कृतयुगे त्रेतायां शोणितप्रभा ।  
द्वापरे पीतवर्णा च नीलवर्णा कलौ युगे ॥ १,१५.३३३ ॥  
एकपर्णा त्रिपर्णा च पञ्चपर्णा मुनिच्छदा ।  
दशपर्णा रुद्रपर्णा त्रयोदशदलान्विता ॥ १,१५.३३४ ॥  
नवपर्णेति विज्ञेया भेदा ह्येते सुरेश्वरि ।  
\[विजयालक्षणम्\]  
स्त्रीरूपा सफला वल्ली पुंरूपा च द्रुमाकृतिः ॥ १,१५.३३५ ॥  
सफला तु मदं मूर्छां सुखं सत्वं करोति च ।  
योगवाहा तिक्तरसा सा कटुश्चूग्रगन्धिनी ॥ १,१५.३३६ ॥  
शिवमूली च विजया भङ्गी गञ्जा विमर्दिनी ।  
दिव्या सिद्धा सिद्धिदा च सिद्धमूली मनोन्मनी ॥ १,१५.३३७ ॥  
मधुद्रवा चिदाह्लादा पशुपाशविनाशिनी ।  
कालघ्नी सर्वरोगघ्नी नामान्येतानि पार्वति ॥ १,१५.३३८ ॥  
शिवो मूलं भवेद्यस्याः शिवमूलीति कथ्यते ।  
त्रिलोकानरिषड्वर्गान् विजयाख्या जयेदिति ॥ १,१५.३३९ ॥  
तापत्रयादिदुःखानां भञ्जनाद्भङ्गिनी स्मृता ।  
गञ्जेति मादयत्येषा मदिरास्थानकारिणी ॥ १,१५.३४० ॥  
सदृशं मर्शनं यस्याः सैव प्रोक्ता विमर्शिनी ।  
क्रीडामोदद्युतिमदकान्तिदत्वाच्च दिव्यका ॥ १,१५.३४१ ॥  
स्वतःसिद्धेति सिद्धाख्या दिष्टसिद्धिप्रदायिका ।  
सिद्धिदेति महासिद्धैः सा नीता सिद्धमूलिका ॥ १,१५.३४२ ॥  
मनश्चिन्तितकार्याणां साधनाच्च मनोन्मना ।  
संविदानन्ददत्वाच्च चिदाह्लादेति कीर्तिता ॥ १,१५.३४३ ॥  
ब्रह्मरन्ध्रस्थितसुधाद्रावणाच्च मधुद्रवा ।  
जन्तूनां पाशनाशत्वात्पशुपाशविनाशिनी ॥ १,१५.३४४ ॥  
मृत्युञ्जयत्वात्कालघ्नी रोगघ्नी सार्थनामिका ।  
\[विजयावर्धनक्रमः\]  
वर्धनक्रममाचक्षे शृणु लोकशिवंकरि ॥ १,१५.३४५ ॥  
शिलालोष्टादितो वर्ज्या वालुकाशर्करादितः ।  
भूमिः कृष्णा पांसुला च मृदुला सकरीषका ॥ १,१५.३४६ ॥  
भुजङ्गमांससहिता तत्र बीजानि वापयेत् ।  
अहिवक्त्रेषु सत्वञ्चि स्निग्धानि च गुरूणि च ॥ १,१५.३४७ ॥  
पुष्यार्के सिद्धयोगे वा श्रवणे शुक्लपक्षके ।  
स्नातो लिप्ततनुर्गन्धैः कृतन्यासजपार्चनः ॥ १,१५.३४८ ॥  
उदङ्मुखः प्राङ्मुखो वा ध्यात्वा च गुरुपादुकाम् ।  
सक्षीराङ्कोलतैलेन जलेन परिषेचयेत् ॥ १,१५.३४९ ॥  
अङ्कुरे च समुत्पन्ने सिञ्चेत्सघृतवारिणा ।  
पर्णे कीटे समुत्पन्ने सामुद्रं वारि सेचयेत् ॥ १,१५.३५० ॥  
ततोऽस्यां विततायां च शिरश्छित्त्वा च रन्ध्रयेत् ।  
तत्र सूतं क्षिपेन्निष्कं निष्कं प्रत्येकमादरात् ॥ १,१५.३५१ ॥  
निरोधयेत्तन्मुखानि कौशिकेन प्रयत्नतः ।  
पुष्पिते फलिते मद्यमांसाम्बु च निषेचयेत् ॥ १,१५.३५२ ॥  
एकैकपक्षपर्यन्तं क्षीरादि परिषेचयेत् ।  
अस्यां बद्ध्वा जटामांसीं सक्षौद्रं वारि सेचयेत् ॥ १,१५.३५३ ॥  
शेषं मद्येन वा वारा वर्धनीया महौषधिः ।  
आदौ वा परमं मन्त्रं पश्चात्सेवनमन्त्रकम् ॥ १,१५.३५४ ॥  
ओं क्षां क्षीं क्षूं क्षेत्रपालाय नमः सवीर्यं कुरु कुरु सिद्धिं देहि देहि स्वाहा ।  
अयं स्थापनमन्त्रः ।  
ओं श्रीं ह्रीं क्लीं यरलवशषसह अमृतेश्वरि अमृतं कुरु कुरु आं ह्रां क्रों स्वाहा ।  
अयं सेवनमन्त्रः ।  
फाल्गुने कृष्णपक्षस्य चतुर्दश्यां च साधकः ।  
स्नातः शुद्धाम्बरो गन्धपुष्पभूषणसंयुतः ॥ १,१५.३५५ ॥  
अर्चयेद्भैरवं तत्र नन्दीशं च क्रमेण च ।  
मद्यमांसोपहारेण रक्तपीतसितासितैः ॥ १,१५.३५६ ॥  
तन्तुभिर्वेष्टयेद्देवि तन्मन्त्रं च निगद्यते ।  
ओं ग्लौं सौं ह्रीं खेचरभूचरदिव्ययोगिनि इमां रक्ष रक्ष सर्वशत्रुप्रमथिनि स्वाहा ।  
अयं तन्तुबन्धनमन्त्रः ।  
सहस्रं प्रत्यहं जप्यमघोरं मन्त्रनायकम् ॥ १,१५.३५७ ॥  
एवं सप्तदिनं कार्यं पञ्चम्याममृतेश्वरीम् ।  
ध्यात्वा कुन्देन्दुकर्पूरसंकाशां धवलांबराम् ॥ १,१५.३५८ ॥  
सितमाल्यानुलेपार्द्रां मुक्ताभरणमण्डिताम् ।  
दक्षिणेऽक्षगुणं वामे सुधापूर्णघटं ततः ॥ १,१५.३५९ ॥  
तदधो दक्षिणे वामे संवित्पुस्तकधारिणीम् ।  
तत्र स्थितां ततः कुर्याल्लवनं च समन्त्रकम् ॥ १,१५.३६० ॥  
स्निग्धानि च सबीजानि सपर्णानि समाहरेत् ।  
ओं क्लीं वं सं क्रौं शिवानन्दामृतोद्भवे त्रिभुवनविजये विजयं प्रयच्छ स्वाहा ।  
अयं लावनमन्त्रः ।  
मन्दातपे शुद्धदेशे शोषयेत्सप्तवासरम् ॥ १,१५.३६१ ॥  
निक्षिपेन्नूतने भाण्डे तत्पर्णानि सुचूर्णयेत् ।  
स्थालीद्वयं प्रताप्यादावेकस्यां प्रथमं पुटेत् ॥ १,१५.३६२ ॥  
ततोऽपरस्यां पुटयेदेवं कार्यं मुहुर्मुहुः ।  
यावत्सुपाकतां याति तज्ज्ञस्तावद्विपाचयेत् ॥ १,१५.३६३ ॥  
गुञ्जोन्मत्तश्च वल्ली च तासां पर्णरसैर्मुहुः ।  
स्थाल्यौ पृथक्पृथक्देवि सप्तधा सप्तधा प्रिये ॥ १,१५.३६४ ॥  
मुण्डी ब्राह्मी कुमारी च वरी धात्री कटुद्वयम् ।  
सुगन्धिका क्रमाज्ज्ञेया चैकैकपलमानतः ॥ १,१५.३६५ ॥  
योजनीयाश्चूर्णिताश्च तत्सर्वसदृशा जयाः ।  
सिता सर्वसमा योज्या तत्समं गोपयः क्षिपेत् ॥ १,१५.३६६ ॥  
क्षीरमध्ये सितां क्षिप्त्वा तन्तुपाकं भवेद्भिषक् ।  
मुण्डादिविजयान्तं च तच्चूर्णं तत्र निक्षिपेत् ॥ १,१५.३६७ ॥  
लोलयित्वावतार्यैवं शैत्ये क्षौद्रं सितार्धकम् ।  
निक्षिप्य गोघृतं तुल्यं क्षौद्रस्य परिमेलयेत् ॥ १,१५.३६८ ॥  
पक्षद्वयं धान्यराशौ निधाय प्रत्यहं जपेत् ।  
सहस्रं वा यथाशक्त्या महावटुकमन्त्रकम् ॥ १,१५.३६९ ॥  
ह्रीं श्रीं महाकालाग्निभैरवाय सर्वसिद्धिमातृब्रह्मा लिङ्गितविग्रहाय सर्वापदां शोषकाय हुं फट्ठम् ।  
अयमग्निपाकमन्त्रः ।  
मासादुद्धृत्य विधिवद्ग्रसेदामलकोपमम् ।  
निवातमन्दिरे स्थायी क्षीरान्नाशी जितेन्द्रियः ॥ १,१५.३७० ॥  
गुरूपदिष्टदेवं वा तत्त्वं वा परमं स्मरेत् ।  
द्विकालं वा त्रिकालं वा यथा सेवाबलं क्रमात् ॥ १,१५.३७१ ॥  
एवं त्रिवर्षाज्जरया वलीभिश्च विवर्जितः ।  
भूचरीसिद्धिमाप्नोति जीवेत्त्रिशतवत्सरम् ॥ १,१५.३७२ ॥  
वाराही त्रिफला चित्रमश्वगन्धा क्रमेण च ।  
एवं द्वित्रिचतुर्भागमश्वगन्धादि योजयेत् ॥ १,१५.३७३ ॥  
एतत्समा च विजया मधुना लोलयेत्सुखम् ।  
आतपे पक्षपर्यन्तं स्थापयेत्प्रतितापयेत् ॥ १,१५.३७४ ॥  
धात्रीफलोपमं सेव्यं सूर्याभश्चाष्टमासतः ।  
साधको जायते वर्षाज्जरामरणवर्जितः ॥ १,१५.३७५ ॥  
जपन्मन्त्रमिमं भक्त्या देहसिद्ध्यै सुरेश्वरि ।  
ह्रीं श्रीं महाव्योमभास्कराय दीपिमातृकालिङ्गितविग्रहाय तेजसां निधिं कुरु कुरु ठम् ।  
इति सूर्यपाकमन्त्रः ।  
पलत्रयं जयायाश्च यष्टीचूर्णं पलद्वयम् ॥ १,१५.३७६ ॥  
पलमेलाभद्रचूर्णं चित्रमूलं पलार्धकम् ।  
श्रीखण्डचूर्णं च पलं चैतत्सर्वसमा सिता ॥ १,१५.३७७ ॥  
स्वर्णचूर्णं च निष्कार्धं निष्कं च हिमवालुकम् ।  
सर्वमाज्येन लुलितं ज्योत्स्नायां निक्षिपेत्सुधीः ॥ १,१५.३७८ ॥  
शुक्लपञ्चमीमारभ्य पक्षान्तं शशिभावना ।  
विधिवत्पूजयित्वा तु शुद्धकोष्ठो लिहेत्प्रिये ॥ १,१५.३७९ ॥  
अस्य मन्त्रं पुनर्वच्मि सर्वसिद्धिप्रदायकम् ।  
ह्रीं श्रीं महाशशाङ्ककिरणविस्फारभैरवाय अमृतेश्वरी मातृकालिङ्गितविग्रहाय विस्फुरणं कुरु कुरु हुं फट्ठम् ।  
इति चन्द्रपाकमन्त्रः ।  
एवंविधस्य कल्पस्य त्रिविधं मन्त्रमीरितम् ॥ १,१५.३८० ॥  
एकैकमन्त्रमयुतं पुरश्चरणमाचरेत् ।  
वह्निपाकं चतुर्मासेष्वाषाढादिषु तन्यते ॥ १,१५.३८१ ॥  
फाल्गुनादौ प्रकुर्वीत रविपाकं सुरेश्वरि ।  
कार्त्तिकादिषु चन्द्रस्य पाकः स्यात्सिद्धिदायकः ॥ १,१५.३८२ ॥  
मुण्डीचित्रकनिर्गुण्डीसहिता कुष्ठनाशिनी ।  
ब्राह्मी कुमार्या युक्ता चेदमपस्मारविनाशिनी ॥ १,१५.३८३ ॥  
जया वराव्योषयुता क्षयस्य क्षयकारिणी ।  
जया कार्पासमत्स्याक्षीपत्रयुक्ता च पित्तनुत् ॥ १,१५.३८४ ॥  
स्नुह्यर्कपत्रक्षारेण संयुता गुल्मशूलहृत् ।  
वचादूर्वारजोयुक्ता ज्ञानवृद्धिप्रदायिनी ॥ १,१५.३८५ ॥  
यष्टीगन्धकसंयुक्ता कुष्ठनुत्पुष्टिदायिनी ।  
शाल्मलीपिच्छसंयुक्ता ससिता वीर्यवर्धिनी ॥ १,१५.३८६ ॥  
पाठातिक्तात्रिकटुकैर्युक्ता कफगदापहा ।  
शुक्लगुञ्जायुता न्ःणां महाविषविनाशिनी ॥ १,१५.३८७ ॥  
व्याघातचूर्णसहिता कुष्ठरोगविनाशिनी ।  
आरण्यमरिचैरण्डयुक्ता वातविनाशिनी ॥ १,१५.३८८ ॥  
एते द्वादशयोगाश्च मासेषु द्वादशेषु च ।  
मन्त्रत्रयं च प्रजपेत्प्रतिमासेषु साधकः ॥ १,१५.३८९ ॥  
साधकोऽनेन योगेन जरामरणवर्जितः ।  
भवत्येव न सन्देहः सत्यं सत्यं वरानने ॥ १,१५.३९० ॥  
रसत्रिगन्धकृष्णाभ्ररुद्राक्षस्वर्णभस्म च ।  
जयारसेन संमर्द्यं पक्षमेकं तु भावयेत् ॥ १,१५.३९१ ॥  
भूधरे संपुटे यन्त्रे पुटयेच्चूर्णयेत्ततः ।  
एतच्चतुर्गुणजया शर्कराघृतसंयुता ॥ १,१५.३९२ ॥  
सेव्या निष्कप्रमाणेन प्रातः सायन्तनेऽथवा ।  
महावटुकमन्त्रं च जपेल्लक्षावधि प्रिये ॥ १,१५.३९३ ॥  
षष्ठमासे भवेत्सिद्धिर्जरामरणवर्जितः ।  
वर्षान्मनोजवगतिर्नागायुतबलो भवेत् ॥ १,१५.३९४ ॥  
वज्रकायश्च सिद्धोऽसौ जीवेदाचन्द्रतारकम् ।  
वटाङ्कुरस्य चूर्णेन सितामध्वाज्यसंयुता ॥ १,१५.३९५ ॥  
त्रिपक्षात्सेवितजया सर्वलोकवशंकरी ।  
अपामार्गरजोयुक्ता जया घृतसमन्विता ॥ १,१५.३९६ ॥  
मन्त्रजापी भवेन्नित्यं षण्मासादमरो भवेत् ।  
वरा सितजया चित्रस्त्रिवृता त्रिकटुर्वृषा ॥ १,१५.३९७ ॥  
दूर्वा भृङ्गो मरीचश्च मधुकाजाजिसैन्धवम् ।  
कर्पूरं च कचोरं च सर्वतुल्यं जयारजः ॥ १,१५.३९८ ॥  
मधुत्रयेण लुलितं स्निग्धभाण्डे विनिक्षिपेत् ।  
कर्षं प्रभाते सेवेत मण्डलात्सिद्धिभाग्भवेत् ॥ १,१५.३९९ ॥  
स्याद्वर्षाद्देवसदृशो जीवेद्देवदिनत्रयम् ।  
अश्वगन्धा वचा व्योषं जयाचूर्णं च तत्समम् ॥ १,१५.४०० ॥  
लिहेत्त्रिमधुरैर्युक्तं त्रिवर्षाद्देवतासमः ।  
गञ्जाचूर्णं चाष्टभागं चतुर्भागा च मुण्डिका ॥ १,१५.४०१ ॥  
ब्राह्मीरजो द्विभागं स्याद्वाजिगन्धैकभागिका ।  
द्विभागस्त्र्यूषणस्यापि वराभागद्वयं तथा ॥ १,१५.४०२ ॥  
भागमेकं शिलायाश्च भागैकं गन्धकस्य च ।  
रसराडेकभागः स्यात्तदर्धं स्वर्णभस्म च ॥ १,१५.४०३ ॥  
तत्समं मौक्तिकं योज्यं मुक्तातुल्यं प्रवालकम् ।  
मध्वाज्याभ्यां विलुलितं स्निग्धभाण्डे विनिक्षिपेत् ॥ १,१५.४०४ ॥  
सप्तरात्रं धान्यपाकं कृत्वा लक्षत्रयं जपम् ।  
निष्कमात्रवटी सेव्या क्षीराहारो जितेन्द्रियः ॥ १,१५.४०५ ॥  
मण्डलात्सर्वरोगघ्नं त्वब्दात्पुष्पवदग्निभाक् ।  
अर्धवर्षाद्भैरवः स्याज्जीवेदाचन्द्रतारकम् ॥ १,१५.४०६ ॥  
त्रिसुगन्धिवराव्योषैः समांशा शिवमूलिका ।  
मध्वाज्याभ्यां युता लेह्या कासघ्नी वह्निवर्धनी ॥ १,१५.४०७ ॥  
मधुरप्रायभोजी चेत्सकासश्वासरोगजित् ।  
हरिद्रया च सहिता सर्वमेहविनाशिनी ॥ १,१५.४०८ ॥  
मण्डूकपर्ण्या सहिता वचया वाङ्मतिप्रदा ।  
द्राक्षा सिता वल्लकी च खर्जूरी दुग्धपिण्डिका ॥ १,१५.४०९ ॥  
सहिता कन्दलीनीरसैः सर्वस्वादुरिति स्मृतः ।  
नारिकेलोदकैर्युक्ता कर्पूरसुरभीकृता ॥ १,१५.४१० ॥  
सर्वस्वादुयुता सिद्धा पित्तघ्नी वीर्यवर्धनी ।  
स्वादोश्चतुर्गुणं क्षीरं मधुपाकं यथा भवेत् ॥ १,१५.४११ ॥  
तद्वस्त्रगालितं कृत्वा कर्पूरं तत्र निक्षिपेत् ।  
एलां च सर्वमधुरं जयां च पिबतस्ततः ॥ १,१५.४१२ ॥  
शतस्त्रीगमने शक्तिः पित्तहृत्पुष्टिवर्धनम् ।  
समाम्बुपयसि क्षिप्त्वा जयाबीजं सवस्त्रकम् ॥ १,१५.४१३ ॥  
अवशिष्टं चतुर्थांशं पचेन्मृद्वग्निना प्रिये ।  
तद्दधीकृत्य विधिवन्मन्थयेत्तत उद्धरेत् ॥ १,१५.४१४ ॥  
नवनीतं क्षिपेत्तत्र कर्पूरैला सिता मधु ।  
पुष्ट्यायुष्यद्युतिकरं बलारोग्यविवर्धनम् ॥ १,१५.४१५ ॥  
शतधा स्तन्यधौतं तच्छतधौतमितीरितम् ।  
नागकेसरकच्छूरलवङ्गैलागरुं तथा ॥ १,१५.४१६ ॥  
कर्पूरचन्दनमृगनाभितक्कोलकुङ्कुमम् ।  
एतत्समं जयाबीजं गोक्षीरेण च मर्दयेत् ॥ १,१५.४१७ ॥  
निष्कनिष्कप्रमाणेन विदध्याद्वटिकाः सुधीः ।  
सुपुष्पवासिताः कृत्वा सताम्बूलं मुखे क्षिपेत् ॥ १,१५.४१८ ॥  
प्रसेकमुखवैरस्यमलपूतिहरी शुचिः ।  
सौगन्ध्यवैशद्यकरी चित्तहर्षप्रदायिनी ॥ १,१५.४१९ ॥  
गोक्षीरे चार्धसलिले धातकीकुसुमं क्षिपेत् ।  
जातीफलं नागरं च तत्सर्वसदृशां जयाम् ॥ १,१५.४२० ॥  
क्षीरावशिष्टं वस्त्रेण गालयेत्त्रिमधुप्लुतम् ।  
सिद्धयोग इति ख्यातो वृष्यायुष्यबलप्रदः ॥ १,१५.४२१ ॥  
अजमोदयुता वापि निशारजोयुताथवा ।  
तन्मात्रसेविता चूर्णा पामाकिट्टिभनाशिनी ॥ १,१५.४२२ ॥  
जया तालयुता हन्यात्प्रदरं श्वयथुं तथा ।  
कण्डूप्रशमनी ज्ञेया विजया शिलया युता ॥ १,१५.४२३ ॥  
तैलेन भावयेत्स्थाल्यां जयां पश्चाच्च फाणिते ।  
सान्द्रपाकं भवेद्धीमान् सघृतं भक्षयेत्सदा ॥ १,१५.४२४ ॥  
साक्षात्पर्यायमदनोऽनेकयोषित्सुखप्रदः ।  
पथ्या भल्लातकगुडं तिलाश्चैते समांशिनः ॥ १,१५.४२५ ॥  
तत्समा विजया हन्ति गुदकीलांश्च षड्विधान् ।  
यवानी जीरकयुगमजमोदा समांशिनः ॥ १,१५.४२६ ॥  
एतत्समा च विजया सर्पिषा सेव्यतां बुधैः ।  
सन्धिवातं भ्रमं छर्दिमुन्मादं मस्तकव्यथाम् ॥ १,१५.४२७ ॥  
शर्करां मधु विश्वं च मागधीं तत्समां जयाम् ।  
कृत्वाज्यगलितां गोलीमिमां पञ्चागदं विदुः ॥ १,१५.४२८ ॥  
हृद्रोगप्लीहजठरभगन्दरनिकृन्तनीम् ।  
सचित्रका वह्निकरी सवरा शूलभञ्जिनी ॥ १,१५.४२९ ॥  
सव्योषा वातसंहर्त्री पित्तघ्नी शर्करायुता ।  
श्वेताद्रिकर्णिकाबीजं विजयां खरमूत्रतः ॥ १,१५.४३० ॥  
नस्येनापस्मृतिहरा भूतप्रेतादिभञ्जनी ।  
जयाचूर्णं समध्वाज्यं भजेदामलकोपमम् ॥ १,१५.४३१ ॥  
वाक्पाटवं वीर्यवृद्धिं कुरुते विजया परम् ।  
मधुनाज्येन वा धात्र्या मुस्तया स्वरसेन वा ॥ १,१५.४३२ ॥  
उपयुक्ता जया रात्रौ दृक्प्रसादकरी नृणाम् ।  
यौवनस्थैर्यमातन्यादायुष्यं परमं भवेत् ॥ १,१५.४३३ ॥  
गुडोऽभया च विजया दुर्नामकुलभञ्जनी ।  
जयाकाष्ठेन दन्तानां शोधनं दन्तदार्ढ्यकृत् ॥ १,१५.४३४ ॥  
तैलाक्तविजयाकाष्ठाद्रसज्ञाशोधनं यदि ।  
जिह्वापूतिमलान् हन्याद्यथार्था स्याद्रसज्ञता ॥ १,१५.४३५ ॥  
नालिकेरभवक्षीरे पचेन्मृद्वग्निना जयाम् ।  
त्रिमध्वक्तां पिबेद्रात्रौ ततो रामाशतं भजेत् ॥ १,१५.४३६ ॥  
शुण्ठी हरीतकी तुल्ये तत्समा च जया तथा ।  
सर्वतुल्या सिता योज्या योगस्त्रैलोक्यमोहनम् ॥ १,१५.४३७ ॥  
त्र्यूषणं मधुकं चव्यं चातुर्जातं फलं वरा ।  
गोस्तनी पिप्पलीमूलं समांशं परिकल्पयेत् ॥ १,१५.४३८ ॥  
प्रियालमज्जा तैस्तुल्या चैतत्सर्वसमा जया ।  
त्रिगुणेन गुडे पक्वे तेषां चूर्णं क्षिपेच्छिवे ॥ १,१५.४३९ ॥  
आलोड्य मोदकान्कुर्यात्कामी कन्दर्पमोदकान् ।  
सर्वरोगोपशमनांस्त्रिदोषघ्नान्बलप्रदान् ॥ १,१५.४४० ॥  
वृष्यान्पुष्टिकरान् धीमांस्त्रिसंध्यमनुवासरम् ।  
भक्षयेच्छुद्धकोष्ठे तु त्रिवर्षात्सिद्धिरीदृशी ॥ १,१५.४४१ ॥  
सदैवमुपयुञ्जानो जरामरणवर्जितः ।  
मरीचं पिप्पली शुण्ठी त्वगेलां पत्रकं समम् ॥ १,१५.४४२ ॥  
एतैश्च विजया तुल्या समगोधूमपिष्टकैः ।  
द्विगुणेन गुडेनैव मोदकान्परिकल्पयेत् ॥ १,१५.४४३ ॥  
कर्षमात्रान्प्रतिदिनं भक्षयेन्नियतेन्द्रियः ।  
बलपुष्टियुतो वर्षाद्वलीपलितवर्जितः ॥ १,१५.४४४ ॥  
चणकैर्माषकैर्मुद्गैराढकैर्वा तिलैस्तथा ।  
निष्पावैर्वितुषैराज्यभर्जितैर्गुडसंयुतैः ॥ १,१५.४४५ ॥  
सत्रिजातैश्च सव्योषैः सजीरैः समभागतः ।  
संयोज्य विजयां कुर्यान्मोदकान् कर्षमात्रकान् ॥ १,१५.४४६ ॥  
एकैकं प्रत्यहं खादेत्सायं प्रातर्विशुद्धधीः ।  
सर्वरोगहरान् वृष्यान् बुद्धीन्द्रियबलप्रदान् ॥ १,१५.४४७ ॥  
तक्कोलं चन्दनं सेव्यं कर्पूरं नागकेसरम् ।  
एलालवङ्गमधुकं पिप्पली मरिचं तथा ॥ १,१५.४४८ ॥  
सर्वैः समांशा विजया सिता सर्वसमा शुभा ।  
पञ्चबाणाभिधानोऽयं चूर्णं सर्वरुजापहम् ॥ १,१५.४४९ ॥  
द्वादशाब्दोपयोगेन वलीपलितहा भवेत् ।  
वरा त्रिजातकश्चन्द्रखण्डबीजं कटुत्रयम् ॥ १,१५.४५० ॥  
एतैः समा सिद्धमूली सर्वतुल्या च शर्करा ।  
मधुना लोलिता लीढा दीपनी देहसिद्धिदा ॥ १,१५.४५१ ॥  
शतावर्युत्तमाव्योषमुसलीद्विगुणान्वितः ।  
जया समा समसिता वृष्यायुष्यबलप्रदा ॥ १,१५.४५२ ॥  
आयुर्घृतयुता धत्ते प्रातः शुण्ठीसितायुता ।  
क्षीरसिद्धा जया वृष्या बल्या च निशि सेविता ॥ १,१५.४५३ ॥  
मधुना सेविता भुक्तेः पूर्वं सा वाजिगन्धया ।  
बलपुष्टिकरा सिद्धा रसायनमिदं परम् ॥ १,१५.४५४ ॥  
निस्त्वङ्मर्कटिकाबीजं माषचूर्णं समा जया ।  
क्षीरे च माहिषे पक्त्वा रात्रौ सेव्यातिवृष्यकृत् ॥ १,१५.४५५ ॥  
विधिवच्छाल्मलीपिच्छवरीभृङ्गामृतारसैः ।  
कान्तपात्रे प्रतिरसैः सप्तधा सप्तधातपे ॥ १,१५.४५६ ॥  
कुर्वीत भावनां पश्चाच्चूर्णयेत्तत्समां जयाम् ।  
मधुना च लिहेत्कर्षं जरामरणनाशिनी ॥ १,१५.४५७ ॥  
पञ्चाङ्गं शाल्मलेर्ग्राह्यं तत्समं विजयारजः ।  
मध्वाज्याभ्यां लिहेत्कर्षं वलीपलितखण्डनम् ॥ १,१५.४५८ ॥  
अथ पुष्यरवौ हस्तिकन्दं ग्राह्यं समूलकम् ।  
अनातपे च संशोष्य चूर्णयेत्तत्समां जयाम् ॥ १,१५.४५९ ॥  
मधुनालोडयेत्पश्चात्स्निग्धभाण्डे विनिक्षिपेत् ।  
एकविंशद्दिनं धान्यराशौ स्थाप्यं तत उद्धरेत् ॥ १,१५.४६० ॥  
प्रत्यहं पलमेकं तु भक्षयेन्मण्डलद्वयम् ।  
कट्वम्लौ वर्जयेत्तावन्मृदु यूषान्नभोजनम् ॥ १,१५.४६१ ॥  
मधुरं लघु पित्तघ्नं पललं जाङ्गलं हितम् ।  
बालार्काभश्च मतिमान् पिकालापो बलान्वितः ॥ १,१५.४६२ ॥  
शतयोजनपर्यन्तं दिनेनैकेन गच्छति ।  
मुण्डीचूर्णं जयाचूर्णं समं मधुघृतान्वितम् ॥ १,१५.४६३ ॥  
कर्षं प्रातः प्रतिदिनं लिहेदायुष्यपुष्टिकृत् ।  
द्वादशाब्दं तु सेवेत भुञ्जीत घृतसंयुतम् ॥ १,१५.४६४ ॥  
गोक्षीरं षष्टिकान्नं च लोणाम्लक्षारहीनकम् ।  
भवेद्वलिजराहीनो दृश्यः स्याल्लघुदेहवान् ॥ १,१५.४६५ ॥  
पत्रं पुष्पं फलं श्वेतब्रह्मवृक्षस्य चाहरेत् ।  
छायायां शोषयेच्चूर्णं तत्समं विजयारजः ॥ १,१५.४६६ ॥  
मध्वाज्याभ्यां लिहेत्कर्षमब्दाद्यौवनमाप्नुयात् ।  
जयाबीजानि च तिलान्भर्जयेत्सगुडान्प्रिये ॥ १,१५.४६७ ॥  
विधाय लड्डुकान्प्रातर्भक्षयेद्गोघृताप्लुतान् ।  
मनःसंमोहनकरान् कान्तासङ्गमसाधकान् ॥ १,१५.४६८ ॥  
पाकार्हव्यञ्जनैः सार्धं जयापत्राणि पाचयेत् ।  
भर्जयेद्गोघृतेनैव गुडैलातीक्ष्णजीरकैः ॥ १,१५.४६९ ॥  
संस्कृतः सुखसेव्योऽयं नाम्ना व्यञ्जनयोगराट् ।  
तण्डुलान्विजयाबीजं मुद्गं च विगतत्वचः ॥ १,१५.४७० ॥  
सुरन्ध्रनालिकेरान्तः क्षिपेद्रन्ध्रं निरोधयेत् ।  
बहिर्गोमयमृल्लिप्तं शोषयेन्मृदुवह्निना ॥ १,१५.४७१ ॥  
पाचयेन्नालिकेरस्थं समज्जं तत्समाहरेत् ।  
मधुत्रयेण सहितं भुञ्जीत च यथाबलम् ॥ १,१५.४७२ ॥  
महावृष्यकरो योगः षण्ढानामपि पुंस्त्वदः ।  
गोक्षीरे विजयाबीजं वस्त्रबद्धं विनिक्षिपेत् ॥ १,१५.४७३ ॥  
अर्धावशिष्टे तत्क्षीरे व्यजनानिलशीतले ।  
वाराहीमर्कटीबीजकर्पूरैलालवङ्गकम् ॥ १,१५.४७४ ॥  
त्रिमधु त्रिसुगन्धं च निक्षिपेच्च समांशतः ।  
एकीकृत्य पिबेद्रात्रौ महावृष्यकरः परः ॥ १,१५.४७५ ॥  
वाराहीयोग एषोऽयं षण्ढत्वादिनिकृन्तनः ।  
क्षीरशृतं च तद्बीजं पेषयेच्छिलया तनु ॥ १,१५.४७६ ॥  
रसेनोत्तमकन्यायाः कांस्यपात्रे प्रलेपयेत् ।  
तीव्रातपे धारयेत्तं तस्मात्स्नेहं समाहरेत् ॥ १,१५.४७७ ॥  
स्नेहान्तरयुजा तेन नस्यकर्म समाचरेत् ।  
जत्रूर्ध्वगतरोगांश्च कासश्वासादिकान्हरेत् ॥ १,१५.४७८ ॥  
यस्य यस्य च रोगस्य विहितं यद्यदौषधम् ।  
तेन तेन युता सिद्धा तत्तद्रोगहरा भवेत् ॥ १,१५.४७९ ॥  
गुणा मया च कथ्यन्ते तान् शृणुष्व महेश्वरि ।  
जिह्वार्द्रता मनःसौख्यं तृप्तिः संकल्पसिद्धता ॥ १,१५.४८० ॥  
वाक्पटुत्वं मुखोल्लासो भवेद्व्यायामपेशलः ।  
स्नानध्यानार्चनपरो मधुरास्वादलोलुपः ॥ १,१५.४८१ ॥  
मृष्टान्नाशी शीतवारि पिबन्नालापतत्परः ।  
यथेष्टालोकनपरः कामिनीसङ्गलोलुपः ॥ १,१५.४८२ ॥  
सर्वभूतदयाविष्टस्तत्त्वज्ञानविलीनधीः ।  
कविताख्यानविज्ञानोपन्यासैकपरायणः ॥ १,१५.४८३ ॥  
वादेषु विजयं कुर्यात्सङ्ग्रामे मल्लसङ्गरे ।  
अन्येऽपि बहवः सन्ति गुणास्त्वन्यत्र दुर्लभाः ॥ १,१५.४८४ ॥  
\[विजयाव्यापत्सिद्धी\]  
एतस्याः सिद्धिमूल्याश्च भक्षणे त्वधिके सति ।  
जायन्ते हि विकाराश्च शृणु तान्परमेश्वरि ॥ १,१५.४८५ ॥  
आरक्तलोचनः शुष्कजिह्वौष्ठपुटतालुकः ।  
प्रथमे शुष्कनासाग्र उष्णकृच्छ्वासपार्श्वयोः ॥ १,१५.४८६ ॥  
द्वितीयेऽक्षिनिमीलत्वं पटलीकृतविग्रहः ।  
तृतीये पादहस्ताक्षिदाहकृद्गद्गदध्वनिः ॥ १,१५.४८७ ॥  
चतुर्थे क्षुत्पिपासार्तो निद्राघूर्णितलोचनः ।  
पञ्चमे गद्गदा वाणी स्वप्रोक्तं विस्मरेत्क्षणात् ॥ १,१५.४८८ ॥  
षष्ठे विकारे संजाते चित्तापस्मृतिकारणम् ।  
सप्तमे करसादश्च देहे च रुचिरायते ॥ १,१५.४८९ ॥  
महोर्मय इवोल्लासा जायन्ते च पुनः पुनः ।  
अष्टमे दिग्भ्रमः शान्तिर्भ्रूभङ्गश्चातिरोदनम् ॥ १,१५.४९० ॥  
नवमे श्रोत्रहुङ्कारो मूर्च्छापस्मृतिकातरः ।  
उद्गारः कूजनं भूमौ लुठनं दैन्यभाषणम् ॥ १,१५.४९१ ॥  
अन्यथा भाषणं गुह्यं ब्रवन्सौख्यं न वेत्ति च ।  
दुःखं च मृदुकल्पोऽयं स्विन्नाङ्गश्च भवेत्प्रिये ॥ १,१५.४९२ ॥  
अन्ये विकारा बहवः सन्ति तेषां चिकित्सनम् ।  
विरेकोऽम्लरसः शीर्षस्नानं शीताम्बुना ततः ॥ १,१५.४९३ ॥  
चन्दनोशीरकर्पूरहिमाम्बुपरिलेपनम् ।  
सुगन्धिशीतलीभूतमालालंकृतविग्रहः ॥ १,१५.४९४ ॥  
मल्लिकाजातिचाम्पेयकमलोत्पलधारिणा ।  
मृणालवलयोद्भासिशय्या च कदलीदलम् ॥ १,१५.४९५ ॥  
कर्पूरैलालवङ्गाश्च तक्कोलं कटुकीफलम् ।  
चर्वयेत्सह ताम्बूलं तालवृन्तेन वीजनम् ॥ १,१५.४९६ ॥  
सूक्ष्मकाषायवस्त्राणि सुगन्धीनि च धारयेत् ।  
कङ्कणे चन्द्रमापश्यञ्ज्योत्स्नायां द्विमुहूर्तकम् ॥ १,१५.४९७ ॥  
पीनोत्तुङ्गकुचद्वन्द्वगाढालिङ्गनतत्परः ।  
शयीत शर्कराक्षीरघृतमांसरसादिकम् ॥ १,१५.४९८ ॥  
पानकं मुद्गयूषं वा पेयं वा शार्करं मधु ।  
केवलं शयनं कुर्याद्यद्यच्छीतं भजेच्च तत् ॥ १,१५.४९९ ॥  
\[२९. कञ्चुकीकल्पः\]  
अथ वक्ष्यामि देवेशि कञ्चुकीकल्पमुत्तमम् ।  
सप्ताष्टच्छदसंयुक्ता मूलकोपमकन्दुका ॥ १,१५.५०० ॥  
क्षीरान्विता मेषशब्दाज्जायन्ते पल्लवान्यपि ।  
सा ज्ञेया पीतरक्ताभकाण्डा श्वेततनुः प्रिये ॥ १,१५.५०१ ॥  
आषाढे कार्त्तिके मासे चैत्यदेशे प्ररोहति ।  
पिष्टां पलाष्टके क्षीरे त्वङ्गुष्ठद्वयमात्रकम् ॥ १,१५.५०२ ॥  
कुटीप्रवेशं कृत्वादौ पीत्वा पश्चात्पयः पिबेत् ।  
जीर्णे क्षीरं पुनः पेयं पेयां वा स्नेहवर्जिताम् ॥ १,१५.५०३ ॥  
स्तोकोष्णलवणाम्लां तां न स्पृशेच्छीतलं जलम् ।  
एवं सप्तदिनं सेव्यं खिलकुष्ठं विनाशयेत् ॥ १,१५.५०४ ॥  
तृतीये सप्तरात्रेण नश्यन्ति निखिला गदाः ।  
तृतीये सप्तरात्रेण भुजङ्गः कञ्चुकं तथा ॥ १,१५.५०५ ॥  
त्वक्केशनखदन्तांश्च स त्यजेत्स्वयमेवं हि ।  
जीवेत्पञ्चशतं वर्षं रूपमेधाबलान्वितः ॥ १,१५.५०६ ॥  
चूर्णितं कञ्चुकीकन्दं तत्क्षीरेण विभावितम् ।  
कर्षं गोक्षीरकुडुबैः पिष्ट्वा खण्डं पलं क्षिपेत् ॥ १,१५.५०७ ॥  
नखकेशास्थिदन्तस्थान् रोगान्पानेन नाशयेत् ।  
कञ्चुक्यास्तु पलं चूर्णं प्रस्थगोक्षीरवापितम् ॥ १,१५.५०८ ॥  
चूर्णशेषं पचेत्तावद्गोघृतेन च भर्जयेत् ।  
सितया मधुना लिह्यात्क्षीरान्नो मण्डलावधि ॥ १,१५.५०९ ॥  
महागजबलोपेतो द्विरष्टवयसोज्ज्वलः ।  
जीवेत्पञ्चशतं वर्षान्कामिनीकेलिमन्मथः ॥ १,१५.५१० ॥  
\[३०. कुक्कुटीकल्पः\]  
अथ वक्ष्यामि ते देवि कुक्कुटीकल्पमुत्तमम् ।  
सुरासुरैर्मथ्यमानादब्धेरमृतबिन्दवः ॥ १,१५.५११ ॥  
पतितास्तेभ्य उत्पन्ना कुक्कुटी निर्जरत्वदा ।  
पत्त्रैर्मरकतच्छायैः खर्जूरीदलसन्निभैः ॥ १,१५.५१२ ॥  
कन्दैश्च कुक्कुटास्याभैरीषत्कटुकपिच्छिलैः ।  
लक्षिता कुक्कुटी ज्ञेया महारोगहरा परा ॥ १,१५.५१३ ॥  
विशेषाद्वातरोगांश्च गुदकीलविषाणि च ।  
घृतेन भर्जयेत्कन्दं शुद्धकोष्ठः कुटीं व्रजेत् ॥ १,१५.५१४ ॥  
गुञ्जामात्रं प्रगे सेव्यं धारोष्णं गोपयः पिबेत् ।  
जीर्णे क्षीरान्नमश्नीयाज्जलान्नं वा विचक्षणः ॥ १,१५.५१५ ॥  
यथाबलं प्रतिदिनं वर्धयेन्मण्डलावधि ।  
जत्रूर्ध्वरोगान् पाण्ड्वादीन् क्षयकुष्ठादिकान्हरेत् ॥ १,१५.५१६ ॥  
स्थिरकेशद्विजनखो वलीपलितवर्जितः ।  
जीवेद्द्विशतवर्षं च मेधाधैर्यबलान्वितः ॥ १,१५.५१७ ॥  
शुक्लप्रतिपदारभ्य चैकैकं घृतवर्जितम् ।  
कन्दं प्राश्नीय पर्वान्तं वर्धयेत्तद्यथाबलम् ॥ १,१५.५१८ ॥  
तथैवासितपक्षादि नूनं कुर्याद्दिनाद्दिनम् ।  
भुक्तेः प्रागुपयुञ्जीत पश्चात्क्षीराशनो भवेत् ॥ १,१५.५१९ ॥  
दर्शान्तमेवं सेवेत प्रतिमासं पुनः पुनः ।  
त्रिवर्षात्सिद्धिमाप्नोति जीवेद्वर्षायुतत्रयम् ॥ १,१५.५२० ॥  
कुक्कुटीकन्दचूर्णं च गोक्षीरेण यथाबलम् ।  
जीर्णे पिबेद्यवागूंश्च मासात्सिद्धिः प्रजायते ॥ १,१५.५२१ ॥  
नानाविधगदान्हन्ति जीवेद्वर्षशतद्वयम् ।  
\[३१. सोमलताकल्पः\]  
अथ सोमलताकल्पं दिव्यं वक्ष्यामि शङ्करि ॥ १,१५.५२२ ॥  
सोमः स्वयं मनुष्याणां हितायावनिमण्डलम् ।  
प्रतिपेदे च तन्नाम्ना ख्याता सोमलता भुवि ॥ १,१५.५२३ ॥  
चतुर्विंशतिधा प्रोक्ता स्थाननामादिभेदतः ।  
पूर्वप्रतिपदारभ्य पूर्णान्तं प्रतिवासरम् ॥ १,१५.५२४ ॥  
एकैकं जायते पर्णं तथैवापरपक्षके ।  
पतति क्रमशः पर्णं दर्शे सैकावशिष्यते ॥ १,१५.५२५ ॥  
पूर्णमास्यां पञ्चदशछदोपेता सदा भवेत् ।  
नानाविधदलोपेताश्छदपञ्चदशात्मिकाः ॥ १,१५.५२६ ॥  
क्षीरयुक्तलताकन्दाः सर्वाः सोमलताः स्मृताः ।  
तुषाराद्रावर्बुदे च सह्ये देवगिरौ तथा ॥ १,१५.५२७ ॥  
श्रीपर्वते च मलये महेन्द्रे पारियात्रके ।  
विन्ध्ये देवसहेऽद्रौ च देवसूतहृदे तथा ॥ १,१५.५२८ ॥  
वितस्तोत्तरतीरेऽस्ति प्रभासाख्यो महीधरः ।  
सिन्धुह्रदोऽस्ति पाञ्चाले चन्द्रमाः प्लवतेऽत्र च ॥ १,१५.५२९ ॥  
तत्प्रदेशे च वाप्यस्ति त्वंशुमानथ मुञ्जवान् ।  
दिव्यं सरोऽस्ति काश्मीरे ख्यातं क्षुद्रकमानसम् ॥ १,१५.५३० ॥  
औष्णिक्त्रैष्टुभगायत्रो जागतस्त्र्यैष्टुभस्तथा ।  
अन्याश्च पञ्च सन्त्यत्र मृगाङ्काभासवल्लिकाः ॥ १,१५.५३१ ॥  
भाग्यहीना न पश्यन्ति देवाग्निद्विजनिन्दकाः ।  
सर्वसोमलतानां च विधिरेक उपासने ॥ १,१५.५३२ ॥  
चन्द्रमाः स्वर्णसच्छायो विशदो रजतप्रभः ।  
तौ रंभाकृतिकन्दौ तु चन्द्रमास्तु जलेचरः ॥ १,१५.५३३ ॥  
लशुनच्छदनः पुण्यो मुञ्जवान्गरुडाहृतः ।  
श्येनच्छदनिभः पाण्डुः सर्पनिर्मोकवत्सदा ॥ १,१५.५३४ ॥  
लम्बते पादपाग्रेषु विशेषं लक्षणं स्मृतम् ।  
अंशुमांश्चन्द्रमाश्चैव शोनकी कर्णकोपमः ॥ १,१५.५३५ ॥  
दूर्वासोमौ जाग्रतश्च कन्याभासश्च शाक्वरः ।  
करवीरस्तालवृन्तः प्रतानश्च गवीनसः ॥ १,१५.५३६ ॥  
पथ्यः सोमप्रदश्चैव गरुडाहृतनामकः ।  
अयःप्रभोऽग्निष्टोमः स्यादौक्थ्यो रेवतकस्तथा ॥ १,१५.५३७ ॥  
अंशुमान्सर्वमुख्यः स्यादस्य सेवां प्रचक्षते ।  
एतद्रसायनज्ञैश्च प्रीतैर्मन्त्रविदुत्तमैः ॥ १,१५.५३८ ॥  
भिषग्वरैः सुहृद्भिश्च संयुक्तः शुद्धकोष्ठवान् ।  
कुटीं प्रविश्य निवृतां पुण्यर्क्षे शुभवासरे ॥ १,१५.५३९ ॥  
पूर्वेद्युर्देवि विप्राग्निसिद्धसामायिकान्गुरून् ।  
योगिनीश्च कुमारीश्च बालकान् सिद्धसन्ततिम् ॥ १,१५.५४० ॥  
गन्धपुष्पाक्षताद्यैश्च धूपैर्दीपैश्च पूजयेत् ।  
भोजनैर्दक्षिणाभिश्च तोषयेच्च विधानतः ॥ १,१५.५४१ ॥  
क्षीरमंशुमतः कन्दात्स्वर्णसूच्या विभेदितात् ।  
हेमपात्रे समादाय तत्क्षीरं कुडुबं पिबेत् ॥ १,१५.५४२ ॥  
सकृदेव पिबेत्सर्वं पीतशेषं जले क्षिपेत् ।  
दिवा सुहृद्भिर्विहरेद्वाग्यतश्च वशी भवेत् ॥ १,१५.५४३ ॥  
द्रव्यदेहोपदेशज्ञैः कुट्यामास्तिकबुद्धिभिः ।  
उपवासी जपरतः सायं सन्ध्यार्चनापरः ॥ १,१५.५४४ ॥  
प्रसुप्याद्दर्भशयने कृष्णाजिनतिरोहिते ।  
पिपासितोऽपि पानीयं शीतलं मात्रया पिबेत् ॥ १,१५.५४५ ॥  
प्रभाते च समुत्थाय कृतप्रागेतनक्रमः ।  
विना सोमं तथासीत जीर्णे क्षीरे सशोणितम् ॥ १,१५.५४६ ॥  
पित्तावसानं सकृमि वमनं भवति प्रिये ।  
शृतशीतं च गोक्षीरं सायं पेयं सुसाधकैः ॥ १,१५.५४७ ॥  
विरेको जायते तस्य तृतीयदिवसे महान् ।  
तेन प्रमुच्यते मर्त्यः पूर्वकैर्दुष्टभोजनैः ॥ १,१५.५४८ ॥  
स्नानं कुर्याद्दिनान्ते स शृतशीतं पिबेत्पयः ।  
दर्भशय्यां सुमक्षौमछादितायां शयीत सः ॥ १,१५.५४९ ॥  
ततश्चतुर्थे दिवसे श्वयथुस्तस्य जायते ।  
अङ्गेभ्यः क्रिमयो बह्व्यः सूक्ष्मा निर्यान्ति तद्दिने ॥ १,१५.५५० ॥  
गोविड्भस्ममयीं शय्यां शोधितां मृदुलां सुधीः ।  
अधिशेत पिपासा चेच्छृतशीतं जलं पिबेत् ॥ १,१५.५५१ ॥  
सायं गव्यं शृतं क्षीरं पीत्वा शिष्यसुहृद्वृतः ।  
यथासुखं प्रसुप्याच्च निशि पञ्चमषष्ठयोः ॥ १,१५.५५२ ॥  
अह्नो विधिरयं कार्यो द्विकालं पाययेत्पयः ।  
सप्तमे दिवसे देहस्त्वगस्थिस्नायुशेषितः ॥ १,१५.५५३ ॥  
मांसरक्तविहीनः स्यात्सोमपः प्राणशेषितः ।  
सुखोष्णैः सिञ्चयेत्क्षीरैर्गव्यैरेतस्य विग्रहम् ॥ १,१५.५५४ ॥  
श्रीखण्डतिलयष्ट्याह्वैः पिष्टैस्तं परिलेपयेत् ।  
क्षीराशी कटशायी च क्षौममय्यां शयीत सः ॥ १,१५.५५५ ॥  
अष्टमेऽह्नि नखं श्मश्रु त्वक्केशा रदना अपि ।  
पतन्ति सद्योजातस्य देहवज्जायते वपुः ॥ १,१५.५५६ ॥  
क्षीराशी स्यात्तु नवमेऽणुतैलाभ्यङ्गमाचरेत् ।  
स्नायात्सोमलताकल्पं क्वथितेन जलेन च ॥ १,१५.५५७ ॥  
ततस्तु नवमे त्वक्च स्थिरतां प्रतियाति च ।  
तथैवैकादशदिनं प्रारभ्य षोडशं दिनम् ॥ १,१५.५५८ ॥  
अभ्यङ्गं नाचरेत्स्नानं सोमवल्ककषायजम् ।  
दिनात्सप्तदशादूर्ध्वं चतुर्विंशतिकावधि ॥ १,१५.५५९ ॥  
स्थिरत्वं त्वगवाप्नोति दन्ता वज्रनिभोज्ज्वलाः ।  
स्थिरा दृढतराः स्निग्धा जायन्ते समपङ्क्तयः ॥ १,१५.५६० ॥  
पञ्चविंशत्तमे घस्रे षष्ट्यन्नं गोपयोऽन्वितम् ।  
भुञ्जीत नखरास्तस्य शुकचञ्चुनिभोज्ज्वलाः ॥ १,१५.५६१ ॥  
त्वगस्य जायते स्निग्धा नीलोत्पलसमद्युतिः ।  
सुलक्षणातसीपुष्पवैडूर्याम्बुदसन्निभा ॥ १,१५.५६२ ॥  
मासादनन्तरं कुर्यात्तिलोशीरकचन्दनैः ।  
पिष्टैः प्रलेपनं पश्चात्पयसा स्नपनक्रिया ॥ १,१५.५६३ ॥  
रोहन्ति चिकुरास्तस्य भ्रमराञ्जनसन्निभाः ।  
माससप्तदिनादूर्ध्वं द्वितीयावरणस्थितिः ॥ १,१५.५६४ ॥  
पुनस्तृतीयावरणे तिष्ठेत्सिद्धो मुहूर्तकम् ।  
कुटीं विशेद्यथापूर्वं बलातैलाज्यलेपनम् ॥ १,१५.५६५ ॥  
कुर्याद्दिनत्रयं पश्चाच्चत्वारिंशद्दिनात्परम् ।  
करीषभस्मनोद्धूल्य देहं कल्कैर्विलेपयेत् ॥ १,१५.५६६ ॥  
अजशृङ्गीत्वगुद्भूतैः स्नानं कोष्णजलेन च ।  
चन्दनोशीरकर्पूरैर्लिप्ताङ्गो मुद्गधात्रिजैः ॥ १,१५.५६७ ॥  
यूषैः षष्ट्यन्नमश्नीयात्क्षीरैस्त्रिमधुसंयुतैः ।  
घृतेन वा द्वितीये तु वसेदावरणे सुधीः ॥ १,१५.५६८ ॥  
दिवसं पञ्चकं तत्र किंचिद्वातातपे सुधीः ।  
मध्ये मध्ये च सेवेत तथैव दशवासरम् ॥ १,१५.५६९ ॥  
सोढवातातपस्तस्मात्तृतीयावरणं भजेत् ।  
एकविंशद्दिनं तिष्ठन् स्थिरीकृतमनाः समुत् ॥ १,१५.५७० ॥  
ततो द्वाविंशतिदिने देहसिद्धिः प्रजायते ।  
बहिर्निर्गत्य च तदा पूजयेद्भैरवं पुरा ॥ १,१५.५७१ ॥  
गुर्वग्निद्विजसिद्धानां चेतांसि परिमोदयन् ।  
सर्वत्र स्वेच्छया नित्यं विहरेद्दुःखवर्जितः ॥ १,१५.५७२ ॥  
वर्षायुतं नवं दिव्यं वपुर्धत्ते सुकान्तिमत् ।  
बलं गजसहस्राणां भवेदस्य न संशयः ॥ १,१५.५७३ ॥  
विषाग्नितोयशस्त्रास्त्रमृगादिभ्यो भयं न हि ।  
ब्रह्मलोकादिलोकेषु विचरेत्स्वेच्छया सदा ॥ १,१५.५७४ ॥  
कान्त्या द्वितीयश्चन्द्रः स्याद्रूपेण मकरध्वजः ।  
सर्वाह्लादकरः शान्तः सषडङ्गपदक्रमान् ॥ १,१५.५७५ ॥  
वेदान्वेत्ति च शास्त्राणि भूलोकगतिनिर्जरः ।  
ह्रस्वशाखाप्रतानायाः सोमवल्ल्याः समाहरेत् ॥ १,१५.५७६ ॥  
काण्डान्द्वात्रिंशतिं स्वर्णपात्रे पुण्ये यथाविधि ।  
रौप्ये पात्रेऽथवा योज्यं द्विपलं गोपयस्तथा ॥ १,१५.५७७ ॥  
सोमवल्लीरसं तद्वन्मेलयित्वा पिबेत्ततः ।  
कुटीप्रवेशः पथ्यं च पूर्ववत्समुदाहृतम् ॥ १,१५.५७८ ॥  
अणिमाद्यष्टसिद्धिः स्यात्स साक्षादमरो भवेत् ।  
\[३२. गुडूचीकल्पः\]  
अथामृतलताकल्पं वक्ष्यामि शृणु भैरवि ॥ १,१५.५७९ ॥  
साक्षात्सुधामृतलता व्याधिजन्मजरापहा ।  
अमृतायाः शतपलं त्रिप्रस्थं मधुरत्रयम् ॥ १,१५.५८० ॥  
चूर्णं लिहेत्कर्षमात्रमेवं संवत्सरावधि ।  
सर्वव्याधिप्रशमनं जीवेच्च शरदः शतम् ॥ १,१५.५८१ ॥  
अथ छिन्नरुहाचूर्णं पञ्चविंशत्पलं सिता ।  
द्विगुणा च तवक्षीरी चात्मगुप्ताश्वगन्धिका ॥ १,१५.५८२ ॥  
पुनर्नवाज्यं प्रत्येकं युञ्ज्याद्दशपलं प्रिये ।  
मृद्वीकाष्टपला यष्टी ततः पञ्चपला तथा ॥ १,१५.५८३ ॥  
एकीकृत्य च तत्सर्वं स्निग्धभाण्डे विनिक्षिपेत् ।  
पक्षमेकं धान्यराशौ निधाय प्रतिवासरम् ॥ १,१५.५८४ ॥  
पलं पलं प्रयुञ्जीत मासं स्याद्व्याधिवर्जितः ।  
षण्मासाद्गृध्रदृष्टिः स्याद्वर्षं जीवेच्छतायुषम् ॥ १,१५.५८५ ॥  
अमृतायाः शतपलं चूर्णं षष्टिपलं मधु ।  
चत्वारिंशत्पलं सर्पिर्द्विमासं धान्यराशिगम् ॥ १,१५.५८६ ॥  
प्रत्यहं पलमात्राशी मासात्सर्वगदान्हरेत् ।  
दिव्यदृष्टिः शतं जीवेन्मेधाबलमहाद्युतिः ॥ १,१५.५८७ ॥  
\[३३. तुवरककल्पः\]  
अथ वक्ष्याम्यहं देवि कल्पं तुवरकस्य च ।  
वृक्षाः पश्चिमवारीशतटे तिष्ठन्ति संततम् ॥ १,१५.५८८ ॥  
तरङ्गानिलसंक्षुब्धशीकारार्द्रितपल्लवाः ।  
वर्षर्तौ च सुपक्वानि तत्फलानि समाहरेत् ॥ १,१५.५८९ ॥  
शोषयित्वाथ संचूर्ण्य तिलवत्तैलमाहरेत् ।  
अथवैरण्डवत्तैलं प्रयत्नेन समाहरेत् ॥ १,१५.५९० ॥  
पुनर्वह्नौ पचेत्तैलं यावदंभःक्षयं भवेत् ।  
तत्कर्षं निक्षिपेत्पक्षं तत उद्धृत्य प्रयत्नतः ॥ १,१५.५९१ ॥  
चतुर्भक्तविहीनः सन् शुद्धः कर्षं पिबेत्प्रिये ।  
शङ्खचक्रगदापाणिस्त्वामाज्ञापयदच्युतः ॥ १,१५.५९२ ॥  
मन्त्रेणानेन सेवेत सर्वो दोषो विनश्यति ।  
एवं पञ्चदिनं सेव्यमहितानि च वर्जयेत् ॥ १,१५.५९३ ॥  
मासं मुद्गरसाशी स्यात्सर्वकुष्ठविवर्जितः ।  
ततः क्षौद्रघृताभ्यां च लिहेत्षाण्मासिकावधि ॥ १,१५.५९४ ॥  
वलीपलितहीनश्च जीवेद्वर्षशतद्वयम् ।  
तत्तैलं दिनपञ्चाशं नस्येद्धीरकवद्द्विजः ॥ १,१५.५९५ ॥  
वलीपलितनिर्मुक्तः श्रुतधारी दृढाङ्गवान् ।  
जीवेद्द्विशतवर्षं च मेधावी गृध्रलोचनः ॥ १,१५.५९६ ॥  
\[३४. सोमराजीकल्पः\]  
अथ वक्ष्याम्यहं देवि सोमराजीरसायनम् ।  
संग्रहेत्तां पुष्यरवावातपे शोषयेत्ततः ॥ १,१५.५९७ ॥  
चूर्णितां कोष्णसलिलैः पिबेत्प्रातर्विशुद्धये ।  
त्रिदिवं च ततः क्षौद्रैः कर्षमात्रं लिहेत्प्रगे ॥ १,१५.५९८ ॥  
मासेन रोगा नश्यन्ति षण्मासात्सिद्धिमाप्नुयात् ।  
\[३५. वृद्धदारुककल्पः\]  
अथ ब्रवीमि देवेशि वृद्धदारुककल्पकम् ॥ १,१५.५९९ ॥  
नागवल्लीदलक्षौद्रैः सदुग्धैर्मृदुरोमकैः ।  
पत्रैर्युतापि सफला रक्तपुष्पा प्रतानिका ॥ १,१५.६०० ॥  
तिक्तोषणं काम्बुतेति महिषाख्यलता स्मृता ।  
तुलोन्मितं च तन्मूलं चूर्णितं सर्षपायुतम् ॥ १,१५.६०१ ॥  
धान्यराशौ न्यसेत्पक्षमुद्धृत्योन्मितकर्षकम् ।  
अनुपेयं च गोक्षीरं जीर्णे क्षीरान्नभोजनम् ॥ १,१५.६०२ ॥  
वृद्धोऽपि तरुणो भूयाद्वर्षात्सर्वगदोज्झितः ।  
एवं द्वादशवर्षाणि सेवेतालस्यवर्जितः ॥ १,१५.६०३ ॥  
जीवेत्षट्शतवर्षं च वलीपलितवर्जितः ।  
वृद्धदारुकचूर्णं च शुद्धं शतपलोन्मितम् ॥ १,१५.६०४ ॥  
वाजिगन्धाकन्दचूर्णं शतत्रयपलं घृतैः ।  
आलोड्य भक्षयेत्कर्षं स जीवेच्छरदां शतम् ॥ १,१५.६०५ ॥  
तुरंगमसमो वेगे बले दन्ताबलोपमः ।  
कान्त्या हिमांशुसदृशस्तेजसा भास्करोपमः ॥ १,१५.६०६ ॥  
शतावर्याश्वगन्धा च गोक्षुरो वृद्धदारुकः ।  
समांशमखिलं सर्पिर्युक्तं कर्षं च खादयेत् ॥ १,१५.६०७ ॥  
सप्ताहात्किन्नरध्वानो वत्सरात्सिद्धिभाग्भवेत् ।  
वृद्धदारुकमूलं च वरीस्वरसपेषितम् ॥ १,१५.६०८ ॥  
कर्षं पिबेद्वत्सरं यत्स जीवेच्छरदः शतम् ।  
वृद्धदारुकचूर्णं च धात्रीस्वरसभावितम् ॥ १,१५.६०९ ॥  
एकविंशतिधा प्रातर्मध्वाज्याभ्यां तु कर्षकम् ।  
लिहेदब्दं स जीवेच्च वर्षाणि च शतद्वयम् ॥ १,१५.६१० ॥  
योवसापस्तधा जीवेन्नीरुजः स महान्भवेत् ।  
गोदुग्धेन च तन्मूलं रसं धात्र्याश्च संमितम् ॥ १,१५.६११ ॥  
पिबेत्संवत्सरं यस्तु स जीवेच्छरदः शतम् ।  
तत्सिद्धं सर्पिरश्नीयात्पूर्ववत्फलमाप्नुयात् ॥ १,१५.६१२ ॥  
पुनर्नवा वरी शुण्ठी मागधी रजनीद्वयम् ।  
एतत्सर्वं समं वृद्धदारुकं काञ्जिकान्वितम् ॥ १,१५.६१३ ॥  
पलं प्रातः पिबेद्धीमान् दच्छदाद्धारमाचरेत् ।  
मासात्सर्वामयान् हन्ति वर्षादायुः शतं भवेत् ॥ १,१५.६१४ ॥  
द्वीपी शौण्डी वरा विश्वं मुस्तमेला समांशकम् ।  
एतत्संयोज्य सिद्धं तच्चूर्णं वेल्लरिकं भवेत् ॥ १,१५.६१५ ॥  
क्षौद्राज्यलुलितं खादेत्कर्षं वर्षेण सिध्यति ।  
तत्फलं स्वरसं कर्षं घृतं क्षौद्रं च तत्समम् ॥ १,१५.६१६ ॥  
पिबेदनु गवां क्षीरं माहिषं वा पलोन्मितम् ।  
मासेन सर्वरोगघ्नं वर्षाज्जीवेच्छतायुषम् ॥ १,१५.६१७ ॥  
चूर्णं वेल्लरिकामूलं फलं पिप्पलिकाभवम् ।  
समवेल्लरिकामूलफलजैश्च रसैस्तथा ॥ १,१५.६१८ ॥  
गुडूचीस्वरसेनापि भावयेदेकविंशतिम् ।  
शुष्कं घृतप्लुतं भाण्डे स्निग्धे धान्यचये स्थितः ॥ १,१५.६१९ ॥  
त्रिसप्ताहात्तदुद्धृत्य कर्षं प्रातर्लिहेन्नरः ।  
वर्षाद्वर्षसहस्रायुः सर्वरोगविवर्जितः ॥ १,१५.६२० ॥  
\[३६. वज्रवल्लीकल्पः\]  
अथ व्याख्याम्यहं देवि वज्रवल्लीरसायनम् ।  
वज्रवल्लीं समूलां च छायाशुष्कां विचूर्णयेत् ॥ १,१५.६२१ ॥  
वरा व्रणारिमूलं च प्रत्येकं भास्करं पलम् ।  
रोगानशेषान् षण्मासाद्धन्यात्संवत्सराद्भवेत् ॥ १,१५.६२२ ॥  
देहसिद्धिश्च षण्मासाच्चूर्णमन्यत्प्रकल्पयेत् ।  
\[३७. तिलक्षीरिणिकाकल्पः\]  
तिलक्षीरिणिकाकल्पं कथयिष्यामि शाम्भवि ॥ १,१५.६२३ ॥  
तिलक्षीरिणिकामूलं मौनेनोत्पाट्य साधकः ।  
कोष्णेन वारिणा पिष्ट्वा प्राङ्मुखोदङ्मुखः पिबेत् ॥ १,१५.६२४ ॥  
गिलेद्वा गुलिकां कृत्वा क्षीराज्यानाशयेच्छुचिः ।  
क्रमेणार्धद्वित्रिनिष्कं सेवेताब्दं स सिद्धिभाक् ॥ १,१५.६२५ ॥  
दशाहाच्छुक्रवृद्धिः स्यात्त्रिमासात्सर्वरोगजित् ।  
षण्मासात्सिद्धिमाप्नोति नात्र कार्या विचारणा ॥ १,१५.६२६ ॥  
\[३८. ब्राह्मीकल्पः\]  
अथ वक्ष्यामि देवेशि ब्राह्मीकल्पमनुत्तमम् ।  
समूलामुद्धरेद्ब्राह्मीं प्रक्षाल्य सलिलेन च ॥ १,१५.६२७ ॥  
उलूखले कुट्टयित्वा पात्रे तत्र समाहरेत् ।  
जुहुयाच्छारदामन्त्रैस्तद्रसैश्च सहस्रकम् ॥ १,१५.६२८ ॥  
अर्चयित्वा गुरून्विप्रान्प्राश्नीत हुतशेषकम् ।  
पलमात्रं तद्रसं च जीर्णे क्षीरान्नभोजनम् ॥ १,१५.६२९ ॥  
एवं सप्तदिनं सेव्यं ब्रह्मचारी जपे रतः ।  
मेधावी ब्रह्मवर्चस्वी वाग्विशुद्धः प्रजायते ॥ १,१५.६३० ॥  
ऊर्ध्वं सप्तदिनात्सेव्यं प्रबध्नातीच्छया अपि ।  
विस्मृतानपि वेत्त्येव श्रुतं शीघ्रं च धारयेत् ॥ १,१५.६३१ ॥  
द्वितीये सप्तमादूर्ध्वं पूर्ववत्तद्रसं पिबेत् ।  
सकृच्छ्रुतं श्लोकशतं सहस्रमपि धारयेत् ॥ १,१५.६३२ ॥  
एवं त्रिसप्तदिवसं पिबेद्ब्राह्मीरसं शुचिः ।  
देहादलक्ष्मीर्निर्याति वाणी विशति शाश्वती ॥ १,१५.६३३ ॥  
भवेत्पुंरूपवाग्देवी सर्वशास्त्रार्थवेदिनी ।  
वेदवेदान्तविद्धीमाञ्जीवेत्पञ्चशताब्दकम् ॥ १,१५.६३४ ॥


आक्, १, १६  
\[१. अङ्कोलकल्पः\]  
अथ ब्रवीम्यहं देवि कल्पमङ्कोलबीजकम् ।  
चतुर्भिः साधकैर्धीरैर्विशुद्धैः शुद्धिकाङ्क्षिभिः ॥ १,१६.१ ॥  
समवेतः साधकेन्द्रैः पुण्यर्क्षेष्वारभेच्च तत् ।  
अङ्कोलमूलं वितृणं कृत्वा संमार्ज्य शोधनम् ॥ १,१६.२ ॥  
तत्र लिङ्गं च संस्थाप्य तदग्रे स्थापयेद्घटम् ।  
एकसूत्रेण बध्नीयाल्लिङ्गाङ्कोलघटान् प्रिये ॥ १,१६.३ ॥  
गन्धपुष्पादिभिः पूजामघोरेण प्रकल्पयेत् ।  
प्रतिमासं दिवा नक्तं पुष्पादि फलितावधि ॥ १,१६.४ ॥  
गृहीत्वा तत्फलं पक्वं पूरयेत्तद्घटं फलैः ।  
योगिनीभैरवीप्रीत्यै महापूजां विधाय च ॥ १,१६.५ ॥  
आनीय तद्घटं गेहे शोषयेदातपे फलम् ।  
वितुषाणि च बीजानि कुर्यात्तन्मुखघर्षणम् ॥ १,१६.६ ॥  
कुर्यात्ततो विशालास्ये पात्रे मृच्चूर्णलेपनम् ।  
एकैकशश्चोर्ध्वमुखं रोपयेद्भुजगाकृति ॥ १,१६.७ ॥  
ततस्तु टङ्कणं तद्वत्तत्तद्वक्त्रेषु लेपयेत् ।  
तत्पात्रं कांस्यपात्रे च स्थापयेत्तदधोमुखम् ॥ १,१६.८ ॥  
आतपे धारयेद्धीमान्पललैश्च तिरोदधेत् ।  
दिने दिने च्युतं तैलं गृह्णीयाद्दिनपञ्चकम् ॥ १,१६.९ ॥  
तत्तैलं काचकूप्यन्तः स्थापयेच्च समन्त्रकम् ।  
अर्धमात्राङ्कोलतैलं द्विगुणं तिलतैलकम् ॥ १,१६.१० ॥  
नासारन्ध्रद्वये नस्यं जरामृत्युविनाशनम् ।  
स जीवेत्त्रिशतं वर्षं सर्वामयविवर्जितः ॥ १,१६.११ ॥  
रोगादिजलपाशाद्यैर्भ्रमाद्यैश्च विषेण च ।  
गतासूनां नृणां नस्यं कुर्यात्पुंशुक्लमिश्रितम् ॥ १,१६.१२ ॥  
मृतसूतं च तैलं ते जीवन्ति च न संशयः ।  
मृतसंजीवनी विद्या पूर्वोक्ता कथितानघे ॥ १,१६.१३ ॥  
\[अन्ये रसायनकल्पाः\]  
एलाभया वचा काकतुण्डीफलमरुष्करः ।  
सहदेवी निम्बपत्रं लाङ्गलीकन्दमेव च ॥ १,१६.१४ ॥  
समांशं शोषयेद्यन्त्रे पाताले तैलमाहरेत् ।  
तत्तैलं नस्यमादद्यात्सप्ताहान्तरितं प्रिये ॥ १,१६.१५ ॥  
एवं वर्षे कृते नस्ये सहस्रायुर्भवेन्नरः ।  
नीलिकामूलसंयुक्तं तैलं चार्धपलं पिबेत् ॥ १,१६.१६ ॥  
वत्सराज्जायते सिद्धो वलीपलितवर्जितः ।  
जीवेद्ब्रह्मदिनं त्र्यब्दाद्वायुवेगो महाबलः ॥ १,१६.१७ ॥  
भृङ्गीरसं कृष्णजीरं प्रस्थं प्रस्थं प्रकल्पयेत् ।  
नीलोत्पलं च मधुकं प्रस्थार्धं च पृथग्भवेत् ॥ १,१६.१८ ॥  
तिलतैलं पञ्चपलं पाचयेत्सर्वमेकतः ।  
तैलावशिष्टं तत्तैलं जरा मृत्युश्च नश्यति ॥ १,१६.१९ ॥  
अर्धनिष्कं चैकनिष्कं सार्धनिष्कं क्रमेण च ।  
तैलप्रमाणमित्युक्तमब्दाञ्जीवेच्छतत्रयम् ॥ १,१६.२० ॥  
इष्टिकाक्षिपलं क्षिप्त्वा कर्षैकमुदकैः पिबेत् ।  
वत्सरात्पलितं हन्ति सहस्रायुर्भवेन्नरः ॥ १,१६.२१ ॥  
सर्पाक्षी काकमाची च सहदेवी च भृङ्गराट् ।  
काकतुण्डीफलं निम्बं पर्णं वाकुचिबीजकम् ॥ १,१६.२२ ॥  
समूलां देवदालीं च ब्राह्मीमूलं फलत्रयम् ।  
मूलं च वाजिगन्धाया नीलकोरण्डपत्रकम् ॥ १,१६.२३ ॥  
समं समं कन्यकाया द्रवैश्च परिभावयेत् ।  
सप्ताहं शोषयेच्चूर्णं छायायां त्रिमधुप्लुतम् ॥ १,१६.२४ ॥  
द्विकर्षं प्रत्यहं सेव्यं वत्सरेण जरां जयेत् ।  
आ चन्द्रतारकं जीवेन्महाबलयुतः सुखम् ॥ १,१६.२५ ॥  
\[महाकामेश्वरकल्पः\]  
चातुर्जातकचोरचन्दनजलद्राक्षातुगारेणुकं कस्तूरीतगरेन्दुकुङ्कुमजटाकुष्ठाश्वगन्धाब्दकम् ।  
कङ्कोलामरदारुचित्रकविषं द्वे जीरके सैन्धवं भार्ङ्गीगोक्षुरदेवपुष्पमुसलीयष्टीबलाफेनकम् ॥ १,१६.२६ ॥  
रंभाकन्दफलत्रयं त्रिकटुकं जातीफलं वाशकं तालीशं कटुकीफलं गजकणा माषामृताशर्करा ।  
पिच्छाभृङ्गविदारिकामदनकं बीजं च कच्छूद्भवं शाल्मल्यङ्घ्रिपुनर्नवागरुशतावर्यप्यथो दीप्यकम् ॥ १,१६.२७ ॥  
पादांशं मृतमभ्रकं च विजया तुल्यौषधानां समा सर्वेषां सदृशा सिता च मधुना चाज्येन संयोजिता ।  
जातीचम्पककेतकादिकुसुमैः सेवेत संवासितं कर्षार्धं निशि देहसिद्धिदमहाकामेश्वरः कामदः ॥ १,१६.२८ ॥  
पुंसां शुक्रविवृद्धिदार्ढ्यकरणे क्षीरानुपानं हितं शाल्मल्यङ्घ्रिजलानुपानमथवाप्यन्यच्च यच्छुक्रलम् ।  
प्रौढानां सुदृशां सुखातिसुखदो वश्यो महाद्रावकः सङ्गे भङ्गुरकामकौतुकरसः क्रीडाकलामोददः ॥ १,१६.२९ ॥  
संभोगे स्थविराग्नियोषिति मदे यूनां स्मरे दर्पहा नित्यानन्दनिदानमादिपुरुषैरप्याहितास्वादनः ।  
वाचां सिद्धिकरः प्रकृष्टकवितासंदर्भसंपादनः सौख्यारोग्यविशेषयौवनकलासामग्र्यसंधायकः ॥ १,१६.३० ॥  
वृद्धत्वं हरते बलं च कुरुते मृत्युं निरस्येत्परं व्याधिव्रातमपाकरोति कुरुते कान्तिं नयत्यार्जवम् ।  
योगाभ्यासविधौ रतस्य सुलभा सिद्धिं विधत्तेतरामंहः संततिसंहृतिं कलयते स्त्रीणामपत्यप्रदः ॥ १,१६.३१ ॥  
रोगाणां निचयं क्षयं क्षपयति क्षिप्रं महारुद्गणं व्याहन्ति श्वसनं लयं गमयते छिन्ते च कासोदयम् ।  
दुर्नामानि च षड्भिनत्ति हरते सर्वार्तिरोगोल्बणं मेहौघं च लुनाति शोणितदरं विध्वंसते सेवनात् ॥ १,१६.३२ ॥  
क्षीणे पोषमुपादधाति विपुलं पूर्णातिजीर्णोज्ज्वलं मन्दाग्निं ग्रहणीं निकृन्ततितरां दोषानशेषानपि ।  
श्रेष्ठः सर्वरसायनेषु विदुषां भोगार्थिनां योगिनां सिद्धिं सम्यगिहातनोति वपुषः संसेवनादन्वहम् ॥ १,१६.३३ ॥  
\[मूलिकाकल्पेषु रसाभ्रकादिमेलनातिदेशः\]  
महावृक्षादिकल्पेषु प्रोक्तेष्वेतेषु साधकैः ।  
एष साधारणो योगः कर्तव्यः सिद्धिकाङ्क्षिभिः ॥ १,१६.३४ ॥  
गुञ्जामात्रं शुद्धसूतं वाभ्रकं वा पणद्वयम् ।  
कान्तलोहं तथैवोपयोजयेद्भक्षयेन्नरः ॥ १,१६.३५ ॥  
रसाभ्रलोहयोगेन सद्यः सिद्धिमवाप्नुयात् ।  
जीवहीनो यथा देहो गन्धहीनं प्रसूनकम् ॥ १,१६.३६ ॥  
तथैव मूलिकाकल्पा रसहीना न सिद्धिदाः ।  
तस्माद्रसेन सहिताः सद्यः सिद्धिप्रदायकाः ॥ १,१६.३७ ॥  
\[अभ्यङ्गरसायनम्; महानीलीतैलम्\]  
महानीलीरसं प्रस्थं प्रस्थं भृङ्गरसं प्रिये ।  
धात्रीफलरसं प्रस्थं काकतुण्डीफलोद्भवम् ॥ १,१६.३८ ॥  
प्रस्थं कषायतिलजं तैलप्रस्थं च गोपयः ।  
आढकं योजयेत्सर्वं काकतुण्डीफलं पलम् ॥ १,१६.३९ ॥  
त्रिपलं चामलं भृङ्गनीलीपत्ररजः पलम् ।  
पिष्ट्वा तस्मिन् क्षिपेत्सर्वं पचेन्मन्दाग्निना प्रिये ॥ १,१६.४० ॥  
तैलावशिष्टं विपचेत्ततो वस्त्रेण शोधयेत् ।  
तैलेनानेन चाभ्यज्य शिरोऽभ्यङ्गं समाचरेत् ॥ १,१६.४१ ॥  
प्रत्यहं कर्णपूरं च एवं कुर्याद्रसायनम् ।  
केशा भ्रमरसङ्काशाः श्रोत्रं दिगन्तपाटवम् ॥ १,१६.४२ ॥  
जत्रूर्ध्वरोगा नश्यन्ति तथा पादहितं भवेत् ।  
\[चन्दनाद्यं तैलम्\]  
चन्दनागरुकर्पूरकस्तूरीकुङ्कुमं तथा ॥ १,१६.४३ ॥  
उशीरद्वयकङ्कोलजातीफललवङ्गकम् ।  
नलिकानलदास्पृक्कातुरुष्कस्थाणुलोचनम् ॥ १,१६.४४ ॥  
हरेणुस्तगरं लाक्षा नखं स्थौणेयकं मुरा ।  
नलदामलकं कुष्ठं चोरकं कटुकीफलम् ॥ १,१६.४५ ॥  
प्रपौण्डरीकं खर्जूरं पद्मकं जातिपत्त्रिका ।  
शैलेयं धातकीपुष्पं सरलं चैलवालुकम् ॥ १,१६.४६ ॥  
पूगीफलं सप्तपर्णं तथा तामलकं प्रिये ।  
एकैकं कर्षमात्रं स्यात्प्रस्थं तैलं च गोपयः ॥ १,१६.४७ ॥  
आढकं तत्पचेत्सर्वं तैलशेषं समाहरेत् ।  
तस्मिन्मृगाण्डं कस्तूरीं कर्पूरं कुङ्कुमं क्षिपेत् ॥ १,१६.४८ ॥  
पृथक्कर्षं च जात्यादिकुसुमैर्वासयेद्बुधः ।  
तेनाभ्यङ्गमधःकाये कुर्याद्दौर्गन्ध्यनाशनम् ॥ १,१६.४९ ॥  
अशीतिवर्षदेशीयोऽप्यसौ स्यात्षोडशाब्दकः ।  
कामिनीलोककन्ददर्पः सुभगः शुक्लवृद्धिमान् ॥ १,१६.५० ॥  
योषिच्छतं च रमते स जीवेच्छरदः शतम् ।  
\[उद्वर्तनरसायनम्\]  
अथोद्वर्तनमाख्यामि वलीपलितभञ्जनम् ॥ १,१६.५१ ॥  
सूतं गन्धं समं मर्द्यं स्तनदुग्धेन योषितः ।  
मुण्डिका मेघनादश्च विष्णुक्रान्ता मुनिस्तथा ॥ १,१६.५२ ॥  
सर्पाक्षी च द्रवैरासां दिनमेकं विमर्दयेत् ।  
एतद्दशगुणं क्षारस्तिलस्य च यवस्य च ॥ १,१६.५३ ॥  
एतत्सर्वं समध्वाज्यमनेनोद्वर्तनं वपुः ।  
वलीपलितनाशः स्याद्वर्षात्त्रिशतवत्सरः ॥ १,१६.५४ ॥  
जीवेद्दिव्यवपुर्भूत्वा साधको नात्र संशयः ।  
सनालमुत्पलं सूतं सप्ताहं परिमर्दयेत् ॥ १,१६.५५ ॥  
आत्मीयशिवतोयेन ततश्चाङ्गं विमर्दयेत् ।  
वत्सराज्जायते सिद्धिः पूर्ववद्दिव्यविग्रहः ॥ १,१६.५६ ॥  
शिवांभसा च सूतेन्द्रं ब्रह्मदण्डीयमूलकम् ।  
मर्दयेत्सप्तदिवसं सम्यग्देवि विमर्दयेत् ॥ १,१६.५७ ॥  
वत्सराज्जायते सिद्धिः पूर्ववद्दिव्यविग्रहः ।  
कटुतैलेन सुरभिं भावयेद्दिनसप्तकम् ॥ १,१६.५८ ॥  
पलार्धं भक्षयेन्नित्यं वर्षाद्वज्रवपुर्भवेत् ।  
त्रिशतायुःस्वर्णवर्णो वलीपलितवर्जितः ॥ १,१६.५९ ॥  
समध्वाज्यं कुष्ठचूर्णं कर्षं प्रातर्लिहेन्नरः ।  
शतपुष्पसुगन्धाङ्गो जीवेद्वलिविवर्जितः ॥ १,१६.६० ॥  
\[केशरञ्जनकल्पाः\]  
काकतुण्डीफलं कान्तचूर्णमाम्राण्डतैलकम् ।  
आलोड्य भाण्डे निक्षिप्य मासं धान्यमये क्षिपेत् ॥ १,१६.६१ ॥  
उद्धृत्य लेपयेच्छीर्षं नस्यकर्मामुना भवेत् ।  
त्र्यहात्केशाः सुनीलाः स्युः षण्मासात्केशरञ्जनम् ॥ १,१६.६२ ॥  
हरीतकी निष्कमेकं द्विपलं कान्तचूर्णकम् ।  
पलमेकं नागचूर्णमम्लदध्ना प्रमर्दयेत् ॥ १,१६.६३ ॥  
अभ्यक्तो निक्षिपेन्मूर्ध्नि मर्दयेन्नाडिकार्धकम् ।  
एरण्डपत्रैः संवेष्ट्य पुनर्वस्त्रेण बन्धयेत् ॥ १,१६.६४ ॥  
स्नायात्पुनश्च त्रिदिनं पूर्ववत्केशरञ्जनम् ।  
समूलौ नीलिकाभृङ्गावयश्चूर्णं वरासमम् ॥ १,१६.६५ ॥  
चूर्णमेडकमूत्रेण दिनमेकं च भावयेत् ।  
स्नानादि पूर्ववत्कृत्वा पूर्ववत्केशरञ्जनम् ॥ १,१६.६६ ॥  
निस्त्वग्गुञ्जाफलं चैला देवदारु च कुष्ठकम् ।  
समं चूर्णं भृङ्गरसैर्भाव्यमेकदिनं प्रिये ॥ १,१६.६७ ॥  
अन्यच्चूर्णं तैलं पचेन्मृद्वग्निना बुधः ।  
यस्य तैलघृताभ्यङ्गात्केशा भ्रमरसन्निभाः ॥ १,१६.६८ ॥  
हस्तिदन्तस्य दग्धस्य समभागं रसाञ्जनम् ।  
छागीदुग्धेन संपेष्य लेपनात्केशरञ्जनम् ॥ १,१६.६९ ॥  
कृष्णमृत्त्रिफलाभृङ्गरसायश्चूर्णकं समम् ।  
आलोड्यैनं समं भाण्डे मासमेकं निरोधयेत् ॥ १,१६.७० ॥  
तल्लेपाच्चिकुराः कृष्णा भवेयुः पञ्चमासतः ।  
धात्रीफलं जपापुष्पं किट्टं पिष्ट्वा च मूर्धनि ॥ १,१६.७१ ॥  
लेपयेत्त्रिदिनं तेन केशाः स्युर्भ्रमरोपमाः ।  
चूर्णं सिन्दूरसदृशं तयोस्तुल्या च सांब्रणिः ॥ १,१६.७२ ॥  
पिष्ट्वांभसा प्रलेपेन तत्क्षणात्केशरञ्जनम् ।  
गोरोचनं कृष्णतिलान् शतपुष्पां शिवांबुना ॥ १,१६.७३ ॥  
काकमाचीमिदं सर्वमयःपात्रे विमर्दयेत् ।  
तेनैव दिवसादूर्ध्वं केशरञ्जनमुत्तमम् ॥ १,१६.७४ ॥  
चूर्णं सिद्धार्थकं सर्जो यवक्षारं च काञ्जिकैः ।  
नागपुष्परसैः पेष्यं लेपनं केशरञ्जनम् ॥ १,१६.७५ ॥  
कदलीकन्दचूर्णं च सिन्दूराङ्गारकौ तथा ।  
रसैर्जम्बीरजैर्लोहमुष्ट्यायःपात्रके पिषेत् ॥ १,१६.७६ ॥  
दिनैकलेपनात्तेन केशानां रञ्जनं भवेत् ।  
कासीसं नीलिकापत्रं दधिभृङ्गरसस्तथा ॥ १,१६.७७ ॥  
समांशं लोहचूर्णं च लेपनात्केशरञ्जनम् ।  
नागदण्डेन पत्राणि कोरण्टस्य च मर्दयेत् ॥ १,१६.७८ ॥  
दिनत्रयं च तल्लेपात्केशाः स्युर्भ्रमरोपमाः ।  
वरा भृङ्गी चूतबीजं मृणालं च प्रियङ्गुकम् ॥ १,१६.७९ ॥  
नीली निशा लोहनागौ चूर्णिता निंबतैलकैः ।  
कान्तपात्रे लोडयित्वा मासमेकं विभावयेत् ॥ १,१६.८० ॥  
तेन लिप्ताः कचाः कृष्णा रञ्जिता भ्रमरोपमाः ।  
तिलाः कृष्णाः काकमाचीबीजानि समभागतः ॥ १,१६.८१ ॥  
तत्तैलयन्त्रतो ग्राह्यं तेन स्यात्केशरञ्जनम् ।  
कर्षं जपारसः क्षौद्रं सप्ताहं नस्यमाचरेत् ॥ १,१६.८२ ॥  
तदूर्ध्वं रञ्जयेत्केशान् सर्वनस्योत्तमो ह्ययम् ।  
भृङ्गराजरसैः पिष्ट्वा त्रिफलां लोहचूर्णकम् ॥ १,१६.८३ ॥  
तैलमेतत्समं योज्यं तथा भृङ्गरसैः पुनः ।  
मृद्वग्निना पचेत्सर्वं तैलशेषं यथा भवेत् ॥ १,१६.८४ ॥  
स्निग्धभाण्डे च तत्तैलं मासं भूमौ विनिक्षिपेत् ।  
तैलेन लेपयेच्छीर्षं कारवल्लीदलैः पुरा ॥ १,१६.८५ ॥  
वेष्टयेत्तत्तु वस्त्रेण निवाते क्षीरभोजनम् ।  
क्षालयेत्त्रिफलाक्वाथैः कुर्यात्सप्तदिनं प्रिये ॥ १,१६.८६ ॥  
कपालरञ्जनं कुर्याद्यावज्जीवं न संशयः ।  
श्रियालीकाकतुण्ड्याश्च बीजं निर्गुण्डिकारसैः ॥ १,१६.८७ ॥  
जपापुष्परसैर्भाव्यं पृथक्दिनचतुष्टयम् ।  
पातालयन्त्रे तत्तैलं पातयेत्तेन लेपनम् ॥ १,१६.८८ ॥  
कुर्यान्मूर्ध्नि च गन्धर्वपत्त्रैश्च परिवेष्टयेत् ।  
वस्त्रेण च ततो वातशून्यदेशे वसन्सुधीः ॥ १,१६.८९ ॥  
क्षीराशी काञ्जिके स्नानं कुर्यात्सप्तदिनं त्विति ।  
केशा भ्रमरसङ्काशा यावज्जीवं न संशयः ॥ १,१६.९० ॥  
जलमण्डनिकाकाकमाचीभृङ्गाः समाः समाः ।  
पिष्ट्वा तैलं पचेत्सूपं पुनस्तैलेन लेपयेत् ॥ १,१६.९१ ॥  
मूर्धानं लेपयेत्तेन सप्ताहं केशरञ्जनम् ।  
स्नानभोजनशय्यां च पूर्ववत्परिकल्पयेत् ॥ १,१६.९२ ॥  
वराभृङ्गरसैः पिष्ट्वा कान्तपात्रे विलेपयेत् ।  
अवाङ्मुखं विनिष्ठाप्य प्रातस्तं भृङ्गराड्रसैः ॥ १,१६.९३ ॥  
पुनः पिष्ट्वा लिहेच्छीर्षं क्षालयेत्त्रिफलांबुना ।  
एकविंशद्दिनं कुर्यात्पूर्ववत्फलमाप्नुयात् ॥ १,१६.९४ ॥  
गरलं कृष्णजीरं च पिष्ट्वा रुद्ध्वा च तन्मुखम् ।  
गृहाङ्गणे पङ्किले च खनित्वा स्थापयेत्सुधीः ॥ १,१६.९५ ॥  
षण्मासात्तद्द्रवीभूतं कृष्णं साधु समुद्धरेत् ।  
शिरोमध्ये क्षिपेत्कर्षं पूर्ववद्वेष्टनादिकम् ॥ १,१६.९६ ॥  
आ जन्म रञ्जयेत्केशांस्तच्च कापालरञ्जनम् ।  
भृङ्गी नीली वरा कृष्णायसं मदनबीजकम् ॥ १,१६.९७ ॥  
कोरण्टकुसुमं चूर्णमर्जुनस्य त्वचोद्भवम् ।  
अम्भोजमूलं जम्ब्वाश्च तत्सर्वं च समांशकम् ॥ १,१६.९८ ॥  
लोहभाण्डगतं कुर्यात्पक्षं भूमौ विनिक्षिपेत् ।  
हरेद्भाण्डगतं कल्कं कल्कात्तैलं चतुर्गुणम् ॥ १,१६.९९ ॥  
तैलाच्चतुर्गुणं भृङ्गरसस्तस्माच्चतुर्गुणः ।  
वराक्वाथः सर्वमिदं मन्दवह्नौ विपाचयेत् ॥ १,१६.१०० ॥  
तैलावशिष्टं विपचेत्तत्पिष्ट्वायसपात्रके ।  
निक्षिपेच्च परीक्षार्थं काकपक्षं विलेपयेत् ॥ १,१६.१०१ ॥  
तैलेन यदि कृष्णं तदौषधं सिद्धिदं भवेत् ।  
साधको मासमेकं तु तस्मिन्पात्रे विपाचितम् ॥ १,१६.१०२ ॥  
तेन लिप्ताः कचास्तस्य षण्मासाद्भ्रमरोपमाः ।  
चिञ्चाश्वत्थपलाशानां वासायाश्च द्रवैर्मुहुः ॥ १,१६.१०३ ॥  
द्रुतं पात्रगतं नागं चालयेद्भस्मतां व्रजेत् ।  
तावत्पचेन्नागभस्म पलं लोहस्य चूर्णकम् ॥ १,१६.१०४ ॥  
द्विपलं च वराचूर्णं त्रिपलं दाडिमत्वचः ।  
पलं चैतत्सर्वसमं काञ्जिकं लोहभाजने ॥ १,१६.१०५ ॥  
लोडयेत्पाचयेत्किंचित्क्षणं तल्लोहपात्रके ।  
आतपे धारयेद्भृङ्गकोरण्टरसभावितम् ॥ १,१६.१०६ ॥  
एकविंशद्दिनं भाव्यं भूयो भूयो द्रवं द्रवम् ।  
तेनैव लिप्ताश्चिकुराः पिञ्छतापिञ्छसन्निभाः ॥ १,१६.१०७ ॥  
कचरञ्जनयोगेषु कथिताकथितेषु च ।  
निशि लेपं तथैरण्डपत्रैश्च परिवेष्टनम् ॥ १,१६.१०८ ॥  
प्रातः स्नानमिदं कर्म सर्वसाधारणं स्मृतम् ।  
\[दिव्यौषधिग्रहणयोग्यस्थलनिर्देशः\]  
श्मशाने सलिले मार्गे गृहे देवालये तथा ॥ १,१६.१०९ ॥  
मलमूत्रयुतस्थाने ग्रामे गोष्ठे तरोरधः ।  
छायायां च विषप्राये कुशीते चान्यबाधिते ॥ १,१६.११० ॥  
एवंप्रायेषु देशेषु न ग्राह्या सिद्धमूलिका ।  
अरण्ये पर्वते तीरे नद्या तपवने शुचौ ॥ १,१६.१११ ॥  
शिलासङ्गिशुचिक्षेत्रे सिद्धक्षेत्रेऽब्धिरोधसि ।  
श्रीपर्वते हिमगिरौ तटाके विजने ह्रदे ॥ १,१६.११२ ॥  
गृह्णीयान्मूलिका जाता देहसिद्धिप्रदायिकाः ।  
\[दिव्यौषधिग्रहणविधिः\]  
सर्वेषां सिद्धमूलानां रक्षाबन्धनकर्मणि ॥ १,१६.११३ ॥  
खननेषूत्पाटनेषु ग्रहणेषु क्रमेण वै ।  
कथ्यन्ते मनवो दिव्याः सर्वसाधारणाः स्मृताः ॥ १,१६.११४ ॥  
पूर्वेद्युरेव सुस्नातः कृतदन्तविशोधनः ।  
अनुलिप्तः शुद्धवस्त्रो हृष्टः संयतमानसः ॥ १,१६.११५ ॥  
मौनी गन्धाक्षतोपेतो रक्षाबन्धनसूत्रिताम् ।  
पूर्वमन्वेषितां गत्वा मूलिकां स्वेष्टदायिकाम् ॥ १,१६.११६ ॥  
वितृणं परितः कृत्वा खात्वाम्बु परिषेचयेत् ।  
गन्धपुष्पाक्षतैः पूजां कृत्वा सूत्रेण बन्धयेत् ॥ १,१६.११७ ॥  
समन्त्रकं साधकेन्द्रः सोपवासो जितेन्द्रियः ।  
अत्रैव तिष्ठ कल्याणि मम कार्यकरी भव ॥ १,१६.११८ ॥  
मम कार्यकरी सिद्धा ततः स्वर्गं गमिष्यसि ।  
ओं ह्रीं नमस्तेऽमृतसम्भूते बलवीर्यविवर्धिनि बलमायुश्च मे देहि पापं मे जहि दूरतः ।  
ह्रीं फट् ।  
अनेनैव तु मन्त्रेण त्रिधा सूत्रेण वेष्टितम् ॥ १,१६.११९ ॥  
रक्षां बध्नीत तां स्पृष्ट्वा जपेदष्टोत्तरं शतम् ।  
ततः प्रातः समुत्थाय कृत्वा नित्यविधिं शुचिः ॥ १,१६.१२० ॥  
मूलिकां तां समासाद्य गन्धपुष्पाक्षतादिभिः ।  
सर्वोपचारैः सम्पूज्य बलिं दद्यात्सहेतुकाम् ॥ १,१६.१२१ ॥  
समन्त्रकं खनेद्धीमान्मन्त्रोऽयमपि कथ्यते ।  
येन त्वां खनते ब्रह्मा येन त्वां खनते भृगुः ॥ १,१६.१२२ ॥  
येनेन्द्रो वरुणो विष्णुस्तेन त्वामुपचक्रमे ।  
त्वामेवाहं खनिष्यामि मन्त्रपूतेन पाणिना ॥ १,१६.१२३ ॥  
एवं सम्प्रार्थयित्वादौ पश्चान्मन्त्रं समुच्चरेत् ।  
ओं श्रीं ह्रीं तममृतेश्वरि एहि एहि मम सकलसिद्धिं कुरु हुं फट् ।  
अनेनैव तु मन्त्रेण निखनेत्सिद्धिमूलिकाम् ॥ १,१६.१२४ ॥  
अथ तूत्पाटयेत्तां तु प्राञ्जलिः प्रार्थयेदिति ।  
मा उत्पते मा निपते मा च ते चान्यथा भवेत् ।  
ओं ह्रीं चण्ड हुं फट्स्वाहा ।  
उत्पाटयेदनेनैव मन्त्रेण परमेश्वरि ।  
अच्छिन्नमूलामादाय शुद्धवस्त्राभिवेष्टिताम् ॥ १,१६.१२५ ॥  
क्षिप्त्वा पटलिकायां च स्ववेश्मनि शुचिस्थले ।  
निचये हृष्टमनसा निदध्यात्पारणं ततः ॥ १,१६.१२६ ॥  
ओं नमो भैरवाय महासिद्धिप्रदायकाय आपदुत्तरणाय हुं फट् ।  
अनेनैव तु मन्त्रेण गृहीत्वा गृहमानयेत् ॥ १,१६.१२७ ॥


आक्, १, १७  
\[उषःपानरसायनम्\]  
अथ प्रीतमना देवी पप्रच्छ परमेश्वरी ।  
श्रीभैरवी ।  
आदिभैरव देवेश सृष्टिस्थित्यन्तकारण ॥ १,१७.१ ॥  
सर्वज्ञ शिव लोकेश त्वत्प्रसादान्मया विभो ।  
रसायनानि दिव्यानि श्रुतानि विविधानि च ॥ १,१७.२ ॥  
सुसाध्यं सुलभं दिव्यं सद्यः प्रत्ययकारणम् ।  
बालस्त्रीषण्ढवृद्धानां रोगार्तानां विशेषतः ॥ १,१७.३ ॥  
योग्यं रसायनार्हाणां ब्रूहि देव कृपानिधे ।  
ततः स्मेराननाम्भोजो भैरवो भवभैरवः ॥ १,१७.४ ॥  
श्रीभैरवः ।  
शृणु देवि प्रवक्ष्यामि सर्वयोग्यं सुखङ्करम् ।  
पावनं सुलभं चान्तर्बहिरंहोविनाशनम् ॥ १,१७.५ ॥  
यस्माज्जगन्ति जातानि प्राणाः प्राणभृतामपि ।  
त्रायते विश्वमखिलं सर्वदेवात्मकं प्रिये ॥ १,१७.६ ॥  
त्रिदोषशमनं सौख्यं पथ्यं सर्वरसाधिकम् ।  
षड्जीवनादिगुणयुग्रसयुक्तं बलप्रदम् ॥ १,१७.७ ॥  
जीवनं च बलं प्रायः प्राणिनामग्निमूलकम् ।  
तस्याग्निरिन्धनं तोयं तस्मात्तोयं पिबेद्बुधः ॥ १,१७.८ ॥  
वैद्युतो बाडवो वह्निर्जाठरश्च त्रयोऽग्नयः ।  
अबिन्धनाः स्युरन्येषां काष्ठादीनीन्धनानि हि ॥ १,१७.९ ॥  
तस्माद्देवि शिवं वच्मि शृणु तोयरसायनम् ।  
पूरयेन्नूतनघटे प्रातः शोध्यैश्च वारिभिः ॥ १,१७.१० ॥  
गाङ्गेयैर्वाथ नादेयैस्ताटाकैर्वापि सारसैः ।  
कौपैर्वा चापि वै घर्मैर्वार्षिकैर्वा यथाभवैः ॥ १,१७.११ ॥  
तद्घटं स्थापयेन्मञ्चे दिव्यभास्कररश्मिभिः ।  
नष्टदोषं निशायां च चन्द्रामृतकराप्लुतम् ॥ १,१७.१२ ॥  
एलोशीरककर्पूरचन्दनैरधिवासितम् ।  
पाटलीकेतकीजातिमल्लिकोत्पलवासितम् ॥ १,१७.१३ ॥  
उशीरतालवृन्तेन तोयसिक्तेन मन्द्रतः ।  
मुहुर्मुहुर्वीजितं तु हंसोदकमुदाहृतम् ॥ १,१७.१४ ॥  
अनुराधोदयात्पूर्वं नास्पृष्टमलमूत्रकम् ।  
पिबेत्तोयं ततः कुर्यान्मलमूत्रविसर्जनम् ॥ १,१७.१५ ॥  
सन्ध्यावन्दनकर्मादि कुर्वन्स्वेच्छाशनो भवेत् ।  
एकाब्दबालको नित्यं पिबेत्तोयं पलं पलम् ॥ १,१७.१६ ॥  
एवं षोडशवर्षान्तं प्रत्यब्दं च पलं पलम् ।  
वर्धयेत्क्रमशो धीमान्पलषोडशिकावधि ॥ १,१७.१७ ॥  
षोडशाब्दात्परं सेव्यं षोडशप्रसृतं जलम् ।  
एवं विंशतिवर्षान्तं नित्यं सेवेत सादरम् ॥ १,१७.१८ ॥  
अनेन व्याधयः सर्वे विनश्यन्ति न संशयः ।  
जीवेद्वर्षशतं बुद्धिबलेन्द्रियसुखान्वितः ॥ १,१७.१९ ॥  
प्रसृतं च पिबेदष्टपलं दीर्घायुषाय च ।  
यथा वह्निबलं तोयं त्र्यहाद्वा पञ्चवासरात् ॥ १,१७.२० ॥  
सप्ताहाद्वा क्रमात्प्राज्ञः प्रसृतं प्रसृतं तथा ।  
पुनस्तु कुडवं वापि वर्धयेत्तच्छनैः शनैः ॥ १,१७.२१ ॥  
षोडशप्रसृतं यावत्तावत्सेव्यं ततः परम् ।  
यथा यथाम्बुनो वृद्धिस्तथा दोषः प्रशाम्यति ॥ १,१७.२२ ॥  
षण्मासं वा वत्सरं वा वाद्यन्तं वा पिबेज्जलम् ।  
यथा वृद्धिस्तथा ह्रासो यावच्चुलुकमात्रकम् ॥ १,१७.२३ ॥  
उपवासं दिवा रात्रौ पथ्याशी तत्परित्यजेत् ।  
आत्यन्तिके च व्यायामे सति वाञ्जलिमात्रकम् ॥ १,१७.२४ ॥  
पादमर्धं त्रिपादं वा यथा सेवाञ्जलिं पिबेत् ।  
मध्वाज्यतैलदुग्धाज्यजलाद्यन्यतमैर्युतम् ॥ १,१७.२५ ॥  
हन्याच्छीघ्रं वातरोगमथवास्यस्थभेषजैः ।  
तत्तद्रोगोपशमनं भक्षयित्वा च भेषजम् ॥ १,१७.२६ ॥  
ततो जलं वा प्रपिबेन्मुहूर्ते वा गते सति ।  
जीर्णे वा सलिले सेव्यं भोजनान्तेऽथवा निशि ॥ १,१७.२७ ॥  
ज्वरादिरोगे संजात उपवासो भवेद्यदि ।  
पिबेदर्धं च पूर्वस्माल्लघ्वाहारी यथासुखम् ॥ १,१७.२८ ॥  
उपवासो व्रतार्थं चेत्तत्क्षीरं वा पलं निशि ।  
रात्रावभोजनं देवि जठरे वारि शुष्यति ॥ १,१७.२९ ॥  
अर्धं वा प्राञ्जलिं वारि पिबेन्नित्यं प्रयत्नतः ।  
सर्वत्राहारसत्वाग्निसाम्यं वारि पिबेत्सुधीः ॥ १,१७.३० ॥  
विण्मूत्रोत्सर्जनं ब्राह्मान्मुहूर्तात्पूर्वतो यदि ।  
ततः पीत्वैव सलिलं विण्मूत्रं च विसर्जयेत् ॥ १,१७.३१ ॥  
वारि पूतं विषं त्वल्पं विण्मूत्रोत्सर्जनात्परम् ।  
अज्ञातवेले रात्रौ चेत्पिबेत्तोयं पुनः प्रगे ॥ १,१७.३२ ॥  
पादं वाथ चतुर्थांशमञ्जलिं वा पिबेज्जलम् ।  
\[जलपानकल्पे पथ्यमपथ्यञ्च\]  
गोधूमषष्टिशाल्यन्नं यवजाङ्गलजामिषम् ॥ १,१७.३३ ॥  
गव्यं सर्पिर्दधि क्षीरमुदश्विन्नवनीतकम् ।  
मध्विक्षुदाडिमद्राक्षामोचखर्जूरशर्कराः ॥ १,१७.३४ ॥  
सहकारफलं धात्री नालिकेरजलं नवम् ।  
कूष्माण्डालाबुरुनिम्बपत्रफलानि च ॥ १,१७.३५ ॥  
पत्रपुष्पफलं शिग्रोर्मुद्गयूषरसौ कृतौ ।  
सुनिषण्णकगोरण्टी जीवन्तीद्वयकं तथा ॥ १,१७.३६ ॥  
राजवृक्षकशोथघ्नी चिल्ली वापि लघुच्छदा ।  
शतावरी तण्डुली च मत्स्याक्षी च विदारिका ॥ १,१७.३७ ॥  
उपोदकी च वार्त्ताकी कारवल्लीफलानि च ।  
लघुकोशातकी लक्ष्मी पटोलं तालमूलकम् ॥ १,१७.३८ ॥  
मोचायाः कुसुमं दण्डफलानि क्षुद्रदन्तिका ।  
सदाफलं च मत्स्याण्डी शृङ्गवेरं च सैन्धवम् ॥ १,१७.३९ ॥  
फलपूराम्लकं पक्वधात्रीफलमलर्ककः ।  
वायसी कुन्तली चैव वसुकन्यालिका तथा ॥ १,१७.४० ॥  
कुस्तुम्बरी च सरसी शार्ङ्गेरी चक्रमर्दकः ।  
मण्डूकपर्णी पालक्याः पत्रं गाङ्गेरुकं तथा ॥ १,१७.४१ ॥  
आखुकर्णी कासमर्दपत्रं गाङ्गेरुकं तथा ।  
संस्कारार्थं च कैडर्यसैन्धवोषणजारकाः ॥ १,१७.४२ ॥  
सर्वेऽपि मधुरप्रायाः स्वादुशीताः सुखप्रदाः ।  
कतकस्य च पथ्यायाः शलाटुं लवणाक्तकम् ॥ १,१७.४३ ॥  
नीलोत्पलाब्जयोर्नालपुष्पशालूककेसराः ।  
स्नेहयुक्तं भजेत्स्नानं श्वेताम्बरधरः शुचिः ॥ १,१७.४४ ॥  
कस्तूरीचन्दनहिमकर्पूरैरनुलेपनम् ।  
मन्दानिलं पुष्पमाल्यं कौमुदीरत्नभूषणम् ॥ १,१७.४५ ॥  
पथ्यं रुच्यं जलीयं च स्वादुप्रायं च सद्रवम् ।  
घृतक्षीरयुतं भक्तं भुञ्जीतोदकसेवकः ॥ १,१७.४६ ॥  
ताम्बूलचर्वणं कुर्यात्सकर्पूरं सुखासनम् ।  
नारिकेलजलं सायं निशि क्षीरं सशर्करम् ॥ १,१७.४७ ॥  
शाल्मली तूलशय्या च निशि निद्रा यथासुखम् ।  
ऊनातिमात्रविष्टम्भिविबन्ध्युष्णखराणि च ॥ १,१७.४८ ॥  
रूक्षाहृद्यस्थिरगुरुपिच्छिलाकालभोजनम् ।  
कुल्माषबृहतीचोषद्वयालाबुनिरूढकम् ॥ १,१७.४९ ॥  
कुलुत्थयूषकालिङ्गगुञ्जावृक्षफलं तथा ।  
पलाण्डु लशुनं सर्वकन्दं सिद्धार्थकं तथा ॥ १,१७.५० ॥  
अजाङ्गलं पलं मत्स्यं किंचित्क्षीरान्नभोजनम् ।  
अनुक्तशाकमन्नं च फलं क्षीरयुतं पलम् ॥ १,१७.५१ ॥  
सर्वक्षीरयुतान्सर्वान्रसानमधुरानपि ।  
तिलतैलं च तत्कल्कमेतैः संयुक्तमौषधम् ॥ १,१७.५२ ॥  
बहुभाष्यातपछायासमचिन्ताध्वरोषणम् ।  
शोकवाहनभीतिश्चालस्यात्यन्तरतं तथा ॥ १,१७.५३ ॥  
मूर्ध्नि भारवहश्चांभस्तरणं चोपवासकम् ।  
व्यायामेर्ष्यादिवास्वापो निशि जागरणं तथा ॥ १,१७.५४ ॥  
पुरोवातो हिमं धूलिर्वातप्रायस्थलं तथा ।  
धूमप्रायगृहं तल्पं कार्पासपरिकल्पितम् ॥ १,१७.५५ ॥  
अग्निः श्रमाम्बुजननं तथोष्णाम्बरधारणम् ।  
कौशेयधारणं तूर्वोस्ताडनं कठिनासनम् ॥ १,१७.५६ ॥  
उष्णालयक्षारकूपसलिलं कटुतिक्तकौ ।  
अम्लः कषायतिक्तश्च रामठं च विरूक्षकम् ॥ १,१७.५७ ॥  
मदिरा च वसा मज्जा मूत्रं दुष्टजलानि च ।  
मदं शीतमनारोग्यं भोजनं तैलवर्जितम् ॥ १,१७.५८ ॥  
अभ्यङ्गं काञ्जिकं शीतं रोगाभावे कषायकम् ।  
विदाहि शोषणं मूर्ध्नि स्नानमप्युष्णवारिभिः ॥ १,१७.५९ ॥  
कारणं दोषकोपानां निन्द्यमन्यद्विवर्जयेत् ।  
\[पीतजलजीर्णलक्षणम्\]  
स्वस्थः पीत्वा सुखासीनः सलिलं वाग्यतः शुचिः ॥ १,१७.६० ॥  
विसर्जयेन्मलं मूत्रं ताम्बूलादींश्च वर्जयेत् ।  
यावज्जलं पिबेत्तावन्मूत्रं निर्याति चेत्तदा ॥ १,१७.६१ ॥  
जलं जीर्णं विजानीयादौषधेन विना यदा ।  
निर्गच्छेत्सलिलं पीतं तदा स्वस्थतरो मतः ॥ १,१७.६२ ॥  
निर्गते पीतसलिले निःशेषे क्षुत्प्रजायते ।  
तैलाभ्यङ्गं ततः कुर्याद्विहितं पथ्यमाचरेत् ॥ १,१७.६३ ॥  
\[जलाजीर्णलक्षणं तत्परिहारश्च\]  
परिहारं विना रोगा जायन्ते नाविचारतः ।  
श्रमः क्लमश्च वमनं शिरस्तोदः शिरोभ्रमः ॥ १,१७.६४ ॥  
सलिलस्तम्भशोषौ चाभिष्यन्दो वेगरोधनम् ।  
गुल्मोदावर्तकौ वह्निसदनं गात्रभञ्जनम् ॥ १,१७.६५ ॥  
तोदो बस्तौ मेहने च वक्षणे हृदि लोचने ।  
जङ्घोद्वेष्टनकं श्वासो भुक्तिद्वेषस्त्वरोचकः ॥ १,१७.६६ ॥  
अश्मरी पीनसः कासस्त्वतिसारश्च दुस्तरः ।  
सकृदम्भोविशोषश्चेद्रूक्षायासादिकर्मभिः ॥ १,१७.६७ ॥  
स दोषो न तु विज्ञेयो दोषस्तंभोऽसकृद्यदि ।  
प्रपीते सलिले स्तब्धे चिकित्सात्र विधीयते ॥ १,१७.६८ ॥  
कूष्माण्डपत्रैरुदरं बस्तिं चाच्छादयेत्सुधीः ।  
मूत्रमोचनकृल्लेपं विदध्याज्जलमुक्तये ॥ १,१७.६९ ॥  
यद्वाज्यधात्रीलिप्ताङ्गस्नानं कुर्याद्रसायनम् ।  
सगुडं वा पिबेत्क्षीरं तक्रं वा शर्करान्वितम् ॥ १,१७.७० ॥  
नालिकेरोदकैर्वापि ससितोर्वारुबीजकम् ।  
कष्टाज्जीर्णं जलं यस्य भुक्तेः प्राक्सर्पिराददेत् ॥ १,१७.७१ ॥  
यद्वा तिष्ठेच्चिरं चाप्सु स्नायाद्धात्र्यादिभिर्हिमैः ।  
यद्वा स्तब्धे जले पीते स्वादुशीतैर्विशोधयेत् ॥ १,१७.७२ ॥  
कृष्णामदनसिन्धूत्थैः कल्कैर्मधुयुतैर्वमेत् ।  
पथ्याचूर्णं नालिकेरजलैः पीत्वा विरेचयेत् ॥ १,१७.७३ ॥  
यद्वा त्रिजातकव्योषक्रिमिघ्नामलकाब्दकैः ।  
त्रिवृत्सर्वसमा योज्या ह्येतत्सर्वसमा सिता ॥ १,१७.७४ ॥  
सक्षौद्रगुलिकां कृत्वा लिहेदम्भोविमुक्तये ।  
रात्रौ वरा सेविता चेत्सर्वदोषविनाशिनी ॥ १,१७.७५ ॥  
नाभेरधश्चार्द्रपटं क्षणमात्रं निधापयेत् ।  
अवगाहेन शीताम्भो मूर्ध्नि वा शीतवारि च ॥ १,१७.७६ ॥  
निक्षिपेदथवा सार्द्रसिकतातल्पशोभिते ।  
धारागृहे वा चासीत त्रपुसोर्वारुबीजकम् ॥ १,१७.७७ ॥  
वरीद्राक्षाम्बुना पेयं वा तु काश्मीरजं वृषम् ।  
द्राक्षारसेन वा पेयं कर्कटीबीजकानि च ॥ १,१७.७८ ॥  
तण्डुलक्षालनजलैर्मधुकं वाथ शर्कराम् ।  
सद्राक्षं च गुडं दार्वीं तण्डुलोदकयोगतः ॥ १,१७.७९ ॥  
यद्वा धात्रीफलरसैर्गोस्तनीं शर्करान्विताम् ।  
वरीं वा शर्करायुक्तां द्राक्षां वा मस्तुना सह ॥ १,१७.८० ॥  
जलेन वा गुडं पेयं नालिकेरजलेन वा ।  
तुगाक्षीरीभवं कल्कं वापि कर्कारुबीजकम् ॥ १,१७.८१ ॥  
कल्पं वा तामलक्याश्च मूलं वा यष्टिकल्ककम् ।  
पिशाचकदलीपक्वफलं क्षौद्रसितान्वितम् ॥ १,१७.८२ ॥  
नालिकेरजलैर्वापि तक्रैर्वा मस्तुनापि वा ।  
रम्भाकन्दजलैर्वापि क्षीरैर्वामलकीरसैः ॥ १,१७.८३ ॥  
यद्वामृतारसैर्वापि कूष्माण्डस्वरसेन वा ।  
दाडिमस्य रसैर्वापि त्वभीरोश्च रसैस्तथा ॥ १,१७.८४ ॥  
अलाबोश्च रसैर्वापि पिबेदेलां सशर्कराम् ।  
कदलीकन्दयष्ट्याह्वश्वदंष्ट्राश्च कशेरुकाः ॥ १,१७.८५ ॥  
तृणपञ्चकमूलानि शुक्रा चैव शतावरी ।  
एतेषां कदलीकन्दप्रमुखानां कषायकम् ॥ १,१७.८६ ॥  
सक्षौद्रं ससितं वापि पेयं जलविमुक्तये ।  
\[उषःपानगुणाः\]  
एवं ब्राह्मे मुहूर्ते यत्पीतं वारि रसायनम् ॥ १,१७.८७ ॥  
दोषानशेषान् शमयेद्रोगानपि विनाशयेत् ।  
रक्तवातं च वातांश्च हृद्रोगं श्वासकासकम् ॥ १,१७.८८ ॥  
रक्तपित्तं च पित्तानि ग्रहणीछर्द्यरोचकान् ।  
क्षयमूर्च्छाकुष्ठमेहमोहगण्डार्बुदान् गदान् ॥ १,१७.८९ ॥  
गुल्मप्लीहाश्मरीशूलानाहाजीर्णविषूचिकाः ।  
क्रिमिं पाण्डुं कामिलां च हलीमकविसर्पकाः ॥ १,१७.९० ॥  
व्रणं च श्वयथुं श्वित्रमग्निसादं त्रिधा विषम् ।  
जत्रूर्ध्वगुह्यकान् रोगानपस्मारं च विभ्रमम् ॥ १,१७.९१ ॥  
ज्वरानाध्मानजठरमूत्राघातगुदाङ्कुरान् ।  
वलीपलितनिर्मुक्तो जीवेत्त्रिशतवत्सरम् ॥ १,१७.९२ ॥  
स्थिरधीर्बलवान्धीरः कान्तः कान्तामनोभवः ।  
\[नासापानरसायनम्\]  
नासापुटाभ्यां सलिलं यस्तु प्रातः पिबेन्नरः ॥ १,१७.९३ ॥  
शुक्तिमात्रं प्रतिदिनं पथ्याशी विजितेन्द्रियः ।  
इन्द्रियाणां पटुत्वं च वलीपलितनाशनम् ॥ १,१७.९४ ॥  
शतायुष्यमवाप्नोति नासारन्ध्ररसायनम् ॥ १,१७.९५ ॥


आक्, १, १९  
\[ऋतुचर्या, कालविभागः\]  
श्रीभैरवी ।  
भगवन् त्वत्प्रसादेन नित्याचारक्रमः श्रुतः ।  
स्वामिन्नैमित्तिकाचारं श्रोतुं वाञ्छास्ति मे वद ॥ १,१९.१ ॥  
श्रीभैरवः ।  
तच्छृणु त्वं महादेवि ब्रूमि नैमित्तिकीं विधिम् ।  
कालाधीनः स तु भवेदनपायोऽमितः सदा ॥ १,१९.२ ॥  
अनादिनिधनः सूक्ष्मः स्थूलो व्याप्तः सदातनः ।  
ब्रह्मादयश्च सूर्याद्या महाभूतादयः परे ॥ १,१९.३ ॥  
कालानुसारिणः सर्वे प्रयत्ने कालरूपिणः ।  
कालादेव हि जायन्ते लीयन्ते तत्र सर्वदा ॥ १,१९.४ ॥  
यः कालः सोऽहमेवेति त्वं च कालप्रवर्तिनी ।  
तस्माज्जन्मभृतां जन्मनिधनाय निवेद्यते ॥ १,१९.५ ॥  
अविभाज्यो हि कालोऽयं तथापि प्रविभज्यते ।  
तीक्ष्णसूच्याब्दपत्रं तु यावत्कालेन भिद्यते ॥ १,१९.६ ॥  
स कालो लव इत्युक्तस्त्रुटी त्रिंशल्लवैर्भवेत् ।  
तद्योऽयं स्यात्त्रुटिः कालो मात्रा स्यात्तद्द्वयान्विता ॥ १,१९.७ ॥  
दृक्पक्ष्मणोः परिक्षेपः स तु मात्रा प्रशस्यते ।  
मात्राष्टादशभिः काष्ठा काष्ठात्रिंशद्युता कला ॥ १,१९.८ ॥  
कलात्रिंशत्क्षणः प्रोक्तः क्षणैः षड्भिश्च नाडिका ।  
नाडीद्वयं मुहूर्तः स्यात्तैश्चतुर्भिश्च यामकः ॥ १,१९.९ ॥  
यामैश्चतुर्भिर्दिवसस्तथा रात्रिर्भवेत्प्रिये ।  
एवं दिवानिशं किं तु पूर्वाह्णो दश नाडिकाः ॥ १,१९.१० ॥  
मध्याह्ने दश नाडी स्यादपराह्णस्तथैव च ।  
पूर्वरात्रं चार्धरात्रं तथैवापररात्रकम् ॥ १,१९.११ ॥  
दिवसैः पञ्चदशभिः पक्षः स्याच्छुक्लसंज्ञकः ।  
द्वितीयः कृष्णपक्षः स्याद्द्वाभ्यां मासस्तु जायते ॥ १,१९.१२ ॥  
मासाभ्यामृतुसंज्ञा स्यादृतुभ्यां कालसंज्ञकः ।  
ऋतुत्रयं स्यादयनं द्वाभ्यां संवत्सरो भवेत् ॥ १,१९.१३ ॥  
अष्टादशप्रकारेण कालस्तस्माद्विभज्यते ।  
माघादिमासाः क्रमशो भवन्ति शिशिरादयः ॥ १,१९.१४ ॥  
शिशिरश्च वसन्तश्च ग्रीष्मो वर्षा शरद्धिमः ।  
ऋतवो दक्षिणं तेषां कथयामि शृणु प्रिये ॥ १,१९.१५ ॥  
\[हेमन्तर्तुस्वरूपम्\]  
तत्र सूर्यो दिशश्चैव हिमानीकलुषीकृताः ।  
धूमधूम्ररजोमन्दो वायुः शीतप्रबोधनः ॥ १,१९.१६ ॥  
रोमाञ्चकारी कौबेरो लवल्यः पुष्पितास्तदा ।  
पुंनागलोध्रफलिनीपुष्पामोदितषट्पदाः ॥ १,१९.१७ ॥  
गजवाजीगोमहिषीकाकाजाद्याश्च गर्विताः ।  
सरित्प्रालेयपटलसंछन्नशकुनादयः ॥ १,१९.१८ ॥  
सोष्णबाष्पजलाः कूपाः पश्य हैमन्तिके ऋतौ ।  
\[शिशिरर्तुस्वरूपम्\]  
एवं हि शिशिरे काले चयं याति कफः स्वतः ॥ १,१९.१९ ॥  
\[वसन्तर्तुस्वरूपम्\]  
वसन्ते विमला दिक्काः सूर्यश्चारुणदीधितः ।  
मलयानिलसञ्चारो नवपल्लवशोभिताः ॥ १,१९.२० ॥  
नवीनत्वक्पलाशाढ्या वृक्षाः सर्वत्र पुष्पिताः ।  
सहकाशोकबकुलमाधवीचम्पकोद्भवैः ॥ १,१९.२१ ॥  
पलाशकादिमैः पुष्पैः प्रविभाति वनस्थली ।  
भ्रमद्भ्रमरनिध्वानकोकिलालापसंकुला ॥ १,१९.२२ ॥  
श्लेष्मकोपश्च भवति कालः सर्वोत्तमो ह्ययम् ।  
\[ग्रीष्मर्तुस्वरूपम्\]  
ग्रीष्मे तीक्ष्णकरश्चण्डोऽतसीकुसुमसन्निभः ॥ १,१९.२३ ॥  
संतापितमहीदिक्कः शोषिताशेषभूरसः ।  
दावाग्निनातिज्वलिता दिशो भूमिश्च धूसराः ॥ १,१९.२४ ॥  
नैरृतो वायुरत्युग्रो वात्या चोग्रासुखा भवेत् ।  
आतपस्वेदपवनैः प्राणिनो ज्वरिता इव ॥ १,१९.२५ ॥  
संतप्तक्रोडमहिषमातङ्गैराकुलीकृताः ।  
चण्डाशुकिरणोत्तप्तशुष्कस्वल्पजलान्विताः ॥ १,१९.२६ ॥  
कल्लोलितास्तटाकाद्याः संतप्तजलजन्तवः ।  
जीर्णशुष्कविशीर्णैश्च पर्णैश्च पतितैर्द्रुमाः ॥ १,१९.२७ ॥  
सोष्माश्छायाविहीनाश्च वायुव्याकुलिता भृशम् ।  
शुष्कपत्रलतागुल्माः शिरीषाः कुसुमोज्ज्वलाः ॥ १,१९.२८ ॥  
श्लेष्मक्षयश्चानुदिनं तस्माद्वायोश्चयो भवेत् ।  
\[वर्षर्तुस्वरूपम्\]  
वर्षर्तौ पश्चिमो वायुर्मही नवतृणावृता ॥ १,१९.२९ ॥  
भिन्नैस्तथाञ्जनाभैश्च जलदैश्छादिताखिला ।  
शक्रगोपावृता पृथ्वी सर्वसस्यमनोहरा ॥ १,१९.३० ॥  
भूलतानिवहच्छन्ना जलक्लिन्ना च पङ्किला ।  
मत्तकेकिकुलक्रीडानृत्तविस्तीर्णपिञ्छका ॥ १,१९.३१ ॥  
भेकभीकरनिध्वानबधिरीकृतदिङ्मुखा ।  
कदम्बकदलीजातिकुटजामोदमेदुरा ॥ १,१९.३२ ॥  
धाराधराम्बुधाराभिघातनष्टसरोरुहा ।  
प्रभूतसलिलापूर्णसोपाना दीर्घिका भृशम् ॥ १,१९.३३ ॥  
पतिसंयोगसदृशमहाकारा महाजलाः ।  
पूर्णोभयतटान्ताश्च नद्यः सकलुषोदकाः ॥ १,१९.३४ ॥  
नभः स्तनितजीमूतप्रोद्यद्विद्युत्प्रदीपितम् ।  
अन्योन्याम्बुदसंघट्टजातनिर्घोषभीकरम् ॥ १,१९.३५ ॥  
इन्द्रचापलसन्मेघच्छादितार्केन्दुमण्डलम् ।  
वनं हृष्टाजमहिषकिटिचातकसङ्कुलम् ॥ १,१९.३६ ॥  
श्लेष्मा क्षीणतरो वायोः कोपः पित्तचयस्तदा ।  
\[शरदृतुस्वरूपम्\]  
शरदि स्फुरिताभाश्च भानोस्तीक्ष्णा मरीचयः ॥ १,१९.३७ ॥  
प्रक्षीणवारिविमलवारिदोन्मुक्तमार्गकाः ।  
ज्योत्स्नामृतरसासिक्तमोदिताखिलजन्तवः ॥ १,१९.३८ ॥  
स्फुरितोडुकुलाकीर्णा रात्रयश्च मनोहराः ।  
विमलाकाशरुचिराः कामलीलोत्सवप्रदाः ॥ १,१९.३९ ॥  
मही चाश्यानपङ्का च कणिकापूर्णशालिका ।  
सदस्यः फुल्लकमलकुमुदोत्पलमण्डिताः ॥ १,१९.४० ॥  
प्रहृष्टमीनहंसालीलीलालोलतरङ्गिकाः ।  
अमलाम्बुसराकीर्णाः स्नानपानहितप्रदाः ॥ १,१९.४१ ॥  
दिशः प्रफुल्लरुचिरकाशचामरशोभिताः ।  
विमलामोदितक्रोञ्चमल्लिकापरिमण्डिताः ॥ १,१९.४२ ॥  
सप्तच्छदरजोयोगदृप्तदन्तिकुलं वनम् ।  
प्रक्षीयते तदा वायुः पित्तं कुप्यति पार्वति ॥ १,१९.४३ ॥  
\[आदानविसर्गकालस्वरूपम्\]  
दिवानिशादिमध्यान्ते श्लेष्मपित्तसमीरणाः ।  
कुप्यन्ति ऋतवः सर्वे प्रवर्तन्ते क्रमाच्छिवे ॥ १,१९.४४ ॥  
दिनमाग्नेयरूपं स्याद्रात्रिः सौम्यमयी भवेत् ।  
द्वौ च पक्षौ तदा देवि ऋतू हेमन्तशैशिरौ ॥ १,१९.४५ ॥  
तौ ऋतू हिमकालः स्यादुष्णौ मधुनिदाघकौ ।  
प्रावृट्शरदृतू ज्ञेयौ वर्षाकालः स उच्यते ॥ १,१९.४६ ॥  
ऋतुभिः शिशिराद्यैस्तत्त्रिभिः स्यादुत्तरायणम् ।  
तदा ज्ञेयमिति ज्ञेयमादानं तद्भवेत्प्रिये ॥ १,१९.४७ ॥  
सूर्यानिलौ स्वभावेन भूमिसौम्यरसापहौ ।  
किंतु मार्गवशादेतावत्युष्णखररूक्षकौ ॥ १,१९.४८ ॥  
आददाते बलं तेजः प्राणिनां प्रतिवासरम् ।  
तिक्तः कषायकटुकौ प्रबलाः स्युर्यथोत्तरम् ॥ १,१९.४९ ॥  
प्रावृडाद्यैश्च ऋतुभिस्त्रिभिः स्याद्दक्षिणायनम् ।  
एतत्सोमात्मकं विद्धि विसर्गाख्यमिति स्मृतम् ॥ १,१९.५० ॥  
प्रकृत्या शीतला वृष्ट्या वायुसोमाम्बुदाः परम् ।  
बलिनः स्युर्यतस्तस्मात्सूर्यः क्षीणरुचिर्भवेत् ॥ १,१९.५१ ॥  
गते भूतलतापेऽस्मिन् प्राणिनां प्रतिवासरम् ।  
कालो बलं विसृजति प्रबलाः स्युर्यथोत्तरम् ॥ १,१९.५२ ॥  
अत्राम्ललवणौ स्वादू रसाः स्निग्धा भवन्ति हि ।  
हेमन्ते शिशिरे पूर्णं मधौ शरदि मध्यमम् ॥ १,१९.५३ ॥  
ग्रीष्मे प्रावृषि शीतं स्यात्सर्वेषां प्राणिनां बलम् ।  
\[हेमन्तर्तुचर्या\]  
रसस्य बलिनः शीतसंवृतत्वाद्धिमागमे ॥ १,१९.५४ ॥  
कोष्ठाग्नेश्चाविकीर्णत्वात्पिण्डितो जठरे यतः ।  
ततो बलीयान् कोष्ठाग्निस्तस्मिन् स्वल्पाशनो यदि ॥ १,१९.५५ ॥  
वायुना दीप्यते वह्निः पचेद्धातून् रसादिकान् ।  
तस्माद्धिमागमे सेव्यो मधुरो लवणाम्लकः ॥ १,१९.५६ ॥  
अथ दैर्घ्यान्निशानां तु क्षुधा प्रातस्तरां भवेत् ।  
दिनचर्याप्रकारेण विसृजन्मलमूत्रकम् ॥ १,१९.५७ ॥  
दन्तकाष्ठादिकं सर्वं विदध्यात्परमेश्वरि ।  
ततो मूर्धार्हवातघ्नतैलेनाभ्यङ्गमाचरेत् ॥ १,१९.५८ ॥  
गात्राभ्यङ्गं मर्दनं च यावच्छक्यं च यथासुखम् ।  
कुशलैर्बाहुयुद्धं च यावच्छक्यं भजेत्ततः ॥ १,१९.५९ ॥  
गोधूमचणकैर्मुद्गैर्हृततैलो यथाविधि ।  
स्नात्वा कौशेयेके रक्ते लघुन्युष्णे सुसान्द्रके ॥ १,१९.६० ॥  
वाससी परिधायैव कस्तूर्या कुङ्कुमेन च ।  
कालागरुद्रवेणैव चर्चां कुर्वीत विग्रहे ॥ १,१९.६१ ॥  
धूपयेद्देहचिकुरान्कालागरुजधूपतः ।  
चम्पकं बकुलं पुष्पं शतपत्रं च कैतकम् ॥ १,१९.६२ ॥  
जवाद्यैरुपलिप्तानि कृत्वा शिरसि धारयेत् ।  
गुडासवं मद्यमण्डं मद्यं मांसं च मेदुरम् ॥ १,१९.६३ ॥  
स्निग्धं मांसरसं सोष्णं माषगोधूमपिष्टजान् ।  
इक्षुक्षीरविकारांश्च सोष्णमन्नं तिलोद्भवम् ॥ १,१९.६४ ॥  
शौचे सुखोष्णं सलिलं सोष्मलं चारु मन्दिरम् ।  
शयनं कौथकश्लक्ष्णमृदुलाजिनकम्बलैः ॥ १,१९.६५ ॥  
प्रावारैः शुभकौशेयैः क्रमेणास्तृतमुज्ज्वलम् ।  
भजेदवृद्धसूर्यांशून् पृष्ठभागेन शाम्भवि ॥ १,१९.६६ ॥  
स्वेदं चोपानहं नित्यं हसन्तीतीव्रतापिते ।  
गर्भगेहे निवासं च वृत्तपीनोन्नतस्तनीः ॥ १,१९.६७ ॥  
रथाङ्गवृत्तसुश्रोण्यो रम्भास्तम्भोरुमण्डिताः ।  
मद्यपानमदोन्मत्ता वस्त्रस्रग्गन्धशोभिताः ॥ १,१९.६८ ॥  
प्रियाः प्रीताः समाश्लिष्येन्न बाधा शीतदोषजा ।  
कस्तूरी कुङ्कुमं चन्द्रं लवङ्गं जातिकाफलम् ॥ १,१९.६९ ॥  
प्रत्येकं निष्कमेकं स्यात्सारः खदिरसम्भवः ।  
युञ्ज्यात्षोडशनिष्कं च सर्वं पेष्यं हिमाम्बुना ॥ १,१९.७० ॥  
गुलिकां मरिचाकारां कुर्याद्दौर्गन्ध्यनाशिनीम् ।  
वातश्लेष्महरा रुच्या गुटिकैषा प्रकीर्तिता ॥ १,१९.७१ ॥  
गुट्यन्वितं च ताम्बूलं यथेष्टं भक्षयेत्सदा ।  
एवं हेमन्तचर्या स्यात्शिशिरेऽप्यमुमाचरेत् ॥ १,१९.७२ ॥  
श्लेष्मा चितः स्यान्नितरां भजेद्धैमन्तिकं विधिम् ।  
अत्रादानभवं रूक्षं भवेच्छीतो महत्तरः ॥ १,१९.७३ ॥  
\[वसन्तर्तुचर्या\]  
शिशिरे तु चितः श्लेष्मा वसन्तेऽर्कांशुविद्रुतः ।  
नाशयेज्जाठरं वह्निं स्वयं तोयस्वभावतः ॥ १,१९.७४ ॥  
जनयेद्रोगमखिलं तस्माच्छीघ्रं कफं जयेत् ।  
अथ वासन्तिकां चर्यां कथयामि मम प्रिये ॥ १,१९.७५ ॥  
तीक्ष्णाञ्जनच्छर्दिनस्यैर्व्यायामोद्वर्तनैरपि ।  
पादाभ्यां मर्दनेनोष्मवारिस्नानेन तं हरेत् ॥ १,१९.७६ ॥  
काषायरक्तकौसुम्भकौशेयवसनानि च ।  
परिधाय सकर्पूरागरुणाङ्गानि धूपयेत् ॥ १,१९.७७ ॥  
कस्तूरीकुङ्कुमहिमैश्चन्दनैर्लेपयेत्तनुम् ।  
चूतचम्पकपुन्नागपूगकेसरपाटलम् ॥ १,१९.७८ ॥  
माधवीकेतकीमल्लिकाशोकनवमालिकाः ।  
जवाद्यैर्लेपिताः कृत्वा वहेत्कल्हारमुत्पलम् ॥ १,१९.७९ ॥  
मद्यं पञ्चविधं प्रोक्तं सर्वव्याधिहरं परम् ।  
माधवारिष्टमार्द्वीकासवशीथुरितीरिताः ॥ १,१९.८० ॥  
क्षौद्रैर्मदकरद्रव्यै रचितो माधवः स्मृतः ।  
चिरं मदकरद्रव्यं खनित्वा स्थापितं भुवि ॥ १,१९.८१ ॥  
अरिष्टोऽयमिति ज्ञेयो मार्द्वीको गोस्तनीभवः ।  
आसवो मदकृद्द्रव्यसवनाद्वा समुद्भवः ॥ १,१९.८२ ॥  
शीथुरिक्षुरसाज्जातः सेव्याः पञ्च मया मताः ।  
कामिनीवदनाम्भोजवासिताश्चित्तहारिणः ॥ १,१९.८३ ॥  
पुष्पादिवासिता हृद्याः कान्तानयनरञ्जिताः ।  
पुराणाः कटुकास्तिक्ताः कषायाः श्लेष्महारिणः ॥ १,१९.८४ ॥  
मातुलुङ्गाम्रजम्बूनां पत्रपुष्पफलान्विताः ।  
सुहृद्भिः सह जंबीररसार्द्रकपलाण्डुकम् ॥ १,१९.८५ ॥  
जाङ्गलं पललं शूल्यं तद्रसं च कृतं नवम् ।  
पुराणक्षौद्रगोधूमयवषष्टिकशालिकान् ॥ १,१९.८६ ॥  
भजेत्कफघ्नं शाकं च व्यञ्जनं पानकं तथा ।  
अमद्यपस्तु शुण्ठ्यम्बु मुस्ताम्बु क्षौद्रवारि वा ॥ १,१९.८७ ॥  
खदिरासनसारोत्थक्वथितं वारि वा पिबेत् ।  
उद्याने सौधकाचाद्यैर्मणिनीकाशरोचिभिः ॥ १,१९.८८ ॥  
कुट्टिमैर्मण्डिते चारुमण्डपे सुरतोचिते ।  
कोकिलालापरुचिरे सुगन्धिकुसुमोज्ज्वले ॥ १,१९.८९ ॥  
बहुपादपसच्छायावारितोष्णाशुदीधितौ ।  
समन्तात्सलिलापूर्णकुल्याभिः शीतलीकृते ॥ १,१९.९० ॥  
मलयानिलसञ्चारशमितश्रमवारिणि ।  
नानाप्रसूनसुभगशाखिनीनालनन्दिते ॥ १,१९.९१ ॥  
लम्बमानसुगन्धस्रङ्मकरन्दाभिषेचिते ।  
उशीरपाटलीपङ्क्तिशोभिते बिसविस्तृते ॥ १,१९.९२ ॥  
पुष्पैराकीर्णिते मन्दतालवृन्तानिलोज्ज्वले ।  
समासीनः प्रियालापचतुराः कामलोलुपाः ॥ १,१९.९३ ॥  
कन्दर्पदर्पसर्वस्वाः सूक्ष्मस्वच्छांबराः प्रियाः ।  
तरुणी रमयन् गोष्ठीः कुर्वंस्ताभिर्मनोहराः ॥ १,१९.९४ ॥  
सुहृद्भिराप्तैः सहितो मध्याह्नं गमयेत्सुखी ।  
अतिशीतगुरुस्निग्धस्वाद्वम्ललवणानि च ॥ १,१९.९५ ॥  
तिलेक्षुक्षीरविकृतिदिवास्वप्नातिपिच्छिलम् ।  
मत्स्यं क्षारोदकं पूपं श्लेष्मलं वर्जयेन्मधौ ॥ १,१९.९६ ॥  
\[ग्रीष्मर्तुचर्या\]  
ग्रीष्मे ह्यत्यर्थतीक्ष्णः स्याद्घर्मभानुर्भुवो रसान् ।  
स्निग्धान् गुणांश्च क्षपयेत्कफस्तस्मात्क्षयं व्रजेत् ॥ १,१९.९७ ॥  
तेन वायुश्चितः स्याच्च पूरितैः शीतलैर्जलैः ।  
चन्दनागरुकस्तूरीकुङ्कुमैश्च सुगन्धिभिः ॥ १,१९.९८ ॥  
प्रसूनैर्विविधैः फुल्लैर्वासिते मल्लिकादिभिः ।  
कामिनीपीनवक्षोजदघ्नाम्बुनि सुशोधिते ॥ १,१९.९९ ॥  
ह्रदे वा दीर्घिकायां वा संस्कृतायां यथाविधि ।  
आ कर्णपूर्णनयनविराजितमुखेन्दुभिः ॥ १,१९.१०० ॥  
मृणालभूषणोद्भासिशिरीषमृदुबाहुभिः ।  
कर्पूरमुक्ताकुसुममालामलयजोज्ज्वलैः ॥ १,१९.१०१ ॥  
सूक्ष्मकौसुम्भवसनबद्धमध्यनितम्बिभिः ।  
स्वनूपुररवाकृष्टसारसारावरञ्जितैः ॥ १,१९.१०२ ॥  
जलक्रीडातिचतुरैः संयुक्तः कामिनीजनैः ।  
संक्रीडेत करोन्मुक्तवारिसिक्ताङ्गनामुखः ॥ १,१९.१०३ ॥  
द्रुतिशृङ्गमुखोत्सृष्टवारिसेचितविग्रहः ।  
ताभिर्भुजान्तरं श्लिष्यन् कुर्वन् लीलां मुहुर्मुहुः ॥ १,१९.१०४ ॥  
उत्तीर्य च वपुर्वस्त्रैरुद्वर्त्य चिकुरान्सुखम् ।  
स्वच्छे सूक्ष्मे कषाये च वसने धारयेत्ततः ॥ १,१९.१०५ ॥  
चन्दनागरुकर्पूरैर्धूपयेत्केशविग्रहौ ।  
श्रीखण्डचन्द्रकस्तूरीपङ्कचर्चितविग्रहः ॥ १,१९.१०६ ॥  
नेपालमालतीमल्लीपाटलीशतपत्रकाः ।  
सौगन्धिकं मरुवकं ह्रीवेरं च मृगाण्डजैः ॥ १,१९.१०७ ॥  
सुगन्धतैलैर्लिप्तानि धारयेत्कुसुमानि च ।  
अत्र मद्यं न पेयं स्यादथवा मद्यसात्म्यकैः ॥ १,१९.१०८ ॥  
स्वल्पं पेयं तु तेनेषन्न तृप्तिश्चेत्तदा जलैः ।  
स्वादुभिर्बहुभिर्युक्तं पिबेन्मद्यं यथासुखम् ॥ १,१९.१०९ ॥  
तथा नोचेद्भवेद्धातुशोषोऽन्तर्दाहमोहभाक् ।  
शिथिलावयवक्षीणप्राणबुद्धिबलः प्रिये ॥ १,१९.११० ॥  
मधुरं शीतलं स्निग्धं द्रवं लघु हितं भजेत् ।  
सद्यः सशर्करं लिह्याच्छालेयं जाङ्गलं पलम् ॥ १,१९.१११ ॥  
अमेदुरं मांसरसं रसालां पानकं पिबेत् ।  
पञ्चसारं च रागं च षाडवं चाथवा हितम् ॥ १,१९.११२ ॥  
\[रसालापानके\]  
शर्करामरिचोपेतं दधि हस्तविलोडितम् ।  
एतद्रसाला विख्याता रम्भापनसचूतजैः ॥ १,१९.११३ ॥  
फलैः सशर्कराम्भोभिर्नवमृत्पात्रगं कृतम् ।  
ईषदम्लमिति ख्यातं पानकं तद्धितंकरम् ॥ १,१९.११४ ॥  
\[पञ्चसारः\]  
मृद्वीकाराजखर्जूरमधूककुसुमानि च ।  
श्रीपर्णीक्षुद्रखर्जूरीपरिपक्वफलानि च ॥ १,१९.११५ ॥  
सशर्कराम्बु निक्षिप्य दृढं हस्तेन पेषयेत् ।  
संस्थाप्य नवमृद्भाण्डे ह्यन्येद्युर्वस्त्रशोधितम् ॥ १,१९.११६ ॥  
पञ्चसार इति ख्यातो हृद्यो वातकफापहः ।  
\[रागषाडवौ\]  
सिताक्षौद्रादिमधुरद्रव्ययुक्तं फलं च यत् ॥ १,१९.११७ ॥  
स्वच्छं राग इति ज्ञेयः सर्वसन्तापनाशनः ।  
अयमेव तु सान्द्रश्चेल्लेह्यं षाडव ईरितः ॥ १,१९.११८ ॥  
स च वस्त्रेण संशुद्धः पेयषाडव उच्यते ।  
एतत्पञ्चविधं पानं पाटलीचम्पकादिभिः ॥ १,१९.११९ ॥  
एलया वासितं शुद्धं मृद्भाण्डे स्थापिते नवे ।  
उशीरतालवृन्तस्य वायुना शीतलीकृतम् ॥ १,१९.१२० ॥  
मोचचोचदलोपेतमेषा सामान्यसंस्कृतिः ।  
अथ नूतनभाण्डान्तः पूरितं स्वादु निर्मलम् ॥ १,१९.१२१ ॥  
पाटलीकेतकीपुष्पकर्पूरसुरभीकृतम् ।  
सान्द्रांबरेण संवीतं तालवृन्तैः सुशीतलम् ॥ १,१९.१२२ ॥  
पिबेज्जलं तालसालपूगखर्जूरपादपैः ।  
नालिकेराम्रपनसजम्बूपुन्नागचम्पकैः ॥ १,१९.१२३ ॥  
करप्रचेयव्यालम्बिफलपुष्पकगुच्छकैः ।  
द्राक्षास्तबकसंछन्नशाखान्तरितराजितैः ॥ १,१९.१२४ ॥  
माधवीस्तबकालीनभृङ्गगीताभिनन्दितैः ।  
नानासुगन्धितरुभिर्वार्यमाणार्कदीधितौ ॥ १,१९.१२५ ॥  
हंससारसकारण्डशोभमानसरोवरे ।  
परितः प्रवहत्कुल्यातरङ्गानिलशीतले ॥ १,१९.१२६ ॥  
नृत्यत्केकिकलाकीर्णकोकिलालापशोभिते ।  
शारिकाशुकसंलापमुह्यन्मानवतीजने ॥ १,१९.१२७ ॥  
उद्याने बालकोशीरवृतौ सलिलसेचिते ।  
मृणालपद्मकल्हारोत्पलपल्लवनिर्मिते ॥ १,१९.१२८ ॥  
सुगन्धिपुष्पमालाभिर्लम्बमाने सुशीतले ।  
आर्द्राम्बरैश्च रचितच्छायानवपटालिके ॥ १,१९.१२९ ॥  
माधवीमण्डपे रम्ये सर्वसन्तापहारिणि ।  
कदलीमृणालकुसुमपल्लवैः परिकल्पिताम् ॥ १,१९.१३० ॥  
चारूत्तमच्छदपटां हिमाम्बुपरिषेचिताम् ।  
शय्यामत्यन्तमृदुलां सन्तापश्रमहारिणीम् ॥ १,१९.१३१ ॥  
तुषारशीतलतरैश्चर्मवस्त्राभिपूरितैः ।  
सूक्ष्मैर्जललवैः सिक्तः सवयोभिः समन्वितः ॥ १,१९.१३२ ॥  
मध्याह्नं गमयेदेवं तथा धारागृहेऽथवा ।  
दीव्यन् पुस्तमयीकान्तास्तनहस्तमुखच्युतैः ॥ १,१९.१३३ ॥  
बालोशीराम्बुभिः शीते स्वच्छस्फटिकपट्टके ।  
कर्पूरचन्दनालिप्ते लुठंस्तापप्रशान्तये ॥ १,१९.१३४ ॥  
प्रत्यग्रस्नानशीताङ्ग्यो मुक्ताभरणभूषिताः ।  
मृणालचन्दनालेपा मृणालवलयान्विताः ॥ १,१९.१३५ ॥  
स्वच्छाम्बरातिरुचिराः प्रमदास्तापहारिणीः ।  
चुम्बनालिङ्गनस्पर्शैस्तोषयन् परिहासयन् ॥ १,१९.१३६ ॥  
पुष्पमालाविरचितवितानपरिशोभिते ।  
शीतांशुकिरणस्पर्शद्रवच्चन्द्रोपलोज्ज्वले ॥ १,१९.१३७ ॥  
चन्द्रिकाकान्तिलसिते मन्दानिलविराजिते ।  
सौधस्थले समासीनः शशाङ्ककिरणाह्वयान् ॥ १,१९.१३८ ॥  
भक्षानश्नीत तारेन्दुकिरणैः शीतलीकृतम् ।  
सशर्करं पिबेत्क्षीरं माहिषं बलकृद्धितम् ॥ १,१९.१३९ ॥  
निदाघहं शरीरस्य मालाचन्दनधारिणः ।  
स्वच्छांशुकावृताङ्गस्य समाप्तरतिकर्मणः ॥ १,१९.१४० ॥  
जलार्द्रांशुकवातेन तालवृन्तानिलेन च ।  
विस्तारिताब्जपत्रस्य वीजनैश्चाम्बुवर्षिभिः ॥ १,१९.१४१ ॥  
मयूरतालवृन्तैश्च तथा च हरिचन्दनैः ।  
कर्पूरमल्लिकामुक्तामालाभिर्मधुरैः प्रिये ॥ १,१९.१४२ ॥  
शारिकाशुकबालानामालापैर्बिसभूषणैः ।  
फुल्लकल्हारकमलनीलोत्पलविराजितैः ॥ १,१९.१४३ ॥  
कर्पूरचन्दनालेपैः कान्तैश्च प्रमदाजनैः ।  
तापः संह्रियते चास्य चादानोष्णाभितापिनः ॥ १,१९.१४४ ॥  
सक्तुकट्वम्ललवणरूक्षायासातपांस्त्यजेत् ।  
\[वर्षर्तुचर्या\]  
अथातो वार्षिकीं चर्यां शृणु वक्ष्यामि भैरवि ॥ १,१९.१४५ ॥  
आदानक्षीणधातूनां नराणां जठरानलः ।  
क्षीणोऽपि वर्षासमये दोषैः सीदति सत्वरम् ॥ १,१९.१४६ ॥  
सवारिवारिदव्राततिरोहितदिवाकरे ।  
व्योम्नि झञ्झासमीरेण शीतलेन तुषारिणा ॥ १,१९.१४७ ॥  
वातः स्यात्कुपितोऽत्यन्तं प्रतप्ताया निदाघतः ।  
भूमेर्मेघादिसिक्ताया बाष्पैः कालस्वभावतः ॥ १,१९.१४८ ॥  
अम्लपाकैश्च लूतादिमलिनैः सलिलैस्तथा ।  
पित्तं कुप्यति चात्यर्थं दुर्दिनत्वाच्च जाठरः ॥ १,१९.१४९ ॥  
वह्निः सीदति तेनैव श्लेष्मा कुप्यति दुस्तरः ।  
एवमन्योन्यदुष्टाः स्युर्दोषाः साधारणं ततः ॥ १,१९.१५० ॥  
मर्दनं च शिरोऽभ्यङ्गं तैलैर्नारायणैर्भजेत् ।  
उष्णोदकैश्च बहुभिः स्नात्वा संमार्जयेत्तनुम् ॥ १,१९.१५१ ॥  
रक्तं चाप्यथवा शुक्लं माञ्जिष्ठं वाथ धारयेत् ।  
सान्द्रेणागरुधूपेन शरीरं धूपयेच्छिवे ॥ १,१९.१५२ ॥  
कस्तूरीं कुङ्कुमं चारु भजेत्कालागरुद्रवम् ।  
कुटजं केतकीं जातिं मरुवं करवीरकम् ॥ १,१९.१५३ ॥  
स्निग्धजाङ्गलमांसानि संस्कृतांस्तद्रसानपि ।  
मुद्गाढककुलुत्थानां पिबेद्यूषं च संस्कृतम् ॥ १,१९.१५४ ॥  
अरिष्टाख्यं च मैरेयं पुराणमथवा पिबेत् ।  
सौवर्चलयुतं मस्तु पञ्चकोलरजोयुतम् ॥ १,१९.१५५ ॥  
भजेदुष्णकरं सर्वं शुद्धकोष्ठो भवेन्नरः ।  
कुर्यात्कषायबस्तिं च जीर्णधान्याशनं भजेत् ॥ १,१९.१५६ ॥  
दिव्यं वा कौपमुदकं शृतं पेयं सुखावहम् ।  
अत्यन्तवातवर्षेऽह्नि प्रायेण लवणाम्लकम् ॥ १,१९.१५७ ॥  
मधुरं लघु सक्षौद्रं शुष्कनिस्तालितानि च ।  
व्यञ्जनानि च तैलं च वटकान्पर्पटान्भजेत् ॥ १,१९.१५८ ॥  
यथासुखं च ताम्बूलं कस्तूरीफलसंयुतम् ।  
नेतेवनीस्यादगरुधूपिताम्बरमावहेत् ॥ १,१९.१५९ ॥  
सुगन्धावयवस्तिष्ठेत्सौधे भूबाष्पवर्जिते ।  
तुषारशीतरहिते सुरम्येऽगरुधूपिते ॥ १,१९.१६० ॥  
दिवासुप्तिं नदीतोयं सक्तुं जलघृताप्लुतम् ।  
व्यायाममर्ककिरणान् संगमात्यन्तिकं त्यजेत् ॥ १,१९.१६१ ॥  
\[शरदृतुचर्या\]  
अथातः शारदीं चर्यां वक्ष्यामि शृणु वाङ्मयि ।  
वर्षर्तौ शीतवृष्टिभ्यां सहसैव रवेः करैः ॥ १,१९.१६२ ॥  
तप्ताङ्गानां नृणां पित्तं चितं वृष्टौ तु शारदे ।  
सुतरां कुप्यति तदा तस्मात्पित्तापनुत्तये ॥ १,१९.१६३ ॥  
पित्तघ्नतैलेनाभ्यङ्गं मर्दनं मृदु कल्पयेत् ।  
सुखोष्णवारिणा स्नानं शुक्लकाषायमम्बरम् ॥ १,१९.१६४ ॥  
धृत्वा चागरुकर्पूरधूमेनाङ्गानि लेपयेत् ।  
भद्रश्रीहिमलिप्ताङ्गः केतकीभल्लकानि च ॥ १,१९.१६५ ॥  
चम्पकाम्बुजपत्राणि वहेन्मृगमदान्वितम् ।  
विरेचनं सिरामोक्षं तिक्ताज्यास्वादनं भजेत् ॥ १,१९.१६६ ॥  
शालिगोधूममुद्गं च पटोलक्षौद्रशर्कराः ।  
जाङ्गलं पिशितं तिक्तं कषायं मधुरान् भजेत् ॥ १,१९.१६७ ॥  
बुभुक्षितस्तु लघ्वन्नं धात्रीं शीथुं घृतं पयः ।  
पानकं यावसं चेक्षुनालिकेरोदकं नवम् ॥ १,१९.१६८ ॥  
अगस्त्योदयसंशुद्धनिर्विषं लघु शीतलम् ।  
अर्केन्दुकिरणोत्तप्तशीतं हंसोदकं पिबेत् ॥ १,१९.१६९ ॥  
मौद्गयूषं प्रदोषे तु हिमचन्दनचर्चितः ।  
सुगन्धमालानिर्धौतवसनालंकृतः सुखी ॥ १,१९.१७० ॥  
मुक्तामालापरिष्कारः सुगन्धोशीरलेपितः ।  
रम्यारामापरिवृते हर्म्ये ज्योत्स्नातिसुन्दरे ॥ १,१९.१७१ ॥  
समासीनश्चन्द्रपादान् सेवेत तरुणीयुतः ।  
स्वादन् स्वादंश्चेक्षुदण्डान् पित्तघ्नमदिरामपि ॥ १,१९.१७२ ॥  
पायं पायं सुखं तिष्ठन्क्रीडयन्कामिनीजनम् ।  
यवक्षारादिकान् क्षारान् हिममातृप्ति भोजनम् ॥ १,१९.१७३ ॥  
तिलतैलं रविकरान्दिवा निद्रां वसां दधि ।  
तीक्ष्णं मद्यं त्यजेद्वस्तु प्राचीवायुं च पित्तकृत् ॥ १,१९.१७४ ॥  
\[सर्वर्तुसाधारणी चर्या\]  
अथ साधारणी चर्या संक्षेपाद्वक्ष्यते शिवे ।  
स्वाद्वम्ललवणान्प्रायो हिमवर्षागमे भजेत् ॥ १,१९.१७५ ॥  
तिक्तोषणकषायांश्च वसन्ते नितरां भजेत् ।  
निदाघे मधुरप्रायं भजेद्वर्षात्यये पुनः ॥ १,१९.१७६ ॥  
तिक्तस्वादुकषायांश्च वर्षर्तौ च भजेत्क्रमात् ।  
मधौ रूक्षोष्णमश्नीयाद्ग्रीष्मे स्निग्धं च शीतलम् ॥ १,१९.१७७ ॥  
प्रावृट्शिशिरहेमन्ते स्निग्धं चोष्णतरं भजेत् ।  
मेघात्यये रूक्षशीतं विधिनानेन सेवयेत् ॥ १,१९.१७८ ॥  
तत्तदृतूक्तानधिकान् रसान् सेवेत चान्वहम् ।  
अन्यानपि रसान्सर्वानल्पमात्रं यथारुचि ॥ १,१९.१७९ ॥  
एकस्यान्त्यं च सप्ताहमन्यस्य दिनसप्तकम् ।  
एवं चतुर्दशदिनमृतुसंधिरिति स्मृतः ॥ १,१९.१८० ॥  
वर्तमानामृतोश्चर्यां मन्दं मन्दं समुत्सृजेत् ।  
आगामिन ऋतोश्चर्यामृतुसंधौ भजेत्क्रमात् ॥ १,१९.१८१ ॥  
सात्म्यद्रव्यविसर्गाच्च ह्यसात्म्यद्रव्यसेवनात् ।  
रोगा भवन्ति तस्मात्तच्छीलत्यागौ शनैर्व्रजेत् ॥ १,१९.१८२ ॥  
ऋतुचर्यामिति भजन्नायुरारोग्यमाप्नुयात् ।  
\[अन्नपाकक्रमो धातुमलाद्युत्पत्तिक्रमश्च\]  
अन्नपाकक्रमं वक्ष्ये समासेन सुरार्चिते ॥ १,१९.१८३ ॥  
भुक्तमन्नं च सकलं कोष्ठकं प्राणवायुना ।  
आहृतं तद्द्रवैर्भिन्नसंघातं मार्दवं पुनः ॥ १,१९.१८४ ॥  
स्नेहेन नीतं कोष्ठाग्निरामाशयगतं पचेत् ।  
समानवायुनोद्दीप्तो जाठरस्तु यथा बहिः ॥ १,१९.१८५ ॥  
स्थालीस्थं तण्डुलं तोयं पचेदन्नं च पावकः ।  
भुक्तमात्रेण तत्सर्वं षड्रसं मधुरायते ॥ १,१९.१८६ ॥  
पच्यमानं कफोत्पाद्यैः फेनः स्यान्मधुरादिभिः ।  
फेनस्तु कफतत्त्वं यात्यम्लतां च विदाहतः ॥ १,१९.१८७ ॥  
आमाशयाच्च्युतं तच्च पित्तं भवति निर्मलम् ।  
पक्वाशयमनुप्राप्तमग्निना परिशोषितम् ॥ १,१९.१८८ ॥  
पिण्डितं परिपक्वं स्यान्महतः पाकतः कटुः ।  
पार्थिवश्चाप्य आग्नेयो वायव्यश्चेति नाभसः ॥ १,१९.१८९ ॥  
पञ्चोष्माणः पार्थिवादीनन्नाननु पचन्ति च ।  
पञ्चाहारगुणान् पक्वांस्तथा भूतगुणानपि ॥ १,१९.१९० ॥  
पृथक्पृथक्यथास्वं च पुष्णन्त्येते यथासुखम् ।  
भौमो भौमांस्तथैवान्यानन्ये देहगतान्क्रमात् ॥ १,१९.१९१ ॥  
पक्वं तदन्नं द्विविधं किट्टसारप्रभेदतः ।  
किट्टं तु द्विविधं चाच्छं मूत्रं सान्द्रं शकृद्भवेत् ॥ १,१९.१९२ ॥  
पुनः सारं पचन्त्येव यथास्वं सप्त वह्नयः ।  
धातुगास्तु ततो देवि रसाद्रक्तं भवेत्ततः ॥ १,१९.१९३ ॥  
मांसं मांसाद्भवेन्मेदस्तस्मादस्थि प्रजायते ।  
अस्थ्नो मज्जा ततः शुक्रं शुक्राद्गर्भो भवेत्प्रिये ॥ १,१९.१९४ ॥  
प्रसादशेषजान्वक्ष्ये रसात्स्तन्यमसृक्ततः ।  
सिराश्च कण्डरा मांसात्षट्त्वचश्च वसा भवेत् ॥ १,१९.१९५ ॥  
मेदसः स्नायुसन्धी च शेषं नश्यत्यतः परम् ।  
रसस्य किट्टं श्लेष्मा स्यादसृजः पित्तमेव च ॥ १,१९.१९६ ॥  
मांसस्य किट्टं खमला मेदसो घर्मवारि च ।  
अस्थ्नो रोमाणि केशाः स्युर्मज्जायास्त्वक्षिविट्त्वचाम् ॥ १,१९.१९७ ॥  
स्नेहः शुक्लस्य चौजः स्यात्क्रमाद्धातुमलाः स्मृताः ।  
किट्टं प्रसादो भवति धातूनां परिपाकतः ॥ १,१९.१९८ ॥  
इतरेतरसंस्तम्भा धातुस्नेहपरम्परा ।  
आहारात्साधु जीर्णाद्यो जातः सारो रसो हि सः ॥ १,१९.१९९ ॥  
तस्माद्रसस्तु धातूनां रक्तादीनां च वर्धनः ।  
नराणां धातवः सप्त सन्ति स्त्रीणां यथा तथा ॥ १,१९.२०० ॥  
पुंसां शुक्लं च शिरसि नारीणां हृष्टमानसे ।  
पतिसङ्गे तु तच्छुक्लं स्रवन्ति स्मरमन्दिरे ॥ १,१९.२०१ ॥  
तच्चाम्बुसदृशं स्वच्छं सौम्यं गर्भाय नो भवेत् ।  
भुक्तमन्नं दिवारात्रं शुक्लवृद्धिं करोति तत् ॥ १,१९.२०२ ॥  
सप्ताहादच्छशुक्लं स्यान्मासाद्गर्भक्षमं हि तत् ।  
एवं पाकक्रमेणैव भवेत्षाण्मातुरांबिके ॥ १,१९.२०३ ॥  
वृष्यौषधप्रभावेण सद्यः शुक्लादि जायते ।  
चङ्क्रमद्भोज्यधातूनां परिवृत्तिः सदा भवेत् ॥ १,१९.२०४ ॥  
\[पाचकाग्निस्वरूपम्\]  
जाठरो भौतिकश्चैव धातवीयोऽग्नयः स्मृताः ।  
एतेषु जाठरः श्रेष्ठो येनान्नं परिपच्यते ॥ १,१९.२०५ ॥  
स एव मूलं सर्वेषामग्नीनां तत्क्षये क्षयः ।  
तद्वृद्धौ च भवेद्वृद्धिस्तन्मूलं जीवितं बलम् ॥ १,१९.२०६ ॥  
देवि तस्माद्धितैः सात्म्यैरन्नपानाख्यदारुभिः ।  
पालयेत्तं प्रयत्नेन तदायत्ता ह्यरोगता ॥ १,१९.२०७ ॥  
चतुर्विधः स एवाग्निस्तीक्ष्णो मन्दः समोऽसमः ।  
पित्ताभिमूर्छिते वायौ समाने तीक्ष्णपावकः ॥ १,१९.२०८ ॥  
असम्यग्बहु वा भुक्तं पचेच्छीघ्रं तु पित्तजान् ।  
रोगान्कुर्यात्तु मन्दाग्निः समाने कफपीडिते ॥ १,१९.२०९ ॥  
सम्यग्भुक्तं मितं वापि हितं चान्नं चिरात्पचेत् ।  
वक्त्रशोषाध्मानताश्च गौरवं चान्त्रकूजनम् ॥ १,१९.२१० ॥  
आटोपमसकृत्कुर्याच्छ्लेष्मजानामयानपि ।  
स्वस्थानस्थे समाने तु समोऽग्निरभिधीयते ॥ १,१९.२११ ॥  
सम्यग्भुक्तं पचेत्काले त्वारोग्यफलदो भवेत् ।  
असमोऽग्निरमार्गस्थे समाने स्यात्सुभोजनम् ॥ १,१९.२१२ ॥  
चिरात्पचेत्तु दुर्भुक्तमचिराद्वातजान् गदान् ।  
कुर्यात्तस्मादप्रमत्तः समाग्निं रक्षयेत्प्रिये ॥ १,१९.२१३ ॥  
यामद्वये पचेत्तीक्ष्णः षड्यामान्मन्दपावकः ।  
कृच्छ्रादन्नं समाग्निस्तु चतुर्यामात्पचेत्सुखम् ॥ १,१९.२१४ ॥  
असमाग्निः कदाचित्तु शीघ्रं वा मन्दमेव वा ।  
नाभिस्थाने स्थितो वह्निः सर्वेषां प्राणिनामपि ॥ १,१९.२१५ ॥  
गजोष्ट्रतुरगादीनां वह्निरङ्गुष्ठमात्रकः ।  
पशुमर्त्यमृगाणां च यवमात्रानलो भवेत् ॥ १,१९.२१६ ॥  
गृध्रोलूकबकादीनां जाठराग्निस्तिलोन्मितः ।  
कृमिकीटादिजन्तूनां केशमात्रो हुताशनः ॥ १,१९.२१७ ॥  
प्रदीप्तो जाठरो वह्निरादावन्नं पचेत्ततः ।  
अन्नाभावे पचेद्दोषान्दोषे क्षीणे पचेत्ततः ॥ १,१९.२१८ ॥  
धातून्धातुक्षये प्राणान्संहरेत्प्राणिनां परम् ॥ १,१९.२१९ ॥


आक्, १, २०  
\[योगरसायनम्\]  
श्रीभैरवी ।  
देवदेव कृपाम्भोधे कालकन्दर्पनाशन ।  
अष्टमूर्ते महामूर्ते पञ्चकृत्यपरायण ॥ १,२०.१ ॥  
प्रपञ्चितं जगत्सर्वं त्र्यम्बक त्रिपुरान्तक ।  
जटाकलितभोगीन्द्रफूत्कारक्लान्तचन्द्रमः ॥ १,२०.२ ॥  
सूर्येन्दुवह्निनयन स्मेरपञ्चानन प्रभो ।  
कुण्डलाहिफणारत्नद्योतमानकपोलभूः ॥ १,२०.३ ॥  
कुन्दाग्रदन्तसुभगपल्लवाधरशोभित ।  
हालाहलासितगल सप्तभोगीन्द्रभूषण ॥ १,२०.४ ॥  
महाहिवलयप्रोद्यदष्टादशभुजोज्ज्वल ।  
सर्वदिव्यायुधोपेत वरव्याघ्राजिनांबर ॥ १,२०.५ ॥  
नमत्सुरासुराधीशमकुटोत्पलरश्मिभिः ।  
नीराजितपदद्वन्द्व योगिजन्मजरापह ॥ १,२०.६ ॥  
सच्चिदानन्दविभव प्रसन्न करुणाम्बुधे ।  
ओङ्कारगम्य विमलातर्क्याचिन्त्याप्रमेय भोः ॥ १,२०.७ ॥  
स्तोता स्तुत्यः स्तुतिस्त्वं हि कर्ता कार्यं च कारकः ।  
सर्वोऽपि हि त्वमेवासि प्रसीद परमेश्वर ॥ १,२०.८ ॥  
त्वन्मायया जगत्सर्वं सृष्टं त्रातं हतं तथा ।  
त्वं भूस्त्वमापस्त्वं वह्निस्त्वं वायुस्त्वं नभः शशी ॥ १,२०.९ ॥  
रविस्त्वं परमात्मा त्वं गुणास्त्वं प्रकृतिस्तथा ।  
पुरुषस्त्वं मनस्त्वं च बुद्धिश्चित्तमहंकृतिः ॥ १,२०.१० ॥  
रसायनं च सकलमाख्यातुं च सविस्तरम् ।  
आज्ञापयाहं यदि ते हृद्या प्राणप्रिया विभो ॥ १,२०.११ ॥  
जीवन्मुक्तिः कथं नाथ योगरूपं च कीदृशम् ।  
अनुगृह्णीष्व देवेश सुखोपायं भवापहम् ॥ १,२०.१२ ॥  
श्रुत्वा स्तुतिं स्मितमुखो भैरवः परया मुदा ।  
उवाच देवीं कल्याणीं पर्वताधिपनन्दिनीम् ॥ १,२०.१३ ॥  
श्रीभैरवः ।  
साधु साधु महामाये सर्वं वेत्सि सनातने ।  
तथापि पृच्छसीशानि लोकानां हितकाम्यया ॥ १,२०.१४ ॥  
प्रवक्ष्यामि समासेन सावधानं शृणु प्रिये ।  
त्वत्तोऽन्या वल्लभा का मे रहस्यार्थविभाषणे ॥ १,२०.१५ ॥  
\[जीवन्मुक्तलक्षणम्\]  
शृणु वक्ष्यामि देवेशि जीवन्मुक्तस्य लक्षणम् ।  
कामं क्रोधं भयं लोभं मदं मोहं च मत्सरम् ॥ १,२०.१६ ॥  
मानं लज्जां कुलं शीलं कुत्सां दम्भं च वञ्चनाम् ।  
अविद्यां जडतां गर्वं शीतमुष्णं तथातपम् ॥ १,२०.१७ ॥  
वातं सुखं च दुःखं च पापं पुण्यं हिताहितम् ।  
तापत्रयं पुत्रमित्रकलत्रादीनि यस्त्यजेत् ॥ १,२०.१८ ॥  
न सक्तः सर्वविषये तत्त्वचिन्तापरायणः ।  
पद्मपत्रमिवाम्भोभिर्निर्लिप्तहृदयो भवेत् ॥ १,२०.१९ ॥  
मैत्रीकृतातटोपेक्षामदैतैर्मण्डिताशयः ।  
ऐहिकामुष्मिकसुखप्राप्तिकार्याविरक्तधीः ॥ १,२०.२० ॥  
नित्यानित्यविवेकज्ञो ह्यन्तःकरणनिग्रहः ।  
जरामरणहीनश्च शिवसामरसात्मवान् ॥ १,२०.२१ ॥  
जीवन्मुक्तः स विज्ञेयस्तीर्णसंसारसागरः ।  
देवदैत्यादिभिर्वन्द्यः स सेव्यः स गुरुः शिवः ॥ १,२०.२२ ॥  
यथाहं सर्वलोकेषु पूजनीयो महेश्वरि ।  
तथासौ सर्वलोकेषु सर्वैः सम्पूज्यते सदा ॥ १,२०.२३ ॥  
देहान्तेषु तु मुक्तिर्या प्राणिनां साप्रयोजना ।  
देहान्ते देहिनः सर्वे मुक्तिं यान्ति न संशयः ॥ १,२०.२४ ॥  
भगसंद्रावणान्मुक्तिर्भवेच्चेद्गर्दभादयः ।  
पक्षिणो वृषभा मेषाः किं मुक्तास्त्रिपुराम्बिके ॥ १,२०.२५ ॥  
रेतोविण्मूत्रसेवायां यदि मुक्तिर्भवेत्प्रिये ।  
कपिश्च सूकराद्याश्च कथं मुक्ता भवन्ति ते ॥ १,२०.२६ ॥  
न केवलामरत्वाच्च न शिवत्वाद्भवेत्तथा ।  
तद्द्वयोर्मेलनाच्च स्याज्जीवन्मुक्तिरियं स्मृता ॥ १,२०.२७ ॥  
सर्वस्मिन्समये शास्त्रे मुक्तिरस्त्यन्तकालजा ।  
न दृश्यते करान्तस्थमणिवत्सा च शाम्भवि ॥ १,२०.२८ ॥  
अतिगोप्यमवाच्यं यद्देवानामपि दुर्लभम् ।  
कथयिष्यामि देवेशि देहस्थैर्यं सदातनम् ॥ १,२०.२९ ॥  
\[जीवन्मुक्तिसाधकशरीरस्थैर्यसंपादनोपायः; योगसिद्धिः\]  
शिवत्वं खेचरत्वं च सर्वसिद्धिप्रदं शुभम् ।  
देहं विना न किंचित्स्याद्देहोऽयं सर्वसाधनम् ॥ १,२०.३० ॥  
तस्माद्देहं प्रयत्नेन रक्षयेत्सर्वतः सदा ।  
देहपाते धर्मनाशो धर्मनाशे क्रियाच्युतिः ॥ १,२०.३१ ॥  
क्रियाच्युतौ कुतो योगो योगभ्रंशे न चिद्भवेत् ।  
चिदभावे कुतो मोक्षो मोक्षे भ्रष्टे न किंचन ॥ १,२०.३२ ॥  
अन्योपायशतेनापि न देहो धार्यते सदा ।  
पारदः पवनश्च स्यात्सर्वसिद्धिद उत्तमः ॥ १,२०.३३ ॥  
संमूर्छितौ मृतौ बद्धावुभौ पवनपारदौ ।  
क्रमाद्रोगहरौ नित्यं मृत्युघ्नौ खेचरप्रदौ ॥ १,२०.३४ ॥  
रसः पूर्वं मया ख्यातोऽधुना वायुः प्रशस्यते ।  
वायोः संधारणाज्ज्ञानं ज्ञानान्मोक्षः प्रजायते ॥ १,२०.३५ ॥  
सर्वेषां देहमूलं स्यात्तत्स्थैर्ये पवनः प्रभुः ।  
परस्मादक्षरात्तस्मादाकाशं समभूत्ततः ॥ १,२०.३६ ॥  
वायुस्तस्माच्च दहनस्तस्मादापस्ततो मही ।  
एतेषां पञ्चभूतानामक्षरं कारणं परम् ॥ १,२०.३७ ॥  
व्योम शब्दात्मकं वायुः शब्दस्पर्शात्मको भवेत् ।  
वह्निः शब्दस्पर्शरूपमयः सलिलमुच्यते ॥ १,२०.३८ ॥  
शब्दरूपस्पर्शरसात्मकं भूमिर्विशेषतः ।  
शब्दरूपरसस्पर्शगन्धरूपा भवेत्प्रिये ॥ १,२०.३९ ॥  
भूवाय्वग्न्यनिलाकाशाधिष्ठात्र्यश्चैव देवताः ।  
ब्रह्मा विष्णुश्च रुद्रश्च महेश्वरसदाशिवौ ॥ १,२०.४० ॥  
भूमिर्नष्टाम्बुसंमग्ना ताश्च ग्रस्ता महाग्निना ।  
स च चण्डसमीरेण शमितः सोऽपि पार्वति ॥ १,२०.४१ ॥  
व्योम्नि लीनः क्रमात्तस्मादाकाशादुद्भवन्ति ते ।  
अन्तर्बहिः स्थितं व्याप्तं निराधारं निराश्रयम् ॥ १,२०.४२ ॥  
आकाशं चेतसा ध्यायन् प्रच्छिन्द्याद्भवबन्धनम् ।  
जगत्प्राणमयं वायुं चिदानन्दप्रदं जलम् ॥ १,२०.४३ ॥  
निश्चलीकुरुते युक्त्या वायुवत्स्यात्स खेचरः ।  
अनन्तार्काग्निसंदीप्तं दहन्तं जगतां त्रयम् ॥ १,२०.४४ ॥  
तेजो ध्यात्वा स्वहृदये नाग्निना स तु बाध्यते ।  
सुधातरङ्गनिकरप्लाव्यमानमहीतलम् ॥ १,२०.४५ ॥  
अप्तत्त्वं भावयन् स्वान्ते वारि तं न हि बाधते ।  
अभूतलचराक्रान्तं भूतलं भूतसंप्लवम् ॥ १,२०.४६ ॥  
हृदये भावयन्नित्यं तस्य नो पार्थिवं भयम् ।  
यद्यद्भावयते चित्ते तत्तद्रूपमवाप्नुयात् ॥ १,२०.४७ ॥  
यथाग्नित्वं व्रजेत्काष्ठः कीटो भ्रमरतां यथा ।  
\[योगाङ्गानि\]  
आसनं प्राणनियमः प्रत्याहारश्च धारणा ॥ १,२०.४८ ॥  
ध्यानं समाधिः षोढा स्युर्योगाङ्गानि क्रमेण च ।  
\[१. आसनविधिः\]  
चतुरशीतिलक्षाणि ह्यासनानि भवन्ति हि ॥ १,२०.४९ ॥  
तेषु मुख्यासने द्वे च सिद्धपद्मासने स्मृते ।  
\[सिद्धासनम्\]  
स्वयोनिं पादमूलेन चैकेन घटयेद्दृढम् ॥ १,२०.५० ॥  
अन्यच्चरणमूलं च मेहनोपरि विन्यसेत् ।  
अवक्राङ्गः समासीनो वशीभूतेन्द्रियः प्रिये ॥ १,२०.५१ ॥  
निश्चलाक्षो भ्रुवोर्मध्यं पश्यन्निश्चलमानसः ।  
सिद्धासनमिदं ज्ञेयं मुक्तिमार्गप्रदायकम् ॥ १,२०.५२ ॥  
\[पद्मासनम्\]  
दक्षिणोरौ पदं वामं वामोरौ दक्षिणं पदम् ।  
विन्यस्य करयुग्मेन पृष्ठभागगतेन च ॥ १,२०.५३ ॥  
विपरीतेन चाङ्गुष्ठं वामं वामकरेण च ।  
दक्षिणं दक्षिणेनैव दृढं धृत्वा निजोरसि ॥ १,२०.५४ ॥  
विन्यस्य चुबुकं ध्यायेन्नासाग्रं संयतेन्द्रियः ।  
एतत्पद्मासनं ख्यातं सर्वरोगनिबर्हणम् ॥ १,२०.५५ ॥  
\[२. प्राणायामः; अजपामुद्रा\]  
आधारं तु गुदस्थाने चतुर्दलसरोरुहम् ।  
वादिसान्ताक्षरोपेतं बालारुणसमप्रभम् ॥ १,२०.५६ ॥  
स्वाधिष्ठानं षड्दलाब्जं बादिलान्ताक्षरान्वितम् ।  
विद्युत्प्रभं ततो देवि रत्नाभं मणिपूरकम् ॥ १,२०.५७ ॥  
डादिफान्तार्णसंयुक्तं नाभौ दलशतात्मकम् ।  
अनाहतं सुवर्णाभं द्वादशच्छदपङ्कजम् ॥ १,२०.५८ ॥  
हृदये कादिठान्तार्णं विशुद्धिस्तु प्रशस्यते ।  
षोडशारं महापद्मं षोडशस्वरभूषितम् ॥ १,२०.५९ ॥  
आज्ञाचक्रं द्वयदलं पद्महस्तविराजितम् ।  
श्वेतमेवं क्रमाद्देवि षट्चक्रं समुदाहृतम् ॥ १,२०.६० ॥  
नाभेरधस्तान्मेढ्रस्योपरिष्टात्कन्द उच्यते ।  
विहंगमाण्डसङ्काशस्तत्र नाडीसमुद्भवः ॥ १,२०.६१ ॥  
सप्ततिद्विसहस्राः स्युस्तासु मुख्या दश स्मृताः ।  
इडा च प्रथमा नाडी पिङ्गला च द्वितीयका ॥ १,२०.६२ ॥  
सुषुम्ना च तृतीया स्याद्गान्धारी च चतुर्थिका ।  
पञ्चमी हस्तिजिह्वा स्यात्षष्ठी पूषा तरस्विनी ॥ १,२०.६३ ॥  
सप्तम्यलम्बुषा नाडी चाष्टमी च कुहूः स्मृता ।  
नवमी शङ्खिनी चैव दशमी च क्रमेण हि ॥ १,२०.६४ ॥  
एतास्तु प्राणवाहिन्यो वायवस्तु जपाः स्मृताः ।  
प्राणापानौ तथा व्यानोदानौ चैव समानकः ॥ १,२०.६५ ॥  
नागः कूर्मश्च कृकलो देवदत्तो धनञ्जयः ।  
सर्वेषु नाडीचक्रेषु वर्तन्ते दश वायवः ॥ १,२०.६६ ॥  
वामदक्षिणमार्गाभ्यामध ऊर्ध्वं च चञ्चलाः ।  
प्राणापानवशो जीवः प्रधावति न दृश्यते ॥ १,२०.६७ ॥  
हस्ताभ्यामाहतो भूमौ कन्दुको न स्थिरो यथा ।  
प्राणापानपरिक्षिप्तस्तथा जीवोऽपि न स्थिरः ॥ १,२०.६८ ॥  
प्राणापानसमाकर्षे तथा प्राणमपानतः ।  
बहिर्गच्छद्धकारेण सकारेणान्तराविशेत् ॥ १,२०.६९ ॥  
हंसः सोऽहं मनुममुं सदा जीवो जपेत्प्रिये ।  
एकविंशत्सहस्रं च षट्शताधिकमीश्वरि ॥ १,२०.७० ॥  
हंसमन्त्रस्य संख्या स्यादहोरात्रेण सर्वदा ।  
हंसाख्योऽयं महामन्त्रो ह्यजपेति प्रकीर्तितः ॥ १,२०.७१ ॥  
जपाख्येयं च गायत्री यमिकैवल्यदायिनी ।  
एतत्समं तपो ज्ञानं जपः पुण्यं न किंचन ॥ १,२०.७२ ॥  
अनुच्चार्या ह्यवर्णा च कुण्डलिन्याः समुद्भवा ।  
प्राणसंचारिणी ह्येषा ज्ञातव्या योगिभिः सदा ॥ १,२०.७३ ॥  
माता कुण्डलिनी शक्तिः कन्दादूर्ध्वं प्रतिष्ठिता ।  
अष्टधा परिवृत्ता च प्रसुप्तभुजगाकृतिः ॥ १,२०.७४ ॥  
ब्रह्मद्वारमुखं सा तु स्वमुखेन पिधाय च ।  
तां च प्रबोधयेदादौ वह्नियोगेन पार्वति ॥ १,२०.७५ ॥  
वायुना मनसा सार्धं मध्यनाड्या व्रजेच्छिवे ।  
हठादाकुञ्चनाद्ब्रह्मद्वारमुद्घाटयेत्तु सा ॥ १,२०.७६ ॥  
यथा नयेद्गुणं सूची तद्वद्ब्रह्मबिलं तु सा ।  
सुखं पद्मासनासीनः पाणी चोत्तानितौ प्रिये ॥ १,२०.७७ ॥  
अङ्कमध्ये निधायैव चुबुकं वक्षसि न्यसेत् ।  
दृढं गुदमुखं गाढमाकुञ्च्यापानरन्ध्रकम् ॥ १,२०.७८ ॥  
मुहुर्मुहुर्वायुमूर्ध्वं चालयेत्त्वरितं प्रिये ।  
प्राणं मुञ्चन्कुण्डलिन्याः प्रभावान्मोक्षवर्त्मजम् ॥ १,२०.७९ ॥  
उपैति सत्प्रबोधं च देवानामपि दुर्लभम् ।  
तदोद्भूतैः श्रमजलैः स्वाङ्गानि परिमार्जयेत् ॥ १,२०.८० ॥  
क्षीराहारी मितान्नाशी कट्वम्ललवणं त्यजेत् ।  
जितेन्द्रियो ब्रह्मचारी कुटीस्थः कर्मवर्जितः ॥ १,२०.८१ ॥  
एवमभ्यासनिरतो वत्सरात्सिद्धिमेति सः ।  
\[प्राणायामे मुद्राः\]  
जालन्धरं मूलबन्धमोड्डीयाणं च खेचरीम् ॥ १,२०.८२ ॥  
महामुद्रां च यः कुर्यात्स भवेद्देहसिद्धिभाक् ।  
एषां वक्ष्ये लक्षणानि गोप्यानि तव शाम्भवि ॥ १,२०.८३ ॥  
\[जालन्धरबन्धः\]  
जालन्धरं कण्ठसिरासमूहानां च बन्धनम् ।  
कृत्वाधो नमयित्वा कं तदा स्यन्दति मूर्धतः ॥ १,२०.८४ ॥  
नभस्तः स्यन्दमाना च सुधा दोग्धौ पतेन्न च ।  
न धावति मरुत्तत्र कर्णसंकोचने कृते ॥ १,२०.८५ ॥  
कर्णामयसमूहघ्नं मृत्युघ्नं तत्परं भवेत् ।  
\[मूलबन्धः\]  
मूलबन्धं पार्ष्णिभागाद्योनिस्थानं प्रपीडयेत् ॥ १,२०.८६ ॥  
गुदमाकुञ्चयेद्योगी नयेदूर्ध्वमपानकम् ।  
एवं कृते मूलबन्धे क्षीयते मलमूलकम् ॥ १,२०.८७ ॥  
प्राणापानौ च संयुक्तौ स्यातां वृद्धोऽपि यौवनम् ।  
प्राप्नुयान्मूलबन्धेन मृत्युथोपि विवस्वताम् ॥ १,२०.८८ ॥  
\[ओड्याणबन्धः\]  
ओड्डियाणे नाभिविवरमूर्ध्वं जठरे दृढम् ।  
आकृष्य पश्चिमं तानं बन्धयेत्पवनस्तदा ॥ १,२०.८९ ॥  
विश्रान्तः स्यान्महामाये चोड्याणोऽयं प्रकीर्तितः ।  
मृत्युदावानलो दीप्तो जरारोगाब्धिवाडबः ॥ १,२०.९० ॥  
\[खेचरीमुद्रा\]  
आस्यान्तर्विवरे जिह्वां तालुरन्ध्रे प्रवेशयेत् ।  
विपरीतां भ्रुवोर्मध्ये पश्येन्निश्चलया दृशा ॥ १,२०.९१ ॥  
एषा हि खेचरी मुद्रा गोपनीयातिदुर्लभा ।  
जिह्वा तु खगता यस्मान्मनश्चरति खे ततः ॥ १,२०.९२ ॥  
खेचरीति प्रसिद्धेयं मृत्युरोगजरापहा ।  
निद्रा क्षुधा तृषा नास्ति खेचर्या मुद्रितस्य च ॥ १,२०.९३ ॥  
मूर्च्छा भवति साध्वी च कर्मबन्धभयं न हि ।  
रमण्या संगतस्यापि रेतो न पतति ध्रुवम् ॥ १,२०.९४ ॥  
यावच्छुक्रं स्थिरं देहे तावत्कालभयं न हि ।  
येन बद्धा नभोमुद्रा बीजस्तस्य न गच्छति ॥ १,२०.९५ ॥  
यदि गच्छेत्तस्य बीजो हुताशनमुपैति हि ।  
स बीजश्चोर्ध्वमायाति शक्त्या प्रतिहतः स्वयम् ॥ १,२०.९६ ॥  
योनिमुद्रानिबद्धः सन्सा मुद्रा तेन दुर्लभा ।  
बीजस्तु द्विविधः प्रोक्तः शुक्रं चैव महारजः ॥ १,२०.९७ ॥  
शिरःस्थानगतं शुक्रं योनिस्थानगतं रजः ।  
शुक्रं तु श्वेतवर्णं स्यात्प्रवालाभं रजः स्मृतम् ॥ १,२०.९८ ॥  
शुक्रं चन्द्रगतं नित्यं रजः सूर्येण सङ्गतम् ।  
शुक्रं शिवो रजः शक्तिस्तया योगः सुदुर्लभः ॥ १,२०.९९ ॥  
मरुता शक्तिचारेण रजश्चोर्ध्वं प्रणीयते ।  
ऐक्यं तद्बिन्दुना याति तदा दिव्यं वपुर्भवेत् ॥ १,२०.१०० ॥  
\[महामुद्रा\]  
वामाङ्घ्रिमूलभागेन योनिस्थानं प्रपीडयेत् ।  
दक्षिणाङ्घ्रिं च विततं हस्ताभ्यामभिधारयेत् ॥ १,२०.१०१ ॥  
हनुं वक्षसि निक्षिप्य वायुना जठरं ततः ।  
आपूर्य रेचयेद्देवि स्थित्वा बद्धासनो यमी ॥ १,२०.१०२ ॥  
एषा ख्याता महामुद्रा मलसंशोधनी वरा ।  
सूर्येन्दू घटयेज्जिह्वाशोषणी पापनाशिनी ॥ १,२०.१०३ ॥  
तथा दक्षिणपादेन योनिस्थानं प्रपीडयेत् ।  
वितत्य वामपादं च कराभ्यां धारयेत्प्रिये ॥ १,२०.१०४ ॥  
शेषं पूर्वोक्तवत्कुर्यादेवं सव्यापसव्ययोः ।  
भागयोः समकालः स्यादभ्यासस्तां विवर्जयेत् ॥ १,२०.१०५ ॥  
तस्य पथ्यमपथ्यं च षड्रसा नीरसा अपि ।  
घोरं विषं वातिसुखं पीयूषमिव जीर्यते ॥ १,२०.१०६ ॥  
गुल्मोदावर्तकुष्ठाद्या रोगा नश्यन्त्यसंशयम् ।  
सिद्धिदेयं महामुद्रा कालं हन्ति जराभयम् ॥ १,२०.१०७ ॥  
न प्रकाश्या न देया च यस्मै कस्मैचन प्रिये ।  
\[३. प्रत्याहारः\]  
मुक्तासनस्थितो योगी ऋज्वङ्गग्रीवमस्तकः ॥ १,२०.१०८ ॥  
घोणाग्रलोचनः स्वस्थः कुटीस्थः प्रणवं जपेत् ।  
त्रिलोकश्च त्रिकालश्च त्रिदेवास्त्रीश्वरा अपि ॥ १,२०.१०९ ॥  
त्रिज्योतींषीन्दुमुख्यानि त्रिवेदाश्चाग्नयस्त्रयः ।  
शक्तित्रयं त्रिपदवी ब्राह्मी चैन्द्री च वैष्णवी ॥ १,२०.११० ॥  
वर्णत्रयं च भासन्ते यत्र तज्ज्योतिरोमिति ।  
तमोंकारं च मनसा वचसा कर्मणा तु यः ॥ १,२०.१११ ॥  
ध्यायेज्जपेदभ्यसेच्च स मुक्तो भवबन्धनात् ।  
गच्छंस्तिष्ठञ्जपञ्जाग्रच्छुचिर्वाप्यशुचिर्यदि ॥ १,२०.११२ ॥  
न कर्मणा च लिप्तः स्याज्जलेनाब्जदलं यथा ।  
वायौ चलति सर्वेऽपि चलन्तीन्द्रियधातवः ॥ १,२०.११३ ॥  
स्थिते वायौ स्थिरे सर्वं वपुःप्रभृति शाम्भवि ।  
तस्माद्वायुं निबध्नीयात्स्थिरे वाते स्थिरं मनः ॥ १,२०.११४ ॥  
स्थिरे मनसि जीवश्च स्थिरो भवति भैरवि ।  
यावत्संयमितो वायुर्यावच्चेतोऽपि सुस्थिरम् ॥ १,२०.११५ ॥  
बीजं यावद्भ्रुवोर्मध्ये तावत्कालभयं न हि ।  
षट्त्रिंशद्व्यङ्गुलं नित्यं ततः प्राणः प्रकीर्तितः ॥ १,२०.११६ ॥  
बद्धपद्मासने स्थित्वा ऋज्वङ्गः स्थिरमानसः ।  
वामनासापुटेनैव पूरयेत्प्राणमारुतम् ॥ १,२०.११७ ॥  
यावत्षोडशमात्रं च कुम्भयेद्द्वादश प्रिये ।  
रेचयेद्दशमात्रं च दक्षनासापुटेन च ॥ १,२०.११८ ॥  
पुनश्च सूर्यमार्गेण पूरयेत्पूर्ववत्प्रिये ।  
कुम्भयित्वा रेचयेच्च वामनासापुटेन च ॥ १,२०.११९ ॥  
प्राणायामविधिः प्रोक्तस्त्रिविधो योगिवन्दिते ।  
अधमो मध्यमो देवि ह्युत्तमोऽपि यथाक्रमम् ॥ १,२०.१२० ॥  
प्रोक्तोऽयमधमस्तस्माद्द्विगुणो मध्यमः स्मृतः ।  
उत्तमस्त्रिगुणः प्रोक्तः प्राणायामोऽयमीश्वरि ॥ १,२०.१२१ ॥  
यदा तु वामनासायां पूरयेच्चन्द्रमक्षरम् ।  
ध्यायेदमृतवारीशमध्यस्थं क्षीरसन्निभम् ॥ १,२०.१२२ ॥  
यदा तु दक्षनासायां पूरयेत्सूर्यमक्षरम् ।  
ज्वलज्ज्वलनसङ्काशं नाभिस्थं चिन्तयेत्सदा ॥ १,२०.१२३ ॥  
एवं बीजद्वयं ध्यात्वा नासारन्ध्रद्वयेन च ।  
पूरयेद्यस्तु मतिमान्नाडीशुद्धिरतो भवेत् ॥ १,२०.१२४ ॥  
एवं मासत्रयाभ्यासाद्यथेष्टं वायुधारणम् ।  
प्रदीप्तो जाठरो वह्निर्नादव्यक्तिश्च जायते ॥ १,२०.१२५ ॥  
आरोग्यं प्राप्नुयाद्देवि नित्यमभ्यासयोगतः ।  
प्रथमेयं न धर्मः स्याद्द्वितीये कम्पते वपुः ॥ १,२०.१२६ ॥  
उत्तिष्ठति तृतीये तु बद्धपद्मासनस्थितेः ।  
प्राणायामादिषट्केन प्रत्याहारो भवेच्छिवे ॥ १,२०.१२७ ॥  
तद्द्विषट्केन विधिना धारणा तु प्रशस्यते ।  
धारणाद्वादशेन स्याद्ध्यानं तद्द्वादशात्मकः ॥ १,२०.१२८ ॥  
समाधिः कथ्यते देवि तेन दृश्यं परात्परम् ।  
तस्मिन्परापरे धाम्नि क्षीयते कर्मसंचयः ॥ १,२०.१२९ ॥  
जन्ममृत्यू न भवतो जरारोगश्च नश्यति ।  
युक्तियुक्तेन योगेन चिरायुश्च सुखी भवेत् ॥ १,२०.१३० ॥  
अयुक्त्याभ्यासनाद्धिक्काकर्णरोगशिरोव्यथा ।  
श्वासकासादयो रोगा दोषाः स्युर्बहवस्तथा ॥ १,२०.१३१ ॥  
\[विपरीतकरणीमुद्रा\]  
सौम्यस्थानात्समायाता द्वाभ्यां चैका तु भुज्यते ।  
ततस्तृतीयो यः कश्चित्स स्याज्जन्मजरोज्झितः ॥ १,२०.१३२ ॥  
प्रज्वलज्ज्वलनाकारो नाभिमध्ये स्थितो रविः ।  
तालुमध्ये शशी भाति सुधां वर्षत्यधोमुखः ॥ १,२०.१३३ ॥  
तां ग्रसत्यूर्ध्ववदनो भास्करः किरणत्विषा ।  
एतस्य विपरीतं यत्करणं विपरीतकम् ॥ १,२०.१३४ ॥  
काकचञ्चुवदास्यं च कृत्वा वायुं ससूत्कृतम् ।  
आदाय नासारन्ध्रेण पुनस्तं श्वसनं त्यजेत् ॥ १,२०.१३५ ॥  
शीतलीकरणाख्योऽयं योगस्तु ज्वरपित्तहृत् ।  
अमृतं शीतलं तस्य पिबतश्च जरा न हि ॥ १,२०.१३६ ॥  
जिह्वया तालुमूलेन प्राणं यः पिबति प्रिये ।  
तस्य षण्मासतः सर्वे रोगा नश्यन्ति योगिनः ॥ १,२०.१३७ ॥  
रसनामूर्ध्वतः कृत्वा सोमं पिबति यः प्रिये ।  
सिद्धिर्मासार्ध आयाति रोगास्तस्य न सन्ति हि ॥ १,२०.१३८ ॥  
जिह्वाग्रेण च संपीड्य रसनान्तर्बिलं महत् ।  
ध्यात्वामृतझरीमम्बामर्धाब्देन भवेत्कविः ॥ १,२०.१३९ ॥  
अमृताप्लाविततनोर्योगिनो वत्सरत्रयात् ।  
रेतश्चोर्ध्वं प्रयात्येव सिध्यन्ति ह्यणिमादयः ॥ १,२०.१४० ॥  
त्रिविधं गरलं तस्य शरीरे च न संक्रमेत् ।  
जरा च मरणं नास्ति दुष्टसत्त्वभयं तथा ॥ १,२०.१४१ ॥  
\[४. धारणम्\]  
उक्तासनसमारूढः प्राणायामरतः सदा ।  
प्रत्याहारप्रसन्नः सन्नभ्यसेद्धारणं ततः ॥ १,२०.१४२ ॥  
चेतसो निश्चलत्वं यद्धारणा सा स्मृता शिवे ।  
पृथ्व्यादिपञ्चभूतानां या पृथग्धारणा हृदि ॥ १,२०.१४३ ॥  
चतुरश्रा सुवर्णा सलकारा च हृदि स्थिता ।  
ब्रह्मणा सहिता भूमिर्ध्यातव्या पञ्च नाडिकाः ॥ १,२०.१४४ ॥  
प्राणं तत्रैव मनसा धारयेत्सह शांभवि ।  
एषा स्तम्भकरी विद्या पृथ्वीजयमवाप्नुयात् ॥ १,२०.१४५ ॥  
अर्धचन्द्रप्रतीकाशं कर्पूरहिमनिर्मलम् ।  
कण्ठस्थानगतं नित्यं सुधाप्लुतवकारयुक् ॥ १,२०.१४६ ॥  
जलतत्त्वं च संयुक्तं विष्णुना तत्र धारयेत् ।  
प्राणं चित्तेन सहितं ध्यातव्यं पञ्चनाडिकाः ॥ १,२०.१४७ ॥  
एषा हि वारुणी विद्या विषपित्तज्वरापहा ।  
ग्रसने कालकूटस्य मयैव परिकल्पिता ॥ १,२०.१४८ ॥  
त्रिकोणं तप्तहेमाभं सरेफं रुद्रदैवतम् ।  
तालुस्थानगतं ध्यायेद्वह्नितत्त्वं ज्वलत्प्रभम् ॥ १,२०.१४९ ॥  
तत्रैव पञ्चघटिकाः प्राणं च मनसा सह ।  
धारयेन्निहितं योगी ह्येषा वैश्वानरी परा ॥ १,२०.१५० ॥  
विषाग्निभीतिसंहर्त्री वातश्लेष्मादिरोगहृत् ।  
वर्तुलं नीलमेघाभं भ्रुवोर्मध्ये प्रतिष्ठितम् ॥ १,२०.१५१ ॥  
सयकारं वायुतत्त्वं नित्यमीश्वरदैवतम् ।  
तत्रैव नाडिकाः पञ्च प्राणं च मनसा सह ॥ १,२०.१५२ ॥  
धारयेद्वायवीयैषा विद्या खगतिदायिनी ।  
मृगतृष्णाम्बुसङ्काशं हकारेण समन्वितम् ॥ १,२०.१५३ ॥  
सदाशिवादिदैवं च ब्रह्मरन्ध्रगतं सदा ।  
व्योमतत्त्वं निराकाशं शान्तं सर्वगतं प्रिये ॥ १,२०.१५४ ॥  
तत्र प्राणं च संयम्य मनसा सह धारयेत् ।  
यावत्स्युः पञ्च घटिका नभोविद्येयमीश्वरि ॥ १,२०.१५५ ॥  
कथिता मोक्षदा देवि योगिनां दुःखहारिणी ।  
स्तम्भनी पार्थिवी विद्या प्लावनी वारुणी मता ॥ १,२०.१५६ ॥  
ततो वैश्वानरी विद्या दाहिनीति प्रकीर्तिता ।  
वायवी भ्रामणी प्रोक्ता शमनी व्योमरूपिणी ॥ १,२०.१५७ ॥  
क्रमशः पञ्चविद्याश्च धारणीयाः पृथक्पृथक् ।  
स्वनामकर्मसदृशं फलं ददति योगिनाम् ॥ १,२०.१५८ ॥  
एषा पञ्चविधा देवि धारणा भुवि दुर्लभा ।  
\[५. ध्यानम्\]  
तत्त्वेषु निश्चला चिन्ता या तद्ध्यानं प्रकीर्त्यते ॥ १,२०.१५९ ॥  
ध्यानं द्विधेति विख्यातं सगुणं निर्गुणं प्रिये ।  
सगुणं वर्णसहितं निर्गुणं वर्णवर्जितम् ॥ १,२०.१६० ॥  
लक्षं च वाजपेयानामश्वमेधसहस्रकम् ।  
सकृद्ध्यानस्य योगस्य कलां नार्हन्ति षोडशीम् ॥ १,२०.१६१ ॥  
प्रत्यङ्मना बहिर्दृष्टिरृजुः पद्मासनस्थितः ।  
ध्यानयोगः स विज्ञेयः सद्यः सिद्धिप्रदः शुभः ॥ १,२०.१६२ ॥  
मूलाधारे सुवर्णाभे चक्रेऽस्मिन्प्रथमे प्रिये ।  
ध्यात्वात्मानं च नासाग्रे लक्षयेद्धन्ति किल्बिषम् ॥ १,२०.१६३ ॥  
स्वाधिष्ठाने च रत्नाभे ह्यात्मानं परिचिन्तयेत् ।  
नासाग्रलक्षो दुःखेभ्यो मुच्यते योगिसत्तमः ॥ १,२०.१६४ ॥  
बालारुणाभे चात्मानं चक्रेऽस्मिन्मणिपूरके ।  
स्मृत्वा नासाग्रदृष्टिः संस्त्रिजगत्क्षोभयेद्यमी ॥ १,२०.१६५ ॥  
विद्युन्मालानिभे चक्रेऽनाहते हृदयस्थले ।  
प्राणायामेन बहुधा साधिते परमेश्वरि ॥ १,२०.१६६ ॥  
आत्मानं चिन्तयेद्यस्तु नासाग्रगतलोचनः ।  
भवेद्ब्रह्मसमो योगी वशीकृतमनाः प्रिये ॥ १,२०.१६७ ॥  
घण्टिकायां विशुद्धाख्ये स्वर्णचम्पकसन्निभे ।  
घ्राणाग्रदृष्टिरात्मानं ध्यात्वानन्दमयो भवेत् ॥ १,२०.१६८ ॥  
लम्बिकायां सुधापूर्णे चन्द्रमण्डलमण्डिते ।  
नासाग्रदृष्टिरात्मानं ध्यात्वानन्दमयो भवेत् ॥ १,२०.१६९ ॥  
भ्रुवोर्मध्येऽञ्जनाकारे ध्यायेदात्मानमीश्वरि ।  
जितप्राणो भवेद्योगी योगानन्दमयो भवेत् ॥ १,२०.१७० ॥  
निर्गुणं निरपायं च शिवं शान्तं परात्परम् ।  
विश्वतैजसमात्मानं ध्यायेद्भ्रूमध्यलोचनः ॥ १,२०.१७१ ॥  
ब्रह्मानन्दमयो योगी भवत्येव न संशयः ।  
आज्ञाचक्रमिति ख्यातं परे व्योम्नि निरामये ॥ १,२०.१७२ ॥  
शिवमात्मानमाचिन्त्य भवेज्ज्ञानमयो वशी ।  
गगनाकारममलं मृगतृष्णाम्बुसन्निभम् ॥ १,२०.१७३ ॥  
ध्यात्वात्मानं सर्वगतं मोक्षं व्रजति संयमी ।  
अपानमेढ्रौ नाभिश्च हृदयं घण्टिका तथा ॥ १,२०.१७४ ॥  
लम्बिका च भ्रुवोर्मध्यं नभश्च ब्रह्मरन्ध्रकम् ।  
तव चक्रमिति ख्यातं देयं स्थानं च योगिनाम् ॥ १,२०.१७५ ॥  
धारणा पञ्चघटिका षण्णाडी ध्यानमुच्यते ।  
समाधिर्द्वादशाहं स्यात्प्राणसंयमनात्प्रिये ॥ १,२०.१७६ ॥  
\[६. समाधिः\]  
जलसैन्धवयोर्योगादेकत्वं च यथा भवेत् ।  
चित्तात्मनोः सामरस्यं समाधिः स तु कथ्यते ॥ १,२०.१७७ ॥  
मनः प्रलीयते चान्ते यदा प्राणक्षयो भवेत् ।  
सामरस्यं तदा स्याच्च समाधिः स तु कथ्यते ॥ १,२०.१७८ ॥  
प्रणष्टाखिलसङ्कल्पो जीवात्मा परमात्मना ।  
यदेकत्वं भजेद्देवि समाधिः स तु कथ्यते ॥ १,२०.१७९ ॥  
परापेक्षोज्झितं चित्तमिन्द्रियेषु प्रवर्तते ।  
यदा जीवो गतश्चैक्यं तदा नैवेन्द्रियं मनः ॥ १,२०.१८० ॥  
शब्दं स्पर्शं च रूपं च रसं गन्धं परं तथा ।  
आत्मानं च सुखं दुःखं मानामानं प्रियाप्रिये ॥ १,२०.१८१ ॥  
शीताशीतं तथा वातमातपं यो न वेत्ति च ।  
न बाध्यते स्वकर्मौघैर्न कैश्चिदपि बाध्यते ॥ १,२०.१८२ ॥  
न शस्त्रैर्बाध्यते मन्त्रैर्यन्त्रैस्तन्त्रैर्न गृह्यते ।  
नाग्निना न जलेनापि वायुना न च पीड्यते ॥ १,२०.१८३ ॥  
अवध्यो देहिभिः सर्वैर्माननीयः सुरैरपि ।  
आहारे च विहारे च निद्रायामवबोधने ॥ १,२०.१८४ ॥  
सर्वकर्मसु युक्तः सन्स तत्त्वं वेत्ति योगिनि ।  
निरालम्बं निराकारमनाद्यन्तं निराश्रयम् ॥ १,२०.१८५ ॥  
अनालयं निष्प्रपञ्चं निष्क्रियं निर्मलं महत् ।  
निश्चलं निर्मलं नित्यं निर्गुणं व्योम चिन्मयम् ॥ १,२०.१८६ ॥  
सदानन्दमनन्तं च सर्वगं विभु संततम् ।  
एतद्ब्रह्मपदं तत्त्वं विद्धि त्वं विन्ध्यवासिनि ॥ १,२०.१८७ ॥  
अनामये निरालम्बे निरातङ्के महाद्युतौ ।  
निराभासे परे तत्त्वे योगयुक्तः प्रलीयते ॥ १,२०.१८८ ॥  
दुग्धे दुग्धं घृते चाज्यमग्नावग्निर्जले जलम् ।  
क्षिप्तं व्रजेत्तन्मयत्वं तथा ब्रह्मणि लीयते ॥ १,२०.१८९ ॥  
\[योगाभ्यासफलम्\]  
मयोदितमिदं सर्वं दिव्यवायुरसायनम् ।  
यः सेवेत स पुण्यात्मा कृतकृत्यो जगत्त्रये ॥ १,२०.१९० ॥  
सर्वयज्ञफलोपेतः स स्नातः सर्वतीर्थके ।  
स यशस्वी स योगीन्द्रः स एवामरवन्दितः ॥ १,२०.१९१ ॥  
स एव सिद्धः शुद्धश्च मम तुल्यो वरानने ।  
तस्मिन्स्निह्यति मे चेतस्तच्चित्तं मे निवासभूः ॥ १,२०.१९२ ॥  
सफलं जीवितं तस्य पूतं तदुभयं कुलम् ।  
तत्पदन्यासमात्रेण धरित्री पावनीकृता ॥ १,२०.१९३ ॥  
यत्रोषितं क्षणं तेन पुण्यक्षेत्रं हि सा मही ।  
धन्या तज्जनयित्री च पुण्यस्तज्जनकः प्रिये ॥ १,२०.१९४ ॥  
तद्दर्शनात्सजीवाः स्युः शूलप्रोतादयः शवाः ।  
तद्वाक्येनैव सर्वेऽपि लभन्तेऽपि शुभाशुभम् ॥ १,२०.१९५ ॥  
तन्मूत्रमलसंस्पर्शाल्लोहा यान्ति सुवर्णताम् ।  
किं पुनः कथ्यते देवि मम तुल्यपराक्रमः ॥ १,२०.१९६ ॥


आक्, १, २१  
\[योगसिद्धिदकुटीनिर्माणविधिः\]  
श्रीभैरवी ।  
कुटी प्रोक्ता त्वया पूर्वं कथं कार्या च कीदृशी ।  
तत्र कालं कियच्छंभो वस्तव्यं ब्रूहि मे प्रभो ॥ १,२१.१ ॥  
श्रीभैरवः ।  
वक्ष्यामि तां कुटीं सम्यक्शृणु त्रिपुरसुन्दरि ।  
मेदिनीमुन्नतीकृत्य पुनस्तां सुहृदं प्रिये ॥ १,२१.२ ॥  
स्तंभांश्च क्रमशः षट्षट्पङ्क्तिशः स्थापयेदृजून् ।  
तुला उपरि चारोप्य दारूणि सुदृढानि च ॥ १,२१.३ ॥  
स्थापयेदिष्टकाः पश्चात्सुधया सान्द्रमालिपेत् ।  
परितो वलभिं कृत्वा भित्तिं त्रिवलयां शुभाम् ॥ १,२१.४ ॥  
कुर्यात्कुटीं च तन्मध्ये तृतीयावरणैः पुनः ।  
निखनेच्चतुरश्रं च दशप्रादेशमात्रकम् ॥ १,२१.५ ॥  
पञ्चप्रादेशमात्रे च त्वधोनिम्नं तथोर्ध्वतः ।  
एवं दशवितस्त्याभिरचिन्त्यां तां मनोहराम् ॥ १,२१.६ ॥  
प्राग्द्वारं बाह्यवलये द्वितीये वलये शिवे ।  
याम्यद्वारं तृतीये तु प्रत्यग्द्वारं विधीयते ॥ १,२१.७ ॥  
द्वाराणां च प्रमाणं हि वितस्तिद्वयमुच्यते ।  
सकवाटं प्रतिद्वारमच्छिद्रं चार्गलान्वितम् ॥ १,२१.८ ॥  
सुधाप्रलेपितं कुर्याद्भित्तिं श्लक्ष्णतरं स्थलम् ।  
दक्षिणे चोत्तरे चैव कुट्यन्तर्वेदिकाद्वयम् ॥ १,२१.९ ॥  
सार्धत्रयं वितस्तीनां विशालं चायतं दश ।  
प्रादेशमात्रमुत्सेधं मध्यं प्रादेशिकत्रयम् ॥ १,२१.१० ॥  
तत्र गोमयसम्भूतं भस्म वस्त्रेण गालितम् ।  
पूरयेच्च कुटीभित्तौ चित्रं बहु सुविस्तरम् ॥ १,२१.११ ॥  
भैरवं कालमेघाभं ज्वलदूर्ध्वशिरोरुहम् ।  
फालाक्षं वक्रदंष्ट्रं च नागकुण्डलमण्डितम् ॥ १,२१.१२ ॥  
नागयज्ञोपवीतं च किङ्किणीमुण्डमालिनम् ।  
दिगम्बरं तु काकोटीभूषिताङ्घ्रिशिरोरुहम् ॥ १,२१.१३ ॥  
हारकेयूरकटकमुद्रिकादिविभूषितम् ।  
दशहस्तं च डमरुमङ्कुशं खड्गशूलकम् ॥ १,२१.१४ ॥  
वरदं सव्यहस्ताब्जैर्नागं पाशं च घण्टिकाम् ।  
मधुपत्रं भयहरं बिभ्राणं वामबाहुभिः ॥ १,२१.१५ ॥  
कृष्णाङ्गरागमालाढ्यं सर्वव्याधिविनाशनम् ।  
व्याधिभूताहिशत्रुघ्नं क्ष्वेलादिभयनाशनम् ॥ १,२१.१६ ॥  
ततो मृत्युञ्जयं शान्तं वटुकं विलिखेत्प्रिये ।  
पारदेन्दुहिमश्वेतं बालं द्विभुजशोभितम् ॥ १,२१.१७ ॥  
किङ्किणीमालया बद्धकर्णनूपुरशोभितम् ।  
बालं कुण्डलसच्छोभं त्रिनेत्रं नग्नरूपिणम् ॥ १,२१.१८ ॥  
श्वेतमाल्यानुलेपं च पूर्णपात्रं च वामतः ।  
दण्डं दक्षिणहस्तेन दधानं मृत्युनाशनम् ॥ १,२१.१९ ॥  
मायाबीजं च वटुकं ह्येनं प्रथममुच्चरेत् ।  
आपदुद्धारणायेति लिखेत्पञ्चाक्षरद्वयम् ॥ १,२१.२० ॥  
वटुकायेति मायां च वटुकस्य मनुः स्मृतः ।  
मूर्तिद्वयोरयं मन्त्रः कथितः सुरवन्दिते ॥ १,२१.२१ ॥  
मन्त्रस्यास्य च यद्यन्त्रं तद्यन्त्रं तत्र संलिखेत् ।  
रमां च भुवनेशीं च कामं चिन्तामणिं क्रमात् ॥ १,२१.२२ ॥  
कर्णिकायां लिखेत्पूर्वं वटुकायेति वीप्सितम् ।  
अष्टपत्रे लिखेच्छेषाण्यक्षराण्यष्टपत्रके ॥ १,२१.२३ ॥  
बहिः षोडशपत्रेषु विलिखेत्षोडश स्वरान् ।  
द्वात्रिंशद्दलके कादिसान्तद्वात्रिंशदक्षरान् ॥ १,२१.२४ ॥  
अन्ये दले हलक्षांश्च विलिखेद्भूपुरं बहिः ।  
आपदुद्धारणं यन्त्रमपमृत्युनिवारणम् ॥ १,२१.२५ ॥  
रक्षाकरं ग्रहार्तानां सर्वेषां प्राणिनामपि ।  
स्त्रीवश्यं राजवश्यं च पुंवश्यं पशुवश्यकम् ॥ १,२१.२६ ॥  
नानासिद्धिप्रदं नित्यं सर्वरोगविषापहम् ।  
हारकेयूररुचिरं कान्त्या विश्वविमोहनम् ॥ १,२१.२७ ॥  
महामृत्युञ्जयं देवं भावयेन्मृत्युजिद्भवेत् ।  
एवं द्वितीयवर्गस्य तृतीयं पञ्चमेन च ॥ १,२१.२८ ॥  
स्वरेण बिन्दुना युक्तं सोन्तं साध्यपदं ततः ।  
रक्षशब्दयुगं पश्चात्पूर्वं बीजत्रयं पुनः ॥ १,२१.२९ ॥  
प्रतिलोमं समुच्चार्य मन्त्रं मृत्युञ्जयं जपेत् ।  
तारं मध्ये ससाध्याख्यं दिग्दले भं समालिखेत् ॥ १,२१.३० ॥  
आग्नेयादिदलेष्वन्त्यमक्षरं क्रमशो लिखेत् ।  
बाह्ये भूपुरमालिख्य दिक्षु सान्द्रं समालिखेत् ॥ १,२१.३१ ॥  
चतुष्कोणे ठकारं च यन्त्रं मृत्युञ्जयात्मकम् ।  
अपमृत्युज्वरव्याधिक्ष्वेलमोहविनाशनम् ॥ १,२१.३२ ॥  
तत्र चिन्तामणिं देवं चिन्तितार्थप्रदं लिखेत् ।  
नीलप्रवालरुचिरं त्रिणेत्रं रुचिराननम् ॥ १,२१.३३ ॥  
पाशारुणोत्पलं वामे दक्षे शूलकपालकौ ।  
दधानमिन्दुमकुटं ध्यायेदर्धाम्बिकेश्वरम् ॥ १,२१.३४ ॥  
वह्निप्रथमवर्गादिषमरेफाः क्रमात्ततः ।  
प्राणसद्यान्तसहितः षष्ठस्वरसबिन्दुकः ॥ १,२१.३५ ॥  
इदं चिन्तामणेर्मन्त्रं चिन्तितार्थप्रदं शुभम् ।  
षोडशस्वरसंवीतं चिन्तामणिमभीष्टदम् ॥ १,२१.३६ ॥  
ठकारावेष्टितं कुर्याज्ज्वरापस्मृतिमृत्युहम् ।  
ततश्च शारदादेवीमालिखेत्सिद्धिदायिनीम् ॥ १,२१.३७ ॥  
शङ्खकुन्देन्दुधवलां मकुटेन्दुकलाधराम् ।  
सुधाकुम्भं वराक्षस्रक्संविन्मुद्रां करांबुजैः ॥ १,२१.३८ ॥  
बिभ्राणां श्वेतवसनां मौक्तिकाभरणोज्ज्वलाम् ।  
वाग्बीजं भुवनेशीं च वदवाक्यद्वयं ततः ॥ १,२१.३९ ॥  
वाग्वादिनीं ससम्बुद्धिमग्निपत्नीं समुच्चरेत् ।  
एष श्रीमातृकामन्त्रः प्रोक्तः सारस्वतप्रदः ॥ १,२१.४० ॥  
आदिबीजद्वयं हित्वा शेषं पूर्ववदुच्चरेत् ।  
दशार्णशारदामन्त्रो वाग्विलासप्रदायकः ॥ १,२१.४१ ॥  
वियद्वर्णसुकारं च सद्यान्तं सविसर्गकम् ।  
कर्णिकायां लिखेत्पूर्वं किञ्जल्केषु स्वरानपि ॥ १,२१.४२ ॥  
अष्टच्छदेष्वष्टवर्गान्यशहाद्यैः परैस्त्रिभिः ।  
काद्यैश्च पञ्चभिर्वर्णैरष्टवर्गाः समीरिताः ॥ १,२१.४३ ॥  
लिखेद्भूपुरकोणेषु ठकारान्दिक्षु विन्यसेत् ।  
इदं हि मातृकायन्त्रं विषमृत्युगदापहम् ॥ १,२१.४४ ॥  
अघोरं विलिखेद्देवि नीलजीमूतसन्निभम् ।  
क्रूरदंष्ट्रं त्रिणेत्रं च नागेन्द्राष्टविभूषितम् ॥ १,२१.४५ ॥  
रक्ताङ्गरागवसनं रक्तमालाविराजितम् ।  
परश्वथुं च डमरुं खड्गं खेटमिषुं धनुः ॥ १,२१.४६ ॥  
त्रिशूलं पूर्णपात्रं च बिभ्राणं चाष्टबाहुभिः ।  
भुवनेशीं स्फुरद्वन्द्वं ततः प्रस्फुरवीप्सितम् ॥ १,२१.४७ ॥  
घोरं ततोऽघोरतरं तनुरूपं चटद्वयम् ।  
प्रकटद्विगुणं चैव कहशब्दयुगं ततः ॥ १,२१.४८ ॥  
वमशब्दद्वयं देवि बन्धशब्दं च वीप्सितम् ।  
घातयद्वितयं देवि कवचं च फडन्तकम् ॥ १,२१.४९ ॥  
एकोत्तरोऽयं पञ्चाशदर्णोऽघोरः स्मृतो मनुः ।  
वश्यार्थं तप्तहेमाभं पूर्वोक्ताकृतिसंयुतम् ॥ १,२१.५० ॥  
मुक्तौ मृत्युञ्जयार्थे तु श्वेतं पूर्वोक्तविग्रहम् ।  
सर्वार्थसिद्धिदं शान्तमघोरास्त्रं लिखेत्प्रिये ॥ १,२१.५१ ॥  
मायाबीजं ससाध्यं स्यान्मध्ये च स्वरसंयुतम् ।  
तद्बहिःकेसरेष्वेवं विलिखेदष्टवर्गकम् ॥ १,२१.५२ ॥  
ततस्त्वष्टदले मन्त्रवर्णान्गुणमितान् लिखेत् ।  
अग्रशेषेषु तद्वत्तत्षट्कोणे कवचास्त्रकौ ॥ १,२१.५३ ॥  
तद्बहिर्भूपुरं लेख्यमेनदाघोरयन्त्रकम् ।  
स्फुरद्वयावृतं मध्ये शक्तिबीजं लिखेत्ततः ॥ १,२१.५४ ॥  
षट्कोणे प्रस्फुरयुगं ततश्चाष्टदले क्रमात् ।  
षड्भिश्चतुर्भिर्वेदैश्च रसैर्वस्त्रैश्च गोपदैः ॥ १,२१.५५ ॥  
ऋतुभिः शिष्टमन्त्रार्णैरमीभिर्विलिखेत्ततः ।  
षट्कोणे वह्निचास्त्राभ्यामुद्धृतं वीतकोणकम् ॥ १,२१.५६ ॥  
भूपुरेणावृतं यन्त्रमघोरं विलिखेत्प्रिये ।  
व्यालारिचोरक्षुद्रापस्मारभूतग्रहापहम् ॥ १,२१.५७ ॥  
अथो महागणपतिं लिखेद्विद्रुमसन्निभम् ।  
कोटीरचन्द्रशकलं गजास्यं लोचनत्रयम् ॥ १,२१.५८ ॥  
तुन्दिलं रक्तवसनं रक्तमालानुलेपनम् ।  
दशदोर्दण्डसुभगं वामोरुस्थितयोषितम् ॥ १,२१.५९ ॥  
हारकेयूरकटकमुद्रिकाकुण्डलोज्ज्वलम् ।  
फलपूरं गदामिक्षुकोदण्डं च त्रिशूलकम् ॥ १,२१.६० ॥  
चक्रं सरसिजं पाशमुत्पलं शालिमञ्जरीम् ।  
स्वदन्ततुण्डया रत्नकलशं दशभिः करैः ॥ १,२१.६१ ॥  
बिभ्राणं पद्मकरया वामोरुस्थितया श्रिया ।  
आलिङ्गितं भक्तलोकचिन्तितार्थसुरद्रुमम् ॥ १,२१.६२ ॥  
प्रणवं कमलां मायां कामराजं वसुंधराम् ।  
क्रमाद्गणपतेर्बीजं महागणपतिं ततः ॥ १,२१.६३ ॥  
चतुर्थ्यन्तं ससंबुद्धिं वरं च वरदं तथा ।  
ततः सर्वजनं मे च वशमानय शब्दकम् ॥ १,२१.६४ ॥  
अग्निपत्नीं समालिख्य चाष्टाविंशतिवर्णकम् ।  
मन्त्रं महागणपतेर्मृत्युदारिद्र्यनाशनम् ॥ १,२१.६५ ॥  
त्रिकोणे बीजमालिख्य सतारे च गणेशितुः ।  
दिक्षु श्रीशक्तिमदनभूबीजानि बहिर्लिखेत् ॥ १,२१.६६ ॥  
षट्कोणे बीजषट्कं च तत्संधिष्वङ्गमन्त्रकम् ।  
ततोऽष्टदलमध्येषु मन्त्राणि गणशो लिखेत् ॥ १,२१.६७ ॥  
अन्त्याक्षरे चान्त्यदले मातृकामनुलोमतः ।  
लेखे च प्रतिलोमेनाङ्कुशपाशावृतं ततः ॥ १,२१.६८ ॥  
भूमन्दिरेण सुभगं यन्त्रं गणपतेः शुभम् ।  
गजान्तं श्रीपदं दिव्यमायुष्यारोग्यवर्धनम् ॥ १,२१.६९ ॥  
एतानि यन्त्रजालानि कुट्यन्तर्देवता लिखेत् ।  
कुटीभित्तिबहिर्भागे भैरवं वर्णमालिखेत् ॥ १,२१.७० ॥  
असिताङ्गं रुरुं चण्डं क्रोधमुन्मत्तभैरवम् ।  
कपालिनं भीषणं च संहारं भैरवं क्रमात् ॥ १,२१.७१ ॥  
द्वितीयावरणस्यान्तर्भित्तावेकादश क्रमात् ।  
रुद्रांस्त्रिलोचनांश्चन्द्रकलाजूटजटान् लिखेत् ॥ १,२१.७२ ॥  
तद्बाह्ये नव नाथांश्च नव सिद्धांश्च षोडश ।  
सनत्कुमारसनकसनन्दादीन् लिखेत्ततः ॥ १,२१.७३ ॥  
तृतीयावरणस्यान्तर्भित्तौ ब्राह्म्यादिमातरः ।  
चतुःषष्टिश्च योगिन्यो लेखनीया यथाविधि ॥ १,२१.७४ ॥  
तद्भित्तिबाह्ये देवेन्द्रमुखा दिक्पतयः क्रमात् ।  
ग्रहाश्च चन्द्रसूर्याद्या अश्विन्याद्याश्च तारकाः ॥ १,२१.७५ ॥  
मेषाद्या राशयो लेख्याः सालङ्काराश्च सायुधाः ।  
कुटीद्वारविपार्श्वे च गणेशं भैरवं लिखेत् ॥ १,२१.७६ ॥  
द्वितीयावरणद्वारपार्श्वे द्वौ शङ्खपद्मकौ ।  
गरुत्मन्तं हनूमन्तं तृतीयावरणस्य च ॥ १,२१.७७ ॥  
द्वारस्य पार्श्वयोर्देवि विलिखेद्भयभञ्जनौ ।  
यस्मिन्देशे कुटी दिव्या कल्पिता योगिसत्तमैः ॥ १,२१.७८ ॥  
देशो धन्यतरः श्लाघ्यः पुण्यक्षेत्रं च पावनम् ।  
तत्रत्याश्च प्रजा धन्याः स्फीतार्थाः पुण्यकर्मिणः ॥ १,२१.७९ ॥  
राष्ट्रं सुभिक्षमारोग्यमनामयसुखावहम् ।  
ईतिहीनं कालवृष्टिसहितं धान्यसङ्कुलम् ॥ १,२१.८० ॥  
तस्करोपद्रवव्याघ्रसर्पादिभयवर्जितम् ।  
तत्र तीर्थानि सर्वाणि गङ्गादीनि वसन्ति च ॥ १,२१.८१ ॥  
इन्द्रादयोऽपि विबुधाः सूर्यचन्द्रादयो ग्रहाः ।  
योगिन्यो भैरवाः सिद्धा गणेशगुहमातरः ॥ १,२१.८२ ॥  
तत्रस्थस्य महीपस्य जयार्थावाप्तिरायुषः ।  
सम्भवेच्चक्रवर्तित्वं पुनर्नित्योत्सवोज्ज्वलम् ॥ १,२१.८३ ॥  
वन्ध्यानां पुत्रसम्पत्तिः कुटीसंदर्शनाद्भवेत् ।  
कुष्ठापस्मारभूतादिमहाव्याधिविनाशनम् ॥ १,२१.८४ ॥  
कुटीगता भवेयुस्ते ये सेवन्ते रसायनम् ।  
सिद्धिं यान्ति सुखेनैव देवानामपि दुर्लभाम् ॥ १,२१.८५ ॥  
\[अमरीकल्पः\]  
देवि चित्रं प्रवक्ष्यामि दिव्यं गुह्यतमं शिवम् ।  
अमरीकल्पमनघं सुलभं निजदेहजम् ॥ १,२१.८६ ॥  
अणिमाद्यष्टकैश्वर्यदेहलोहादिसिद्धिदम् ।  
वमनादिविशुद्धाङ्गो लवणाम्लविवर्जितः ॥ १,२१.८७ ॥  
कुटीगतस्तु देवेशि शिवतोयमुदारधीः ।  
स्थूलस्य कतकस्यैव दारुणा पानपात्रकम् ॥ १,२१.८८ ॥  
कुर्याच्च त्रिफलां पिष्ट्वा लेपयेच्चषकान्तरे ।  
कर्षं शिवाम्बुना रात्रौ पात्रं चाधोमुखं प्रिये ॥ १,२१.८९ ॥  
स्थापयित्वा पुनः प्रातराद्यन्तं प्रस्रवं त्यजेत् ।  
मध्यधाराश्च तत्पात्रे क्षिपेत्तत्त्रिफलां ततः ॥ १,२१.९० ॥  
लोडयेदमरीयुक्तं पिबेत्प्रागाननः सदा ।  
इष्टदेवान्गुरून्वृद्धान्नत्वार्चितगणेश्वरः ॥ १,२१.९१ ॥  
मिताहारो युक्तचेष्टो वातातपविवर्जितः ।  
एकमण्डलमात्रेण बाह्यान्तः शुचिभाग्भवेत् ॥ १,२१.९२ ॥  
मण्डलेन द्वितीयेन सर्वकुष्ठविनाशनम् ।  
मण्डलेन तृतीयेन चतुर्विधविषापहम् ॥ १,२१.९३ ॥  
मण्डलेन चतुर्थेन नालिकेराम्बुवद्भवेत् ।  
आत्मतोयं पञ्चमेन मलदौर्गन्ध्यनाशनम् ॥ १,२१.९४ ॥  
षष्ठमण्डलयोगेन देहदौर्गन्ध्यनाशनम् ।  
सप्तमण्डलयोगेन भवेदिन्द्रियपाटवम् ॥ १,२१.९५ ॥  
ततोऽष्टमे मण्डले तु रजनीचूर्णकर्षयुक् ।  
सेवेत शिवतोयं च यावद्द्विः सप्तमण्डलम् ॥ १,२१.९६ ॥  
वलीपलितहीनः स्यान्महाविषभयोज्झितः ।  
मण्डले पञ्चदशके कर्षांशौ शृङ्गगन्धकौ ॥ १,२१.९७ ॥  
शिवतोयेन सम्मिश्रं प्रपिबेदेकविंशतिम् ।  
मण्डलं च तदन्ते स्यात्सिद्धिभाग्देहलोहयोः ॥ १,२१.९८ ॥  
द्वाविंशन्मण्डले देवि चाभ्रकं वरया युतम् ।  
एवं भजेद्यमी यावदष्टाविंशतिमण्डलम् ॥ १,२१.९९ ॥  
मत्तहस्तिबलोपेतो गृध्रदृष्टिरनामयः ।  
एकोनत्रिंशति प्राप्ते मण्डले वरया युताम् ॥ १,२१.१०० ॥  
सकान्तचूर्णविमलां गोधामपि पिबेत्प्रिये ।  
पञ्चत्रिंशन्मण्डलान्तं वज्रकायो भवेन्नरः ॥ १,२१.१०१ ॥  
षट्त्रिंशन्मण्डलादि स्वर्णधात्रीरजोऽन्वितम् ।  
आत्मगोधान्वितं पेयं तत्तु यावद्द्व्यधिकम् ॥ १,२१.१०२ ॥  
चत्वारिंशन्मण्डलान्तं सशरीरः खगो भवेत् ।  
त्रिचत्वारिंशन्मण्डले तु प्राप्ते पारदसंयुतम् ॥ १,२१.१०३ ॥  
वरायुतं पिबेदूनपञ्चाशन्मण्डलावधिः ।  
अणिमादिगुणोपेतो वज्रकायश्च खेचरः ॥ १,२१.१०४ ॥  
सिद्धैर्युक्तो निरातङ्को निरपायो निरञ्जनः ।  
यदृच्छया सर्वलोके विहरत्येव सर्वदा ॥ १,२१.१०५ ॥  
आरभ्य प्रथमं देवि मण्डलान्नित्यमाचरेत् ।  
आत्मतोयेन धुत्तूररसेन परिलोडयेत् ॥ १,२१.१०६ ॥  
भस्म तेनैव सर्वाङ्गमसकृत्परिमर्दयेत् ।  
अन्यकालसमायातमात्मतोयं विशेषतः ॥ १,२१.१०७ ॥  
मूर्ध्नि नासापुटे कर्णे दृशि पादकरद्वये ।  
शीलयेत्सततं देवि शुद्धदेहो भवेन्नरः ॥ १,२१.१०८ ॥  
कदाचिदप्यात्मगोधां भूमौ न विसृजेत्प्रिये ।  
अमरीसेविनः पुंसः शिवतोयेन जायते ॥ १,२१.१०९ ॥  
सर्वलोहं च कनकं दिव्यं मनुजदुर्लभम् ।  
विजयासहितां गोधां प्रतिवासरमापिबेत् ॥ १,२१.११० ॥


आक्, १, २२  
\[वन्दाककल्पः\]  
वन्दाको द्विविधः प्रोक्तः पुरुषस्त्रीविभेदतः ।  
खर्जूरीपत्रवत्पत्रः पुरुषः सर्वसिद्धिदः ॥ १,२२.१ ॥  
स्त्रीसंज्ञस्तु गुणैरल्पो वृत्तपत्रः प्रतापवान् ।  
वन्दाकः पादपरुहः शिखरी तरुरोहिणी ॥ १,२२.२ ॥  
वृक्षादनी कामिनी च वृक्षरुग्बन्धबन्धकम् ।  
वन्दाकस्तिक्ततुवरः कफपित्तश्रमापहः ॥ १,२२.३ ॥  
वश्यादिसिद्धिदो वृष्यो विषघ्नश्च रसायनम् ।  
\[वन्दाकाहरणविधिः\]  
कृतोपवासः सुस्नातो रक्तमाल्यानुलेपनः ॥ १,२२.४ ॥  
मुक्तकेशाम्बरो भूत्वा रात्रौ संयतमानसः ।  
वृक्षं प्रदक्षिणं कृत्वा गन्धपुष्पाक्षतादिभिः ॥ १,२२.५ ॥  
पूजाद्रव्यैः समभ्यर्च्य बलिं दध्योदनैः किरेत् ।  
चिन्तामणिं नृसिंहं च मनुमष्टोत्तरं शतम् ॥ १,२२.६ ॥  
जप्त्वा खड्गेन संछिद्य वन्दाकं विधिनाहरेत् ।  
वन्दाकानां तु सर्वेषां विधिरेष उदाहृतः ॥ १,२२.७ ॥  
अश्विन्यां शुचिरश्वत्थवन्दाकं विधिनाहृतम् ।  
क्षीरेण पिष्टमालोड्य पिबेदश्वबलो भवेत् ॥ १,२२.८ ॥  
तथैवाश्वत्थवन्दाकमुपरागेऽर्कचन्द्रयोः ।  
नृसिंहमन्त्रं प्रजपन् खड्गेनाच्छिद्य चाहरेत् ॥ १,२२.९ ॥  
घृष्ट्वांभसा प्रकोष्ठेण लिप्त्वा गोरोचनान्वितम् ।  
विधाय तिलकं पश्येत्सर्ववश्यो भवेद्ध्रुवम् ॥ १,२२.१० ॥  
न्यग्रोधस्य तु वन्दाकमश्विन्यां विधिनाहरेत् ।  
सूत्रेण बन्धयेद्धस्ते ह्यदृश्यो जायते नरः ॥ १,२२.११ ॥  
सर्ववश्यं भवेत्क्षीरैः पिष्ट्वा पाने गदाञ्जयेत् ।  
अश्विन्यां तु शिरीषस्य वन्दाकं विधिनाहरेत् ॥ १,२२.१२ ॥  
सूत्रेण बन्धयेद्धस्ते वीर्यस्तम्भो भवेद्ध्रुवम् ।  
अश्विन्यामाहरेद्धीमान् पलाशस्य तु बन्धकम् ॥ १,२२.१३ ॥  
हस्ते बद्ध्वा स्पृशेद्यस्तु सा नारी वशगा भवेत् ।  
अङ्कोलबन्धमश्विन्यां करे बद्ध्वा जगत्प्रियः ॥ १,२२.१४ ॥  
भरण्यां कुशवन्दाकं गृहीत्वा शुभयोगतः ।  
बध्नीयाद्दक्षिणे हस्ते तेनादृश्यो भवेन्नरः ॥ १,२२.१५ ॥  
भरण्यां फल्गुवन्दाकं धान्यराशौ विनिक्षिपेत् ।  
तेन वै धान्यवृद्धिः स्यान्नात्र कार्या विचारणा ॥ १,२२.१६ ॥  
भरण्यां बदरीणां च वन्दाकं विधिनाहरेत् ।  
बन्धयेद्दक्षिणे हस्ते संलभेदीप्सितं फलम् ॥ १,२२.१७ ॥  
कृत्तिकायां तु कतकवन्दाकं विधिनाहरेत् ।  
वर्तिमध्ये क्षिपेत्तं च तेन संगृह्य कज्जलम् ॥ १,२२.१८ ॥  
स्त्रीणामञ्जनमात्रेण पतिर्वश्यो भवेद्ध्रुवम् ।  
कृत्तिकायां शुचिर्भूत्वा जम्बूवन्दाकमाहरेत् ॥ १,२२.१९ ॥  
क्षीरेण पिष्टं तत्कल्कं पीत्वा रोगैर्विमुच्यते ।  
रोहिण्यां तिन्त्रिणीकस्य वन्दाकं विधिनाहरेत् ॥ १,२२.२० ॥  
बद्ध्वा हस्ते स्पृशेद्यं यं सर्ववश्यो भवेन्नरः ।  
तिमिरादिषु शस्तं तदसाध्यं घृतमञ्जनात् ॥ १,२२.२१ ॥  
क्षौद्रघृष्टेन तेनैव कृतं चक्षुष्यमञ्जनम् ।  
बन्धकमुदुम्बरभवं रोहिण्यां गृह्य वलयकं कुर्यात् ।  
तद्वलयोपरि विनिहितभाण्डस्थितमोदकं क्षयं नैति ॥ १,२२.२२ ॥  
अश्वत्थस्य तु वन्दाकं रोहिण्यां विधिनाहरेत् ॥ १,२२.२३ ॥  
गृहे स्थिते च वन्दाके नित्यैश्वर्यं प्रजायते ।  
कतकस्य तु वन्दाकं रोहिण्यां विधिनाहरेत् ॥ १,२२.२४ ॥  
अञ्जने नेत्रयुगले निधिं पश्यति निश्चितम् ।  
तदेव बन्धयेद्धस्ते सर्ववश्यो भवेद्ध्रुवम् ॥ १,२२.२५ ॥  
उदुम्बरस्य वन्दाकं रोहिण्यां विधिनाहरेत् ।  
हस्ते बद्ध्वा निहन्त्याशु ज्वरं चातुर्थिकं प्रिये ॥ १,२२.२६ ॥  
रोहिण्यां मातुलुङ्गस्य बन्धकं तु समाहरेत् ।  
धारयेद्दक्षिणे कर्णे जगद्वश्यकरं परम् ॥ १,२२.२७ ॥  
रोहिण्यां बिल्ववन्दाकं करे बद्ध्वा जगत्प्रियः ।  
मृगशीर्षे शिरीषस्य वन्दाकं सम्यगाहृतम् ॥ १,२२.२८ ॥  
हस्ते बद्ध्वा स्पृशेन्नारीं नरं वा वशयेद्ध्रुवम् ।  
मृगशीर्षे तु वन्दाकं तिन्त्रिणीवृक्षसम्भवम् ॥ १,२२.२९ ॥  
क्षीरेण पिष्ट्वा प्रपिबेददृश्यो जायते नरः ।  
तद्दध्ना यः पिबेत्प्रातः सर्वव्याधिहरो भवेत् ॥ १,२२.३० ॥  
महिषीतक्रपिष्टेन तेन सर्वाङ्गलेपनम् ।  
कृत्वा वह्निगतो यस्तु वह्निना च न दह्यते ॥ १,२२.३१ ॥  
तिन्त्रिणीकस्य वन्दाकं गृहे यस्य प्रतिष्ठितम् ।  
तस्य चोरभयं नास्ति करे द्यूतजयो भवेत् ॥ १,२२.३२ ॥  
उदुम्बरस्य वन्दाकं मृगशीर्षे समाहरेत् ।  
हस्ते बद्ध्वा स्पृशेन्नारीं सा नारी वशगा भवेत् ॥ १,२२.३३ ॥  
स्त्रीणां हस्ते तु बध्नीयादन्नमध्ये विनिक्षिपेत् ।  
जायते चान्नवृद्धिस्तु नात्र कार्या विचारणा ॥ १,२२.३४ ॥  
न्यग्रोधस्य तु वन्दाकं मृगशीर्षे समाहरेत् ।  
बध्नीयाद्दक्षिणे हस्ते जनवश्यो भवेद्ध्रुवम् ॥ १,२२.३५ ॥  
आदाय माटरूषस्य वन्दाकं समुदाहृतम् ।  
बद्ध्वा हस्ते जनैर्दीव्यन् स्याद्द्यूतेष्वपराजितः ॥ १,२२.३६ ॥  
आर्द्रायां तौम्बुरं ग्राह्यं वन्दाकं विधिना हरेत् ।  
क्षीरेण प्रपिबेद्यस्तु तस्य स्याल्लोहमोटनम् ॥ १,२२.३७ ॥  
आर्द्रार्के वा पुष्यरवौ वन्दाकं तुम्बुरोर्हरेत् ।  
बध्नीयाद्दक्षिणे हस्ते बाणस्तम्भः प्रजायते ॥ १,२२.३८ ॥  
पुनर्वसोर्हृतं वंशवन्दाकं क्षीरपेषितम् ।  
पीत्वा स्त्रीपुरुषौ वन्ध्यौ प्रसुवाते सुतान्बहून् ॥ १,२२.३९ ॥  
नक्तमालस्य वन्दाकमाहरेच्च पुनर्वसौ ।  
क्षीरेण पिष्ट्वा प्रपिबेदखिलामयनाशनम् ॥ १,२२.४० ॥  
तच्चूर्णस्य मात्रेण नश्यन्ति ग्रहराक्षसाः ।  
पुष्ये बन्धूकवन्दाकं गृहीत्वा तं निधापयेत् ॥ १,२२.४१ ॥  
क्षेत्रमध्ये रिपोस्तत्र सस्यनाशश्च जायते ।  
आश्लेषायां कर्णिकारवन्दाकं सम्यगाहृतम् ॥ १,२२.४२ ॥  
बद्ध्वा हस्ते दृढं तेन स्पृशन् वशति तेजनात् ।  
मधूकस्य च वन्दाकमाश्लेषायां समाहरेत् ॥ १,२२.४३ ॥  
बन्धयेद्दक्षिणे हस्ते व्याघ्रादिभयनाशनम् ।  
मघासु मुचुकुन्दस्य वन्दाकं विधिनाहृतम् ॥ १,२२.४४ ॥  
निधापयेद्धान्यमध्ये तद्धान्यं त्वक्षयं भवेत् ।  
विभीतकस्य वन्दाकं फल्गुन्योः पूर्वयोर्हृतम् ॥ १,२२.४५ ॥  
स्थापयेद्धान्यमध्येन तदक्षय्यं क्षणाद्भवेत् ।  
फल्गुन्योरन्ययोर्हस्तेऽप्ययमेव विधिः स्मृतः ॥ १,२२.४६ ॥  
शाकवृक्षस्य वन्दाकं मघायां विधिनाहरेत् ।  
धान्यसंचयकृद्द्वारे धान्यवृद्धिश्च जायते ॥ १,२२.४७ ॥  
मौञ्जीवृक्षस्य वन्दाकं मघार्के विधिनाहरेत् ।  
शिरसा धारयेन्नित्यं तस्य श्रीर्वशमाप्नुयात् ॥ १,२२.४८ ॥  
पलाशस्य तु वन्दाकं हस्तर्क्षे विधिनाहरेत् ।  
करे शिरसि बध्नीयाद्व्याघ्रादिग्रहहृद्भवेत् ॥ १,२२.४९ ॥  
तिन्दुकस्य च वन्दाकं चित्रायामाहृतं तथा ।  
बद्ध्वा हस्ते समस्तानां सध्वधो भवति द्विषाम् ॥ १,२२.५० ॥  
कुटजस्य तु वन्दाकं चित्रायां विधिनाहरेत् ।  
बध्नीयाद्दक्षिणे हस्ते दुर्लभं चेप्सितं लभेत् ॥ १,२२.५१ ॥  
स्वात्यां लिकुचवन्दाकं गृहीत्वा यत्र वस्तुनि ।  
निधापयति तत्सर्वमक्षयं नात्र संशयः ॥ १,२२.५२ ॥  
बब्बूलबन्धकं स्वात्यां बदर्यास्त्वनुराधके ।  
बध्नन्यो धारयेद्धस्ते तत्स्पृष्टा स्त्री वशा भवेत् ॥ १,२२.५३ ॥  
आहृत्य धात्रीवन्दाकं विशाखायां यथाविधि ।  
शुक्तकारस्य भवने विरुद्धस्य निधापयेत् ॥ १,२२.५४ ॥  
सर्वं मद्यमपेयं स्यान्मोक्षस्तस्मिन्समुद्धृते ।  
अनुराधासु विधिना ऐन्द्रीवन्दाकमाहृतम् ॥ १,२२.५५ ॥  
धान्यमध्ये विनिक्षिप्तं धान्यमक्षयतां नयेत् ।  
ज्येष्ठायामाम्रवन्दाकं हृत्वा वेश्यागृहे खनेत् ॥ १,२२.५६ ॥  
सा दुर्भगा भवेत्सत्यमुद्धृते मोक्ष उच्यते ।  
मूले खदिरवन्दाकं गृहीत्वा विधिपूर्वकम् ॥ १,२२.५७ ॥  
बद्ध्वा हस्ते नरः क्षिप्रं दुर्भगः सुभगो भवेत् ।  
तदेव पिष्टं क्षीरेण पीतं कुष्ठादिनाशनम् ॥ १,२२.५८ ॥  
मूलार्के गोट्टिकायाश्च वन्दाकं विधिनाहरेत् ।  
दक्षिणे बन्धयेद्धस्ते स्त्रीवश्यं भवति ध्रुवम् ॥ १,२२.५९ ॥  
तदेव शिरसा धार्यं सर्वसिद्धिर्भवेद्ध्रुवम् ।  
करवीरस्य वन्दाकं पूर्वाषाढासु साधितम् ॥ १,२२.६० ॥  
धारयेच्छिरसा युद्धे स भवेदपराजितः ।  
पूर्वाषाढासु वन्दाकं बदरीवृक्षसम्भवम् ॥ १,२२.६१ ॥  
पिबेत्क्षीरेण या वन्ध्या सा बहूंश्च सुतांल्लभेत् ।  
कुरवस्य तु वन्दाकं पूर्वाषाढार्कवारके ॥ १,२२.६२ ॥  
बन्धयेद्दक्षिणे हस्ते ह्यदृश्यो जायते नरः ।  
उत्तराषाढनक्षत्रे ग्राह्यं मन्दारबन्धकम् ॥ १,२२.६३ ॥  
पलाशबन्धकं वाथ करे बद्ध्वा वशंकरम् ।  
श्रवणे चित्रकोद्भूतं वन्दाकं प्राप्यते न तु ॥ १,२२.६४ ॥  
कङ्कुणीतैलघृष्टेन ताम्रपत्रं च लेपयेत् ।  
पुटपाकविधानेन तत्स्वर्णं भवति ध्रुवम् ॥ १,२२.६५ ॥  
एरण्डस्य तु वन्दाकं श्रवणार्के समाहरेत् ।  
बन्धयेद्दक्षिणे हस्ते सदा द्यूतजयो भवेत् ॥ १,२२.६६ ॥  
धनिष्ठायां तु बदरीवन्दाकं विधिनाहृतम् ।  
बद्ध्वा करे स्पृशेद्यं यं स स दासो भवेद्ध्रुवम् ॥ १,२२.६७ ॥  
हृतं पुन्नागवन्दाकं वारुणेषु यथाविधि ।  
क्षीरेण पिष्ट्वा प्रपिबन्महानागबलो भवेत् ॥ १,२२.६८ ॥  
नक्तमालस्य वन्दाकं मघार्के विधिनाहरेत् ।  
विधिना धारयेद्बाहौ पिशाचानां च दर्शनम् ॥ १,२२.६९ ॥  
तिन्त्रिणीकस्य वन्दाकं पुन्नर्क्षे विधिनाहरेत् ।  
बन्धयेद्दक्षिणे हस्ते नित्यं द्यूतजयो भवेत् ॥ १,२२.७० ॥  
पुन्नर्क्षे वंशवन्दाकमदृश्यो जायते करे ।  
शिरीषस्य तु वन्दाकमुत्तरे विधिनाहरेत् ॥ १,२२.७१ ॥  
करे शिरसि बध्नीयाद्व्याघ्रादिग्रहहृद्भवेत् ।  
मघायां स्थापयेत्क्षेत्रे वन्दाकं मधुकोद्भवम् ॥ १,२२.७२ ॥  
पक्षिणां मूषिकानां च जायते तुण्डबन्धनम् ।  
पलाशस्य तु वन्दाकं हस्तर्क्षे विधिनाहरेत् ॥ १,२२.७३ ॥  
लिङ्गलेपं प्रकुर्वीत वीर्यस्तम्भो भवेद्ध्रुवम् ।  
क्षीरेणालोड्य वल्लीकं क्षौद्रं पिष्ट्वा निषेचयेत् ॥ १,२२.७४ ॥  
वङ्गं तु सप्तधा देवि तद्वङ्गं रजतं भवेत् ।  
पलाशस्य तु वन्दाकं हस्तर्क्षे विधिनाहरेत् ॥ १,२२.७५ ॥  
क्षीरेण प्रपिबेद्यस्तु ह्यदृश्यो जायते नरः ।  
तिन्दुकस्य च वन्दाकं चित्रायामाहृतं तथा ॥ १,२२.७६ ॥  
बद्ध्वा हस्ते समस्तानामवध्यो भवति द्विषाम् ।  
हरीतक्यास्तु वन्दाकं पूर्वभाद्रपदाहृतम् ॥ १,२२.७७ ॥  
क्षीरेण कल्कितं पीत्वा चरेद्वररुचेः समः ।  
उत्तरास्वर्कवन्दाकं हृतं भाद्रपदासु तत् ॥ १,२२.७८ ॥  
प्रलेपाद्यैः परं हन्याद्विषं स्थावरजङ्गमम् ।  
रेवत्यां बोधिवन्दाकलतया कृतकौतुका ॥ १,२२.७९ ॥  
वन्ध्यापि लभते गर्भं पीत्वा गोपयसा च तत् ।  
रेवत्यां वटवन्दाकं वल्मीकमधुघर्षितम् ॥ १,२२.८० ॥  
अक्षिदोषेष्वतिश्रेष्ठमक्षरावरणादिषु ।  
रेवत्यां वटवन्दाकं गृहीत्वा धारयेद्भुजे ॥ १,२२.८१ ॥  
महानागबलोपेतो महागणश्च जायते ।  
समुद्धृतं विशाखायां वन्दाकं राजवृक्षकम् ॥ १,२२.८२ ॥  
निवारयति गेहस्थं वैश्वानरभयं गृहे ।  
रोहिण्यां वटवन्दाकं कटिस्थं वीर्यवर्धनम् ॥ १,२२.८३ ॥  
अश्वत्थभववन्दाकं रेवत्यां गर्भदं स्मृतम् ।  
विषवृक्षोत्थवन्दाकं पूर्वाषाढोद्धृतं यदि ॥ १,२२.८४ ॥  
प्रलिप्तं तनुते भूतपिशाचादिप्रभाषणम् ।  
चुल्लिकान्तर्गतं कुर्यात्सभक्तां पानसन्ततिम् ॥ १,२२.८५ ॥  
द्यूते जाम्बववन्दाकं रेवत्यां जयकारकम् ।  
कुर्यात्कुरववन्दाकं हस्तस्थं बाणवारणम् ॥ १,२२.८६ ॥  
मधूकवृक्षवन्दाकं धान्यस्थं धान्यवृद्धिदम् ।  
पलाशतरुवन्दाकं वाक्प्रदं क्षीरसेवितम् ॥ १,२२.८७ ॥  
वेश्यायां निम्बवन्दाकं गृहान्तर्निहितं यदि ।  
वश्यं करोति साश्चर्यमा जन्ममरणान्तिकम् ॥ १,२२.८८ ॥


आक्, १, २३  
\[विशिष्टा रससंस्काराः\]  
श्रीभैरवी ।  
श्रुतं सर्वं मया देव दिव्यं सर्वरसायनम् ।  
शंभो तव प्रसादेन कृपांभोधे सुरेश्वर ॥ १,२३.१ ॥  
विज्ञापयिष्याम्यपरं सर्वलोकहितङ्करम् ।  
वृद्धस्त्रीबालषण्ढानामन्येषां रोगिणामपि ॥ १,२३.२ ॥  
रसायनेष्वशक्तानां कथं सौख्यं भवेत्प्रभो ।  
सर्वानुग्राहक श्रीमन् तदाज्ञापय भैरव ॥ १,२३.३ ॥  
श्रुत्वा देव्याः स्तुतिपरं सर्वलोकहितप्रदम् ।  
श्रुत्वा मन्दस्मितं देवो जगादेत्थं परं वचः ॥ १,२३.४ ॥  
श्रीभैरवः ।  
साधु साधु महाभागे लोकानां जननी यतः ।  
तस्माल्लोकहितं पृष्टं तद्वक्ष्याम्यहमीश्वरि ॥ १,२३.५ ॥  
रसादिसंस्कारविधिं सर्वरोगनिबर्हणम् ।  
यथाक्रमं प्रवक्ष्यामि श्रूयतामवधानतः ॥ १,२३.६ ॥  
रसेन्द्रो रसराजश्च रसः सूतश्च पारदः ।  
शिवबीजं शिवो जैत्रो रसलोहो महारसः ॥ १,२३.७ ॥  
रसोत्तमो महातेजाः सूतराट्चपलोऽमृतः ।  
धुत्तुरो लोकनाथश्च प्रभुरिन्द्रो भवस्तथा ॥ १,२३.८ ॥  
रुद्रतेजाः खेचरश्च रसधातुरचिन्त्यजः ।  
अमरो देहदः स्कन्दः स्कन्देशो मृत्युनाशनः ॥ १,२३.९ ॥  
देवो रसायनः श्रेष्ठो यशोदः पावनः स्मृतः ।  
प्रोक्ता दिव्यरसाश्चैव त्रयस्त्रिंशच्च नाम च ॥ १,२३.१० ॥  
दोषयुक्तः सूतराजो विषमेव वरानने ।  
दोषहीनो रसः साक्षादमृतं नात्र संशयः ॥ १,२३.११ ॥  
तस्मात्पारदसंस्कारं दोषघ्नं शृणु पार्वति ।  
रसाचार्यो भिषक्श्रेष्ठो यतात्माघोरमन्त्रवित् ॥ १,२३.१२ ॥  
\[रसशोधनसंस्काराः; प्रथमः प्रकारः\]  
शुभर्क्षे शुभलग्नेषु सुमुहूर्ते सुवासरे ।  
पूर्वोक्तवत्सूतपूजां कुर्यादादौ शुचिस्थले ॥ १,२३.१३ ॥  
शतं पलानां पञ्चाशत्पञ्चविंशति वा पुनः ।  
दश वा पञ्च वा देवि नैतस्मादूनमिष्यते ॥ १,२३.१४ ॥  
लोहजे वा शिलोत्थे वा खल्वे सूतं विनिक्षिपेत् ।  
कलांशं सूतराजस्य चूर्णेष्टकनिशारजः ॥ १,२३.१५ ॥  
जम्बीराम्लेन संमर्द्य तप्तखल्वे दिनं प्रिये ।  
क्षालयेदुष्णसौवीरैर्नागदोषो विनश्यति ॥ १,२३.१६ ॥  
अङ्कोलेनेन्द्रवारुण्या वङ्गदोषो विनश्यति ।  
आरग्वधेन च मलं चित्रके नागदूषणम् ॥ १,२३.१७ ॥  
कृष्णधूर्तेन चाञ्चल्यं त्रिफलाभिर्विषं हरेत् ।  
गिरिदोषं त्रिकटुकैरसह्याग्निस्तु गोक्षुरैः ॥ १,२३.१८ ॥  
वङ्गादिसप्तदोषाणां नाशार्थं सप्तवासरम् ।  
तत्तच्चूर्णैः कलांशैश्च कुमार्या रससंयुतैः ॥ १,२३.१९ ॥  
मर्दयित्वा रसं पश्चात्क्षालयेदुष्णकांजिकैः ।  
पारदः सकलैर्दोषैर्मुच्यते सप्तकञ्चुकैः ॥ १,२३.२० ॥  
वैद्यकर्मणि योज्यश्चेद्रसः स्यात्सर्वरोगहा ।  
\[द्वितीयः प्रकारः\]  
देवदारुमलयजजयावायसतुण्डिका ॥ १,२३.२१ ॥  
कुमारीमुसलीवन्ध्याकर्कोटीरससंयुतम् ।  
सूतं दिनं मर्दयेच्च पुनः पातनयन्त्रके ॥ १,२३.२२ ॥  
पातयेद्योजयेत्सूतं शुद्धं वैद्यस्य कर्मणि ।  
\[तृतीयः प्रकारः\]  
दग्धं पाषाणचूर्णं च निशाकन्यारसै रसम् ॥ १,२३.२३ ॥  
मर्दयेद्दिनमेकं च पूर्वयन्त्रे च पातयेत् ।  
एवं संस्कारसंशुद्धं योजयेद्वैद्यकर्मणि ॥ १,२३.२४ ॥  
\[चतुर्थः प्रकारः\]  
दरदं याममात्रं तु पारिभद्रद्रवैः प्रिये ।  
अथवा जम्बीररसैर्मर्दयित्वा तु पाचयेत् ॥ १,२३.२५ ॥  
यन्त्रे पातनके देवि दोषकञ्चुकवर्जितः ।  
\[पञ्चमः प्रकारः\]  
पुनर्नवारसैः पेष्यं धान्याभ्रं पारदं समम् ॥ १,२३.२६ ॥  
तप्तखल्वे दिनं कृत्वा वज्रमूषागतं रसम् ।  
पचेद्भूधरयन्त्रे च पुनः संमर्दयेच्च तम् ॥ १,२३.२७ ॥  
पूर्वद्रवैर्यथापूर्वं मर्दनं पाचनं पुनः ।  
कृत्वैतं दशवारं तं पात्यं पातनयन्त्रके ॥ १,२३.२८ ॥  
शुद्धः स्यात्पारदो देवि योज्यो योगे रसायने ।  
\[षष्ठः प्रकारः\]  
दशमांशं रसाद्गन्धं तप्तखल्वे विनिक्षिपेत् ॥ १,२३.२९ ॥  
वराजम्बीरकन्याग्निद्रवैर्यामं विमर्दयेत् ।  
पातयेत्पातनायन्त्रे कुर्यादेवं तु सप्तधा ॥ १,२३.३० ॥  
सगन्धकं मर्दनं च पातनं भवति प्रिये ।  
शुद्धः स्यात्पारदो देवि योज्यः पारदकर्मणि ॥ १,२३.३१ ॥  
\[सप्तमः प्रकारः\]  
तिलतैलैर्माहिषिकैर्मूत्रैर्मद्याम्लकेन च ।  
गोमांसैर्हिङ्गुलं पाच्यं लोहपात्रे क्रमाग्निना ॥ १,२३.३२ ॥  
सप्ताहं लोहदण्डेन चालयेत्तद्द्रवं मुहुः ।  
सार्द्रं मयूरपित्तेन भावयेदातपे दिनम् ॥ १,२३.३३ ॥  
पातयेत्पातनायन्त्रे दरदं खरवह्निना ।  
शुद्धो भवेच्चतुर्यामात्पारदो योगवाहकः ॥ १,२३.३४ ॥  
\[जारणार्हो वडबानलविडः\]  
शृणु देवि प्रवक्ष्यामि जारणार्हं बिडं प्रिये ।  
चूर्णं कृत्वा दग्धशङ्खं घर्मेऽर्कक्षीरभावितम् ॥ १,२३.३५ ॥  
कुर्याद्दिनं ततो देवि धूमसारं च भावयेत् ।  
दिनं जम्बीरकरसैरातपे चातितीव्रके ॥ १,२३.३६ ॥  
चतुर्याममजामूत्रैः षोडशांशं सुवर्चलम् ।  
यथा सान्द्रत्वमाप्नोति तावत्क्वाथ्यं वरानने ॥ १,२३.३७ ॥  
नरमूत्रे षोडशांशे कण्टकारीं समूलकाम् ।  
यावद्घनीभवेत्तावत्क्वाथनीया प्रयत्नतः ॥ १,२३.३८ ॥  
तिन्त्रिणीक्षारकासीससर्जक्षाराः शिलाजतु ।  
जम्बीरस्य रसैः सर्वं चतुर्यामं पृथक्पृथक् ॥ १,२३.३९ ॥  
जेपालं तत्त्वचाहीनं मूलकक्षारसैन्धवम् ।  
गुञ्जां च टङ्कणं शिग्रुद्रवैर्भाव्यं पृथक्पृथक् ॥ १,२३.४० ॥  
जम्बीराणां द्रवैर्भाव्यं शङ्खाद्यं तत्त्रयोदश ।  
सर्वं समांशं च दिनमेकीकृत्य तु गालितम् ॥ १,२३.४१ ॥  
रक्षयेत्सर्वदा ज्ञेयो नाम्ना च वडबानलः ।  
सुवर्णादिमलोहानां रत्नानां जारणे तथा ॥ १,२३.४२ ॥  
अभ्राद्युपरसानां च योजनीयं प्रयत्नतः ।  
\[पारदभस्मविधिः; प्रथमः प्रकारः\]  
शुद्धसूतं शुद्धगन्धं मर्दयेद्गोघृतैः समम् ॥ १,२३.४३ ॥  
पिण्डीभूतं कुमार्याश्च दलगर्भे निवेशयेत् ।  
सम्यक्सूत्रेण संवेष्ट्य तमयस्कान्तसंपुटे ॥ १,२३.४४ ॥  
निरुध्य तं मृदुपुटे त्रिधा पाच्यं पुनः प्रिये ।  
आदाय दृढमूषायामन्धयित्वा धमेत्सुधीः ॥ १,२३.४५ ॥  
भस्मीभवेत्सूतराजो योज्यो योगे रसायने ।  
\[द्वितीयः प्रकारः\]  
छायाशुष्काणि कुर्वीत शाकपक्वफलानि च ॥ १,२३.४६ ॥  
मर्दयेदर्कपयसा तेन मूषोदरं लिपेत् ।  
अग्रप्रसूतगोजातजरायोः शिषितं रजः ॥ १,२३.४७ ॥  
मूषामध्ये क्षिपेत्पश्चात्सूतं गन्धश्च तद्रजः ।  
क्षिप्त्वा निरुध्य च धमेद्भस्मीभवति पारदः ॥ १,२३.४८ ॥  
\[तृतीयः प्रकारः\]  
वन्ध्या कार्कोटकी काकतुण्डी च कटुतुम्बिका ।  
कञ्चुकी नलिका काकमाची वै कालमञ्जरी ॥ १,२३.४९ ॥  
काकजङ्घास्त्विमाः सर्वाः पिष्ट्वा मूषान्तरे क्षिपेत् ।  
पूर्वोक्तवन्ध्यामुख्याभिरष्टाभिर्मर्दयेद्रसम् ॥ १,२३.५० ॥  
तद्रसं लिप्तमूषायां क्षिप्त्वा रुद्ध्वा च भूधरे ।  
पचेदेवं चाष्टवारमेवं मूषाप्रलेपनम् ॥ १,२३.५१ ॥  
मर्दनं धमनं कुर्याद्भूयो भूयः सुरेश्वरि ।  
मृतो भवति सूतेन्द्रो योग्यो रोगे रसायने ॥ १,२३.५२ ॥  
\[चतुर्थः प्रकारः\]  
नियामकौषधैर्मर्द्यं चतुर्यामं रसं दृढम् ।  
द्विगुणे गन्धतैले च शनैर्मन्दाग्निना पचेत् ॥ १,२३.५३ ॥  
यावत्खोटत्वमाप्नोति तावदेवं पचेद्रसम् ।  
तत्खोटं संपुटे लौहे क्षिप्त्वा रुन्ध्याद्दृढं सुधीः ॥ १,२३.५४ ॥  
पथ्याजलैर्लोहकिट्टं पिष्ट्वा सम्पुटमालिखेत् ।  
तस्योर्ध्वं श्रावके काचं कृत्वा नागं विनिक्षिपेत् ॥ १,२३.५५ ॥  
स नागो द्रवते यावत्तावदेवं धमेत्प्रिये ।  
यावन्न याति काठिन्यं तावन्नैव धमेत्सुधीः ॥ १,२३.५६ ॥  
पुनः कठिनतां प्राप्ते धमेत्पूर्वोक्तवन्मुहुः ।  
त्रियामधमनादेवं भस्मीभवति पारदः ॥ १,२३.५७ ॥  
भस्मीकृते मूलिकाभिर्जारणारहितो रसः ।  
देहे लोहे न योज्यः स्याद्योज्यो भेषजकर्मणि ॥ १,२३.५८ ॥  
\[पञ्चमः प्रकारः\]  
द्विगुणे गन्धतैले च शुद्धं सूतं विमर्दयेत् ।  
एकाहं तं पुनर्मर्द्यं सर्पाक्षीभृङ्गराडपि ॥ १,२३.५९ ॥  
विष्णुक्रान्ता त्र्यहं चैषां रसैः श्लक्ष्णं विमर्दयेत् ।  
पचेद्यन्त्रे त्रिसंघट्टे ह्यष्टवारमिति प्रिये ॥ १,२३.६० ॥  
कुर्याद्भस्मति सूतेन्द्रो रोगसंघातनाशनः ।  
\[षष्ठः प्रकारः\]  
श्वेताङ्कोलस्य मूलोत्थरसैर्मर्द्यस्त्र्यहं रसः ॥ १,२३.६१ ॥  
मूषायां निक्षिपेद्रुद्ध्वा पचेद्भूधरयन्त्रके ।  
पारदो भस्मतां याति सर्वरोगहरः परः ॥ १,२३.६२ ॥  
\[सप्तमः प्रकारः\]  
विष्णुक्रान्तां वेदिकां च काञ्जिकेन विमर्दयेत् ।  
तत्कल्केन रसो मर्द्यः सप्तधा मूर्छितोत्थितः ॥ १,२३.६३ ॥  
तं रसं श्रावके क्षिप्त्वा सिञ्चयेत्तद्रसैर्मुहुः ।  
दीपाग्निना दिनं पच्याद्भस्म स्याल्लवणाकृतिः ॥ १,२३.६४ ॥  
\[अष्टमः प्रकारः\]  
काकोदुंबरिकाक्षीरैर्भावयेत्सोमरामठम् ।  
पुनः पुनः सप्तधैवं शोषयेन्मर्दयेत्सुधीः ॥ १,२३.६५ ॥  
काकोदुम्बरपञ्चाङ्गं षोडशांशे जले क्षिपेत् ।  
यथैकांशोऽवशिष्टः स्यात्तेन तद्धिङ्गु मर्दयेत् ॥ १,२३.६६ ॥  
तद्गोलके रसं क्षिप्त्वा मूषायां तं च रोधयेत् ।  
भूधरे च पुटेदेवमष्टवारं पुनः पुनः ॥ १,२३.६७ ॥  
पुटे पुटे च तद्धिङ्गु दद्यात्सूतो मृतो भवेत् ।  
\[नवमः प्रकारः\]  
उरुबूकस्य बीजानि तथापामार्गजानि च ॥ १,२३.६८ ॥  
पूर्णयेत्तच्च मूषायां क्षिप्त्वा सूतं ततः क्षिपेत् ।  
तदूर्ध्वं पूर्वचूर्णं च सम्यङ्मूषां निरोधयेत् ॥ १,२३.६९ ॥  
पचेल्लघुपुटैरेवं चतुर्भिर्भस्मतां व्रजेत् ।  
\[दशमः प्रकारः\]  
कुडुहुञ्च्याः कन्दमध्ये कान्तास्तन्यपरिप्लुते ॥ १,२३.७० ॥  
रसं क्षिप्त्वा मुखं रुद्ध्वा तन्मज्जकल्कतः सुधीः ।  
तं गोमयैः समालिप्य स्वेदयेद्गोमयाग्निना ॥ १,२३.७१ ॥  
एवं कृते सप्तवारं रसो भस्मत्वमाप्नुयात् ।  
\[एकादशः प्रकारः\]  
अङ्कोलस्य शिफानीरैः सूतं गन्धं समं समम् ॥ १,२३.७२ ॥  
दिनमेकं मर्दयेच्च मूषागर्भं निरोधयेत् ।  
पुटेद्भूधरयन्त्रे च दिनान्ते भस्म जायते ॥ १,२३.७३ ॥  
\[द्वादशः प्रकारः\]  
सूतं धान्याभ्रकं तुल्यं मारकौषधिजै रसैः ।  
मर्दयेद्दिनमेकं तु तत्कल्कैर्वस्त्रलेपनम् ॥ १,२३.७४ ॥  
तद्वस्त्रं वर्तिकां कृत्वा धृत्वा दंशेन दीपयेत् ।  
तद्द्रुतिं पतितां कांस्ये कृष्णवर्णं च तद्भवेत् ॥ १,२३.७५ ॥  
तत्पुनर्मारकैर्मर्द्यं पातनायन्त्रके पचेत् ।  
मृतो भवेद्दिनैकेन तद्भस्माखिलरोगहृत् ॥ १,२३.७६ ॥  
\[त्रयोदशः प्रकारः\]  
कालधुत्तूरतैलेन मर्दनीयश्च पारदः ।  
ततो नियामकैर्मर्द्याद्दिनैकं कूर्मयन्त्रके ॥ १,२३.७७ ॥  
पाचयेद्भस्मतां याति शुभ्रः स्यात्सर्वरोगहा ।  
\[चतुर्दशः प्रकारः\]  
शुद्धसूतादर्धभागं शुद्धं गन्धं विमर्दयेत् ॥ १,२३.७८ ॥  
मारकौषधजैर्द्रावैर्दिनं मूषागतं पचेत् ।  
यन्त्रे भूधरसंज्ञे च दिनेनैकेन भस्मति ॥ १,२३.७९ ॥  
\[पञ्चदशः प्रकारः\]  
सूतमभ्रं वटक्षीरैस्त्रियामं मर्दयेत्प्रिये ।  
मूषागर्भे विनिक्षिप्य करीषाग्नौ दिनं पचेत् ॥ १,२३.८० ॥  
भस्मीभवति सूतेन्द्रः शुभ्रः सर्वार्तिनाशनः ।  
\[षोडशः प्रकारः\]  
मुखीकृते वासिते च पारदे समकाञ्चनम् ॥ १,२३.८१ ॥  
जारयेत्पूर्वयोगेन ततो गन्धं समं क्षिपेत् ।  
दिव्यौषधिद्रवैर्मर्द्यं दिनं मूषाधृतं रसम् ॥ १,२३.८२ ॥  
दिवानक्तं करीषाग्नौ पचेद्वा तुषवह्निना ।  
स्वेदयेत्तं समुद्धृत्य भूयो दिव्यौषधोद्भवैः ॥ १,२३.८३ ॥  
बीजैः समांशैः संमर्द्यं चतुर्यामं सुरेश्वरि ।  
वज्रमूषागतं धाम्यं भस्मीभवति पारदः ॥ १,२३.८४ ॥  
तद्भस्म दिव्यं युञ्जीत सदा रोगे रसायने ।  
\[सप्तदशः प्रकारः\]  
स्वजीर्णे पारदे स्वर्णं सममम्लेन मर्दयेत् ॥ १,२३.८५ ॥  
पिष्टीभूतं काञ्जिकेन प्रक्षाल्यादाय तां पुनः ।  
पिष्ट्यर्धं शुद्धगन्धं च तदर्धं टङ्कणं क्षिपेत् ॥ १,२३.८६ ॥  
सर्वतुल्यां निशां नारीपुष्परक्तद्रवैर्दिनम् ।  
मर्दयेत्तां दिनान्ते च कुर्यात्तद्गोलकं ततः ॥ १,२३.८७ ॥  
पचेद्गड्डुकयन्त्रे च दिनं मन्दाग्निना सुधीः ।  
समादाय विचूर्ण्यैव दत्त्वा तत्समगन्धकम् ॥ १,२३.८८ ॥  
गर्भयन्त्रे त्र्यहं पाच्यं लघुना तत्तुषाग्निना ।  
रसो भस्म भवेद्देवि निरुत्थः स्याद्रसायनम् ॥ १,२३.८९ ॥  
\[अष्टादशः प्रकारः\]  
कर्षत्रयं शुद्धसूतं कर्षं ताम्ररजः प्रिये ।  
अम्लैः संमर्दयेद्गाढं दिनं खल्वे ततो भवेत् ॥ १,२३.९० ॥  
पिष्टिस्तां क्षालयेत्तोयैस्तत आदाय निर्मलम् ।  
माक्षीकसत्वं तत्सर्वं चक्रमर्दच्छदद्रवैः ॥ १,२३.९१ ॥  
त्रिदिनं मर्दयेद्गाढं तां पिष्टिं गर्भयन्त्रके ।  
तुषाग्निना पचेद्देवि त्रिदिनं वा दिवानिशम् ॥ १,२३.९२ ॥  
करीषाग्नौ भवेत्सूतभस्म रोगजरापहम् ।  
\[एकोनविंशः प्रकारः\]  
सूतं स्वर्णं व्योमसत्वं समं स्वर्णसमं बिडम् ॥ १,२३.९३ ॥  
रम्भादण्डद्रवैः सर्वं तत्खल्वे मर्दयेद्दिनम् ।  
ततो दिव्यौषधोद्भूतैर्बीजैस्तुल्यं दिनद्वयम् ॥ १,२३.९४ ॥  
सह संमर्दयेद्रम्भातोयैस्तद्गर्भयन्त्रके ।  
पूर्वक्रमेण विपचेद्रसभस्म भवेच्छुभम् ॥ १,२३.९५ ॥  
जरामरणरोगघ्नं सर्वसिद्धिप्रदायकम् ।  
\[विंशः प्रकारः\]  
रसेन्द्रं विमलासत्वं तुल्यं मर्द्य दिनत्रयम् ॥ १,२३.९६ ॥  
सिन्दुवारछदरसैः पिष्टिः स्यात्तां विनिक्षिपेत् ।  
काचकूप्यन्तरे कूपीं सप्तमृत्कर्पटैर्लिपेत् ॥ १,२३.९७ ॥  
शोषयेद्वालुकायन्त्रे दिनं मन्दाग्निना पचेत् ।  
रसभस्म भवेद्दिव्यं रुग्जरामरणापहम् ॥ १,२३.९८ ॥  
\[एकविंशः प्रकारः\]  
कर्षद्वयं रसेन्द्रं च तदर्धं शुद्धगन्धकम् ।  
माक्षीकसत्वं गन्धांशं तत्सर्वं मर्दयेद्दिनम् ॥ १,२३.९९ ॥  
निर्गुण्डीपत्रसारैश्च तं गोलं निक्षिपेत्प्रिये ।  
मूषामध्ये ततो मूषावक्त्रं रुद्ध्वा विनिक्षिपेत् ॥ १,२३.१०० ॥  
तां मूषां गड्डुकायन्त्रे पचेन्मन्दाग्निना दिनम् ।  
रसभस्म भवेद्दिव्यं सिन्दूरारुणसन्निभम् ॥ १,२३.१०१ ॥  
जरामरणरोगघ्नं सर्वसिद्धिप्रदं शुभम् ।  
\[द्वाविंशः प्रकारः\]  
पक्वमूषोदरे तुल्यगन्धकान्तरितं रसम् ॥ १,२३.१०२ ॥  
तयोश्चतुर्गुणं दत्त्वा काकमाचीरसं पुनः ।  
आच्छाद्य गड्डुकायन्त्रे तां निधाय पचेत्क्रमात् ॥ १,२३.१०३ ॥  
मृदुमध्यमचण्डाख्यवह्नौ यामचतुष्टयम् ।  
ततश्च सर्वरोगघ्नं रसभस्म भवेच्छुभम् ॥ १,२३.१०४ ॥  
\[त्रयोविंशः प्रकारः\]  
स्नुहीक्षीरैर्दिनं सूतं मर्दयेत्तदभावतः ।  
अम्लवल्ल्या रसैरेव तं रसं गन्धकैः समम् ॥ १,२३.१०५ ॥  
गर्भयन्त्रे विनिक्षिप्य पूर्ववद्विपचेद्बुधः ।  
मृतो भवेद्रसः सोऽयं सर्वरोगहरो भवेत् ॥ १,२३.१०६ ॥  
\[चतुर्विंशः प्रकारः\]  
गुञ्जाफलं रससमं मधुटङ्कणयावकैः ।  
भृङ्गपत्ररसैर्युक्तं दिनमेकं विमर्दयेत् ॥ १,२३.१०७ ॥  
छादितं वज्रमूषायां धमयेन्मृदुवह्निना ।  
अयं रसायनो वृष्यो रसः स्याच्छशिसन्निभः ॥ १,२३.१०८ ॥  
\[पञ्चविंशः प्रकारः\]  
समं गन्धरसं शुद्धं कीटमारिणिकाद्रवैः ।  
अजमार्यहिमार्योर्वा श्वेताङ्कोलरसेन वा ॥ १,२३.१०९ ॥  
मर्दयेत्त्रिदिनं क्षिप्त्वा मृण्मये संपुटे ततः ।  
दिनमेकं करीषाग्नौ तुषाग्नौ वा दिनत्रयम् ॥ १,२३.११० ॥  
पचेत्ततः सूतभस्म जायते रुग्जरापहम् ।  
\[षड्विंशः प्रकारः\]  
ताम्राभ्रपातनायोगाच्छोधितं पारदं प्रिये ॥ १,२३.१११ ॥  
वज्रभस्म समं हंसपादीद्रावैर्विमर्दयेत् ।  
दिव्यौषधिभवैर्बीजैर्वज्रमूषान्तरं लिपेत् ॥ १,२३.११२ ॥  
तस्मिन्पूर्वरसं क्षिप्त्वा रुद्ध्वाथ त्रिदिनं पचेत् ।  
तुषाग्निना तत उद्धृत्य तत्तुल्यं द्रुतपारदम् ॥ १,२३.११३ ॥  
हंसपादीरसैः सर्वं मर्दयेत्त्रिदिनं ततः ।  
पूर्ववत्तं पचेत्सोऽयं रसो भस्मति निश्चयः ॥ १,२३.११४ ॥  
जरामरणरोगघ्नः सर्वसिद्धिप्रदः शुभः ।  
\[सप्तविंशः प्रकारः\]  
वासितं पारदं कर्षमष्टगुञ्जं सुवर्णकम् ॥ १,२३.११५ ॥  
मृतवज्रं चतुर्गुञ्जं मर्द्यं हंसपदीरसैः ।  
तप्तखल्वे वज्रमूषागतं कृत्वा निरोधयेत् ॥ १,२३.११६ ॥  
पचेद्भूधरयन्त्रे च पुनरादाय तं रसम् ।  
हंसपादीद्रवैर्मर्द्यं तप्तखल्वे दिनत्रयम् ॥ १,२३.११७ ॥  
पूर्ववद्भूधरे यन्त्रे पचेत्तं च पुनः पुनः ।  
एवं शतपुटं कृत्वा भस्म स्याद्रक्तवर्णकम् ॥ १,२३.११८ ॥  
जरामरणदारिद्र्यनाशनं भवनाशनम् ।  
\[अष्टाविंशः प्रकारः\]  
युगांशः शुद्धसूतः स्यादेकांशं ताम्रचूर्णकम् ॥ १,२३.११९ ॥  
अम्ले दिनं मर्दयेत्तं प्रक्षाल्यादाय पिष्टिकाम् ।  
ताप्यसत्वं पिष्टिसमं चक्रमर्ददलद्रवैः ॥ १,२३.१२० ॥  
मर्दयेत्त्रिदिनं सर्वं गोलकं गर्भयन्त्रके ।  
निक्षिप्य त्रिदिनं पाच्यं तुषाग्नौ वा सुरेश्वरि ॥ १,२३.१२१ ॥  
दिवारात्रं करीषाग्नौ पचेद्भस्म भवेद्रसः ।  
\[एकोनत्रिंशः प्रकारः\]  
मुखीकृतरसं चाभ्रसत्वं स्वर्णं त्रयं समम् ॥ १,२३.१२२ ॥  
रंभाद्रवेण संमर्द्यं दिनं सर्वसमं बिडम् ।  
ततो दिव्यौषधीनां च बीजैर्मर्द्यं दिनत्रयम् ॥ १,२३.१२३ ॥  
गर्भयन्त्रे पचेत्पश्चात्करीषाग्नौ मृतो भवेत् ।  
\[त्रिंशः प्रकारः\]  
खजीर्णसूतं विमलां समं निर्गुण्डिकारसैः ॥ १,२३.१२४ ॥  
मर्दयित्वा त्र्यहं काचकूपिकायां विनिक्षिपेत् ।  
सिकतायन्त्रके पच्याच्चतुर्यामेन भस्मितः ॥ १,२३.१२५ ॥  
\[एकत्रिंशः प्रकारः\]  
ताप्यसत्वं समं गन्धं द्वाभ्यां तुल्यं च जारितम् ।  
सूतं निर्गुण्डिकां मर्द्य दिनं तद्गोलकं पुनः ॥ १,२३.१२६ ॥  
वज्रमूषान्धितं कृत्वा धमेद्वा गड्डुयन्त्रके ।  
पचेत्तद्रक्तवर्णं स्यात्स रसः सर्वरोगहा ॥ १,२३.१२७ ॥  
\[रसभस्मलक्षणम्\]  
अक्षयित्वं निरुत्थत्वं निर्लेपत्वं सुभस्मता ।  
मारकत्वं च लोहानां लक्षयेद्रसभस्मतः ॥ १,२३.१२८ ॥  
\[१. गन्धपिष्टी; प्रथमः प्रकारः\]  
संचूर्ण्य शोधितं गन्धं पूर्वपत्ररसेन च ।  
सप्तधा भावयेद्घर्मे स्त्रीणां च रजसा तथा ॥ १,२३.१२९ ॥  
तथा मानवपित्तेन लोलयेद्गन्धकं पुनः ।  
पलमेकं शुद्धरसं कर्परे चातपे न्यसेत् ॥ १,२३.१३० ॥  
तदूर्ध्वं लोलितं गन्धं विन्यस्याङ्गुष्ठमर्दितम् ।  
कुर्यात्सूतो भवेत्पिष्टिः सर्वकर्मसु सिद्धिदः ॥ १,२३.१३१ ॥  
\[द्वितीयः प्रकार, स्वर्णगन्धपिष्टी\]  
गन्धकं शोधितं देवि तिलपर्णीरसेन च ।  
सप्तधा मर्दयेच्छोष्यं छायायां भावयेत्क्रमात् ॥ १,२३.१३२ ॥  
मूषायां पारदं शुद्धं पलमात्रं विनिक्षिपेत् ।  
सुवर्णनिष्कगुलिकां मूषायां निक्षिपेत्ततः ॥ १,२३.१३३ ॥  
तत्र नारीरजोमूत्रमलमात्रं विनिक्षिपेत् ।  
वालुकायन्त्रमध्ये च तां मूषां स्थापयेच्छिवे ॥ १,२३.१३४ ॥  
अल्पमल्पं पूर्वगन्धं वारं वारं विनिक्षिपेत् ।  
मृद्वग्निना पचेद्यावत्कर्षगन्धं च जीर्यते ॥ १,२३.१३५ ॥  
अवतार्य स्वाङ्गशीतमाहरेत्स्वर्णगोलकम् ।  
स्वर्णपिष्टिर्भवेद्दिव्या सर्ववाञ्छितदायिनी ॥ १,२३.१३६ ॥  
\[तृतीयः प्रकारः\]  
भावयेन्मर्कटीतोयैः शतधा शुद्धगन्धकम् ।  
छायायां शुद्धसूतं च घर्मे मृत्कर्परे क्षिपेत् ॥ १,२३.१३७ ॥  
किंचित्किंचित्पूर्वगन्धं निक्षिपेन्मर्कटीरसम् ।  
जीर्णे गन्धे द्रवं देयं मुहुर्गन्धं मुहुर्द्रवम् ॥ १,२३.१३८ ॥  
यावत्पादांशकं जीर्णं गन्धं च पिष्टिका भवेत् ।  
दिव्या सा सर्वकर्मार्हा देवानामपि दुर्लभा ॥ १,२३.१३९ ॥  
\[चतुर्थः प्रकारः\]  
शुद्धगन्धं चूर्णयित्वा त्रिवारं काञ्जिकेन च ।  
जम्बीराम्लैस्त्रिवारं च हंसपादीरसेन च ॥ १,२३.१४० ॥  
सप्तधा क्षालयेदेवं कर्पूरं भावयेत्पृथक् ।  
श्वेताद्रिकर्णिकातोयैरातपे च त्रिवारकम् ॥ १,२३.१४१ ॥  
द्विगुञ्जमात्रं कर्पूरं यन्त्रान्तः परिलेपयेत् ।  
तत्र गन्धं सार्धनिष्कं भावितं चूर्णितं क्षिपेत् ॥ १,२३.१४२ ॥  
तदूर्ध्वं च पलं सूतं निक्षिपेत्तस्य पृष्ठतः ।  
पूर्वमात्रं च कर्पूरं तदूर्ध्वं सार्धनिष्ककम् ॥ १,२३.१४३ ॥  
गन्धकं च पुनः क्षिप्त्वा ततो गोमूत्रकेन च ।  
श्वेताद्रिकर्णिकामूलं पिष्ट्वा तत्कल्ककेन च ॥ १,२३.१४४ ॥  
आच्छाद्य तच्छरावेण रोधयेत्पाचयेत्क्रमात् ।  
जालिकायन्त्रमध्ये च दिव्यं पश्चात्तमुद्धरेत् ॥ १,२३.१४५ ॥  
एवं कुर्यात्त्रिवारं च गन्धपिष्टिर्भवेद्ध्रुवम् ।  
\[पञ्चमः प्रकारः\]  
स्नेहलिप्ते खल्वमध्ये शुद्धसूतं पलं न्यसेत् ॥ १,२३.१४६ ॥  
कर्षं च शोधितं गन्धं देवदालीद्रवं क्षिपेत् ।  
कराङ्गुल्या खरे घर्मे मर्दयेत्पिष्टिका भवेत् ॥ १,२३.१४७ ॥  
\[षष्ठः प्रकारः\]  
ताम्रखल्वे पलं सूतं कर्षार्धं गन्धकं क्षिपेत् ।  
मृद्वग्निना पचेद्यामं कराङ्गुष्ठेन चालयेत् ॥ १,२३.१४८ ॥  
गन्धपिष्टिर्भवेद्दिव्या सर्वकर्मकरी शुभा ।  
\[पिष्टीस्तम्भनम् (२)\]  
पिष्टीनां स्तम्भनं वक्ष्ये तिक्तकोशातकीभवम् ॥ १,२३.१४९ ॥  
बीजं चण्डालिनीकन्दं तुल्यं कान्तास्तनोद्भवैः ।  
क्षीरैः पिष्ट्वा च तां पिष्टीं लेपयेदङ्गुलं दृढम् ॥ १,२३.१५० ॥  
वन्ध्याकन्देऽथवा क्षीरकन्दे वा सूरणोद्भवे ।  
कन्दे वा वज्रकन्दे वा कन्दे वा कुडुहुञ्चिजे ॥ १,२३.१५१ ॥  
तां पिष्टिं निक्षिपेत्तत्तन्मज्जया रोधयेन्मुखम् ।  
तत्कन्दं च मृदा लिप्त्वा पुटेद्भूधरयन्त्रके ॥ १,२३.१५२ ॥  
दिवानक्तं करीषाग्नावूर्ध्वाधः परिवर्तनम् ।  
यथा कन्दं तु न दहेत्तथा पाकक्रमः स्मृतः ॥ १,२३.१५३ ॥  
अथ पिष्टिं समानीयाद्भवेत्सा स्तम्भिता प्रिये ।  
\[पिष्टीजारणम् (२)\]  
पिष्टीनां स्तम्भितानां च जारणा वक्ष्यते शिवे ॥ १,२३.१५४ ॥  
स्तनयन्त्रे लोहकृते गन्धकं पिष्टितुल्यकम् ।  
क्षिपेदूर्ध्वं च देवेशि स्तम्भितां गन्धपिष्टिकाम् ॥ १,२३.१५५ ॥  
तदूर्ध्वं पिष्टितुल्यं च गन्धकं चूर्णितं क्षिपेत् ।  
निरुध्य भूधरे यन्त्रे पाचयेज्जारयेत्क्रमात् ॥ १,२३.१५६ ॥  
गन्धं पुनःपुनर्देयमेवं शतगुणं प्रिये ।  
जीर्णे शतगुणे गन्धे यन्त्रात्पिष्टिं समाहरेत् ॥ १,२३.१५७ ॥  
सर्वासां गन्धपिष्टीनां जारणं स्याच्च रञ्जनम् ।  
\[पिष्टीमारणम् (२)\]  
जारितानां च पिष्टीनां प्रवक्ष्ये मारणक्रमम् ॥ १,२३.१५८ ॥  
तप्तखल्वे विनिक्षिप्य जारितां गन्धपिष्टिकाम् ।  
दिव्यौषधिरसैः पिष्ट्वा दिनं कुर्याच्च गोलकम् ॥ १,२३.१५९ ॥  
दिव्यौषधीनां बीजानि पिष्ट्वा दिव्यौषधोद्भवैः ।  
स्वरसैर्वज्रमूषान्तर्लेपयेत्पूर्वगोलकम् ॥ १,२३.१६० ॥  
क्षिप्त्वा निरुध्य मूषास्यं पचेद्भूधरयन्त्रके ।  
प्रवर्तयंश्चोर्ध्वमधो दिनमेकं पुनः प्रिये ॥ १,२३.१६१ ॥  
समाहृत्य यथापूर्वं पूर्वतोयैश्च मर्दयेत् ।  
पुटयेत्पूर्ववद्देवि दशवारमिति क्रमात् ॥ १,२३.१६२ ॥  
असंशयं गन्धपिष्टिर्म्रियते सर्वकार्यकृत् ।  
गन्धपिष्टिक्रमाज्जातरसभस्मानि भैरवि ॥ १,२३.१६३ ॥  
सर्वकर्मसु मुख्यानि विशेषाद्वादकर्मणि ।  
\[रसबन्धाः; प्रथमः प्रकारःः वैक्रान्तबन्धः\]  
वक्ष्यामि रसबन्धानि शृणु भैरवि सम्प्रति ॥ १,२३.१६४ ॥  
शोधितं पारदं खल्वे दशनिष्कं विनिक्षिपेत् ।  
निष्कैकं शुद्धगन्धं च स्वल्पं स्वल्पं विनिक्षिपेत् ॥ १,२३.१६५ ॥  
कुट्टयेन्मर्दयेद्ग्राव्णा पिष्टिः स्याद्याममात्रके ।  
क्षीरकन्देऽथवा वन्ध्याकन्दे वा कुडुहुञ्चिजे ॥ १,२३.१६६ ॥  
कन्दे वा निक्षिपेत्पक्वे शुभे गन्धकपिष्टिकाम् ।  
निष्कार्धं भस्म वैक्रान्तमूर्ध्वाधो निक्षिपेत्सुधीः ॥ १,२३.१६७ ॥  
तत्कन्दमज्जया वक्त्रं निरुध्य च मृदा बहिः ।  
लिम्पेदङ्गुलिमात्रेण शोषयित्वाथ सर्वतः ॥ १,२३.१६८ ॥  
अष्टवारं पचेद्यन्त्रे भूधरे कौक्कुटे पुटे ।  
करीषाग्नौ पुनः कुर्यादूर्ध्वभागमधः प्रिये ॥ १,२३.१६९ ॥  
अधोभागं तथोर्ध्वं च भूयो भूयः प्रवर्तनम् ।  
एवमेकदिनं पश्चात्पचेद्युगकरीषकैः ॥ १,२३.१७० ॥  
पक्वदाडिमबीजाभो बद्धो भवति पारदः ।  
वैक्रान्तबद्धनामा स्याच्चूर्णितो योगवाहकः ॥ १,२३.१७१ ॥  
\[द्वितीयः प्रकारःः गन्धकबन्धः\]  
पूर्वोक्तां गन्धपिष्टीं तां वस्त्रे बद्ध्वाथ संपुटे ।  
लोहजे पोट्टलीं स्थाप्यचोर्ध्वाधः समगन्धकम् ॥ १,२३.१७२ ॥  
निरुध्य संपुटं सम्यक्पचेत्भूधरयन्त्रके ।  
यथा जीर्णो भवेद्गन्धो भूयो भूयस्तथापि च ॥ १,२३.१७३ ॥  
एव षड्गुणगन्धस्तु जारणीयो महेश्वरि ।  
एवं गन्धकबद्धोऽयं रसः सर्वामयापहः ॥ १,२३.१७४ ॥  
\[तृतीयः प्रकारःः गन्धकबन्धः\]  
षोडशाङ्गुलदीर्घा च जम्बीरफलविस्तृता ।  
पक्वमूषा दृढतरा वालुकायन्त्रमध्यतः ॥ १,२३.१७५ ॥  
त्रिभागमग्नां कुर्वीत बहिः पादांशसंस्थिताम् ।  
तस्यां क्षिपेद्गन्धसूतं पलमेकं सुरेश्वरि ॥ १,२३.१७६ ॥  
सूतादथोर्ध्वभागे तु द्विपलं शुद्धगन्धकम् ।  
निक्षिपेत्तन्मुखं सम्यग्रोधयेन्मन्दवह्निना ॥ १,२३.१७७ ॥  
पचेन्निर्धूमता यावत्तावद्धूमे गते पुनः ।  
काकमाचीद्रवैः पूर्या तद्द्रवे जीर्णतां गते ॥ १,२३.१७८ ॥  
रसेन नागवल्ल्याश्च पूरणीया पुनः प्रिये ।  
उन्मत्तकरसैः पूर्या शनैर्मन्दाग्निना पचेत् ॥ १,२३.१७९ ॥  
गन्धकं जीर्यते यावत्काकमाच्यादिकद्रवैः ।  
धत्तूरान्तैः पचेदेवं बद्धो भवति पारदः ॥ १,२३.१८० ॥  
नाम्ना गन्धकबद्धोऽयं सर्वयोगेषु योजयेत् ।  
\[चतुर्थः प्रकारः गन्धकस्वर्णबन्धः\]  
पूर्ववद्गन्धपिष्टिं च विधायादौ विचक्षणः ॥ १,२३.१८१ ॥  
सप्तार्धनिष्कसूतः स्यादध्यर्धं शुद्धहाटकम् ।  
याममम्लेन संमर्द्यं ख्यातोऽयं हेमपिष्टिका ॥ १,२३.१८२ ॥  
गन्धपिष्टिं हेमपिष्ट्या समयावेष्ट्य बाह्यतः ।  
स्तनाकारे लोहमये संपुटे वस्त्रबन्धिताम् ॥ १,२३.१८३ ॥  
कृत्वा तां पिष्टिकां क्षिप्त्वा पिष्ट्यूर्ध्वाधश्च गन्धकम् ।  
सर्वतुल्यं क्षिपेत्सन्धिं रुद्ध्वाम्ललवणैः सुधीः ॥ १,२३.१८४ ॥  
पचेद्भूधरयन्त्रे च जीर्णे जीर्णे पुनः पुनः ।  
षड्गुणं गन्धकं दद्यात्ततो वस्त्रं शनैर्हरेत् ॥ १,२३.१८५ ॥  
समांशं गन्धकं भूयो भूयो जार्यं शनैः शनैः ।  
निःशेषं गन्धकं नैव कुर्याच्चेत्पारदच्युतिः ॥ १,२३.१८६ ॥  
एवं शतगुणे जीर्णे गन्धपिष्टिं समाहरेत् ।  
तत्समांशसुवर्णस्य संपुटे पिष्टिकां क्षिपेत् ॥ १,२३.१८७ ॥  
काचं कन्याद्रवैः पिष्ट्वा लेपयेद्बाह्यतोऽङ्गुलम् ।  
ततष्टङ्कणकैर्लिप्त्वा पश्चान्मृल्लवणैः क्रमात् ॥ १,२३.१८८ ॥  
एकैकं लेपनं कार्यं वेष्ट्यमङ्गुलमानकम् ।  
प्रतिलेपं शोषयेच्च कोष्ठीयन्त्रगतं धमेत् ॥ १,२३.१८९ ॥  
वङ्कनालेन तीव्रेण वह्निना प्रहरं भवेत् ।  
उदयादित्यसङ्काशं खोटं दिव्यरसायनम् ॥ १,२३.१९० ॥  
गन्धहाटकबन्धोऽयं जराव्याधिदरिद्रहा ।  
\[पञ्चमः प्रकारः गन्धकबन्धः\]  
अथवा गन्धपिष्टिं तां वस्त्रे बद्ध्वाथ गन्धकम् ॥ १,२३.१९१ ॥  
तुल्यं दत्त्वा निरुध्याथ संपुटे लोहजे दृढम् ।  
पुटेत्तद्भूधरे तावद्यावज्जीर्यति गन्धकम् ॥ १,२३.१९२ ॥  
एवं पुनः पुनर्देयं यावद्गन्धं तु षड्गुणम् ।  
इत्येवं गन्धके बद्धः सूतः स्यात्सर्वरोगजित् ॥ १,२३.१९३ ॥  
\[षष्ठः प्रकारः मूलिकाबन्धः\]  
कार्कोटीमूलजैर्द्रावैः पारदं मर्दयेद्दिनम् ।  
मर्कटीमूलजे पिण्डे क्षिपेत्तं मर्दितं रसम् ॥ १,२३.१९४ ॥  
तं पिण्डं वज्रमूषायां रुद्ध्वा तीव्राग्निना पचेत् ।  
जायते खोटबद्धोऽयं सर्वकार्यकरः शुभः ॥ १,२३.१९५ ॥  
\[सप्तमः प्रकारः मूलिकाबन्धः\]  
अर्कमूलं रविक्षीरैः पिष्ट्वा मूषां प्रलेपयेत् ।  
तन्मध्ये रञ्जितं सूतं क्षिप्त्वा बद्ध्वाथ रोधयेत् ॥ १,२३.१९६ ॥  
मृण्मये संपुटे तं च निरुन्ध्याल्लोहसंपुटे ।  
पचेद्गजपुटे पश्चात्पारदो बन्धमाप्नुयात् ॥ १,२३.१९७ ॥  
\[अष्टमः प्रकारः मूलिकाबन्धः\]  
जलकुम्भीरसैः सूतं मर्दयेद्दिवसत्रयम् ।  
जलकुम्भीदलैर्मूषां कृत्वा तत्र क्षिपेद्रसम् ॥ १,२३.१९८ ॥  
रुद्ध्वा तां वज्रमूषायां छायाशुष्कं पुटेल्लघु ।  
छगणैरेकवृद्ध्या तु त्रिंशद्वारं पुटैः पचेत् ॥ १,२३.१९९ ॥  
ततो गजपुटे देयं सम्यग्बद्धो भवेद्रसः ।  
\[नवमः प्रकारः मूलिकाबन्धः\]  
एकवीराद्रवैर्मर्द्यं दिनं शुद्धं तु सूतकम् ॥ १,२३.२०० ॥  
एकवीराकन्दकल्कैर्वज्रमूषां प्रलेपयेत् ।  
तस्यां पूर्वरसं क्षिप्त्वा ध्माते बद्धो भवेद्रसः ॥ १,२३.२०१ ॥  
\[दशमः प्रकारः मूलिकाबन्धः\]  
आरक्तक्षीरकन्दोत्थद्रवैः स्त्रीस्तन्यसंयुतैः ।  
त्रिदिनं पारदं मर्द्यं वज्रकन्दद्रवैस्त्र्यहम् ॥ १,२३.२०२ ॥  
क्षीरकन्दस्य कल्केन वज्रमूषां प्रलेपयेत् ।  
तत्र पूर्वरसं बद्ध्वा ध्माते बद्धो भवेद्रसः ॥ १,२३.२०३ ॥  
\[एकादशः प्रकारः मूलिकाबन्धः\]  
अर्कमूलफलं पिष्ट्वा मूषां तेन प्रलेपयेत् ।  
तन्मध्ये निक्षिपेन्मूषां पुङ्खामूलविनिर्मिताम् ॥ १,२३.२०४ ॥  
तन्मध्ये सूतकं क्षिप्त्वा पुङ्खामूलसमुद्भवैः ।  
पूरयित्वा रसैर्मूषां निरुन्ध्यात्तन्मुखं दृढम् ॥ १,२३.२०५ ॥  
एवमन्धीकृतां मूषां क्षिपेत्सम्पुटमध्यतः ।  
ततस्तं लेपयेद्यत्नाल्लवणेन मृदा तथा ॥ १,२३.२०६ ॥  
ततोऽसौ पुटयोगेन सूतो बन्धमवाप्नुयात् ।  
राजिकाद्वयमात्रेण चित्रकद्रवसैन्धवैः ॥ १,२३.२०७ ॥  
चूर्णितो भक्षितः प्रातः सर्वरोगविनाशकः ।  
\[द्वादशः प्रकारः मूलिकाबन्धः\]  
कपित्थस्य शिफानीरैर्यामं सूतं विमर्दयेत् ॥ १,२३.२०८ ॥  
अन्यस्यामन्धमूषायां सूतमूषां निरोधयेत् ।  
तथा धमेत्ततो मूषां यथा सिन्दूरवद्भवेत् ॥ १,२३.२०९ ॥  
एवं कृते रसेन्द्रोऽसौ बध्यते नात्र संशयः ।  
मूलिकाबन्धनं ह्येतद्रसेन्द्रस्य प्रकीर्तितम् ॥ १,२३.२१० ॥  
इत्येते मारिताः सूता मूर्छिता बन्धमागताः ।  
प्रत्येकं योजितास्तत्र प्रयोगैर्योगवाहिनः ॥ १,२३.२११ ॥  
\[रसमूर्च्छनाविधिः; प्रथमः प्रकारः\]  
अथ शुद्धस्य सूतस्य मूर्च्छनाविधिरुच्यते ।  
मेघनादवचाहिङ्गुलशुनैर्मर्दयेद्रसम् ॥ १,२३.२१२ ॥  
दिनं पिष्टं तु तद्गोलं हिङ्गुना वेष्टयेद्बहिः ।  
पचेल्लवणयन्त्रस्थं दिनैकं चण्डवह्निना ॥ १,२३.२१३ ॥  
ऊर्ध्वलग्नं समादाय दृढं वस्त्रेण बन्धयेत् ।  
ऊर्ध्वाधो गन्धकं तुल्यं दत्त्वा सोमानले पचेत् ॥ १,२३.२१४ ॥  
जीर्णे गन्धं पुनर्देयं षड्भिर्वारैः समं समम् ।  
षड्गुणे गन्धके जीर्णे मूर्छितो रोगहा भवेत् ॥ १,२३.२१५ ॥  
\[द्वितीयः प्रकारः\]  
गन्धकं धूमसारं च शुद्धं सूतं समं समम् ।  
यामैकं चूर्णयेत्खल्वे काचकुप्यां निवेशयेत् ॥ १,२३.२१६ ॥  
रुद्ध्वा द्वादशयामान्तं वालुकायन्त्रके पचेत् ।  
स्फोटयेत्स्वांगशीतं तमूर्ध्वस्थं गन्धकं त्यजेत् ॥ १,२३.२१७ ॥  
अधःस्थं रसमादाय सर्वयोगेषु योजयेत् ।  
\[तृतीयः प्रकारः\]  
शुद्धसूतं तथा गन्धं सूतार्धं सैन्धवे क्षिपेत् ॥ १,२३.२१८ ॥  
द्रवैः सितजयन्त्याश्च मर्दयेद्दिवसत्रयम् ।  
कृत्वा गोलं तु संशोष्य मूषायां तं निरोधयेत् ॥ १,२३.२१९ ॥  
शोषयित्वा धमेत्किंचित्सुतप्तेऽथ जले क्षिपेत् ।  
तस्माद्रसं समुद्धृत्य त्रिकन्दरसभावितम् ॥ १,२३.२२० ॥  
योजयेत्सर्वरोगेषु धमेद्वा भूधरे पचेत् ।  
\[चतुर्थः प्रकारः\]  
रसार्धं गन्धकं मर्द्यं घृतैर्युक्तं तु गोलकम् ॥ १,२३.२२१ ॥  
कृत्वा तद्बन्धयेद्वस्त्रे डोलायन्त्रगतं पचेत् ।  
गोमूत्रे तद्गतं यामं नरमूत्रैर्दिनत्रयम् ॥ १,२३.२२२ ॥  
शोषयेत्तत्पुनर्वस्त्रैर्बद्ध्वा वेष्ट्यं मृदा दृढम् ।  
शुष्कं निरुध्य मूषायां पचेदथ तुषाग्निना ॥ १,२३.२२३ ॥  
ऊर्ध्वभागमधः कृत्वा त्वधोभागमथोर्ध्वगम् ।  
इत्यादिपरिवर्तेन स्वेदयेद्दिवसत्रयम् ॥ १,२३.२२४ ॥  
पश्चादुद्धृत्य तं सूतं योगवाहं रुजापहम् ।  
सद्योजातस्य बालस्य विष्ठां पालाशबीजकम् ॥ १,२३.२२५ ॥  
चण्डालीरुधिरं सूतं सूतपादं च टङ्कणम् ।  
जयन्त्या मर्दयेद्द्रावैर्दिनमेकं तु गोलकम् ॥ १,२३.२२६ ॥  
पिष्टया सहदेव्याथ लेपयेत्ताम्रसम्पुटम् ।  
तन्मध्ये गोलकं क्षिप्त्वा द्वियामं स्वेदयेल्लघु ॥ १,२३.२२७ ॥  
वालुकायन्त्रमध्ये तु समुद्धृत्य ततः पुनः ।  
चित्रकैः सहदेव्या च गन्धकं लेपयेद्बहिः ॥ १,२३.२२८ ॥  
सम्पुटं बन्धयेद्वस्त्रे मृदा लेप्यं च शोषयेत् ।  
तं रुद्ध्वा चान्यमूषायां ध्माते सम्पुटमाहरेत् ॥ १,२३.२२९ ॥  
सूक्ष्मचूर्णं हरेद्रोगान्योगवाहो महारसः ।  
सम्पुटं सूततुल्यं स्याच्छास्त्रदृष्टेन कर्मणा ॥ १,२३.२३० ॥  
\[पञ्चमः प्रकारः\]  
धुत्तूरकद्रवैर्मर्द्यं दिनं गन्धांशसूतकम् ।  
अन्धमूषागतं स्वेद्यं भूधरे मूर्छितो दिनात् ॥ १,२३.२३१ ॥  
\[षष्ठः प्रकारः\]  
कृत्वा षडङ्गुलां मूषां सुपक्वां मृण्मयीं दृढाम् ।  
मूषागर्भे विलिप्याथ मूलैर्वर्तुलपत्त्रजैः ॥ १,२३.२३२ ॥  
तन्मध्ये सूतकं क्षिप्त्वा मूषां पूर्यात्तु तद्द्रवैः ।  
रुद्ध्वा तां वालुकायन्त्रे चुल्ल्यां दीपाग्निना पचेत् ॥ १,२३.२३३ ॥  
सप्ताहान्ते समुद्धृत्य योजयेत्तं जरापहम् ।  
\[सप्तमः प्रकारः\]  
कुरण्डकरसैः सान्द्रमातपे मर्दयेद्रसम् ॥ १,२३.२३४ ॥  
लताकरञ्जपत्रोत्थैः पादांगुष्ठेन मर्दयेत् ।  
दिनैकं मूर्छितं सम्यक्सर्वयोगेषु योजयेत् ॥ १,२३.२३५ ॥  
\[अष्टमः प्रकारः\]  
कासीसं सैन्धवं सूतं तुल्यं तुल्यं विमर्दयेत् ।  
कासीसस्याप्यभावे तु दातव्या फुल्लतूरिका ॥ १,२३.२३६ ॥  
स्तोकं स्तोकं क्षिपेत्खल्वे त्रयमेकत्र मूर्छयेत् ।  
प्रत्येकं शतनिष्कं स्यादूनं नैवाधिकं क्वचित् ॥ १,२३.२३७ ॥  
स्थालीसम्पुटयन्त्रेण दिनं चण्डाग्निना पचेत् ।  
ऊर्ध्वलग्नं ततः शुभ्रं मूर्छितं चाहरेच्छुभम् ॥ १,२३.२३८ ॥  
\[नवमः प्रकारः\]  
अथ शुद्धस्य सूतस्य मूर्छितस्यापरो विधिः ।  
सूततुल्यं मृतं स्वर्णं द्वाभ्यां तुल्यं च गन्धकम् ॥ १,२३.२३९ ॥  
रविक्षीरैर्दिनं मर्द्यमन्धयेद्भूधरे पुटे ।  
दिनैकेन भवेत्सिद्धो रसो हैरण्यगर्भकः ॥ १,२३.२४० ॥  
शुभ्रः शोणोऽथवा कृष्णवर्णो गुरुतरो रसः ।  
पुनरुत्थानवान्यस्तु मूर्छितः स उदाहृतः ॥ १,२३.२४१ ॥  
\[मूलिकाबन्धाः\]  
श्रीभैरवी ।  
कीदृशी ओषधी नाथ रसमूर्च्छाकरी शुभा ।  
केन वा भस्म सूतश्च केन वा खोटबन्धनम् ॥ १,२३.२४२ ॥  
श्रीभैरवः ।  
शृणु भैरवि तत्त्वेन रहस्यं रसबन्धनम् ।  
ब्रह्मविष्णुसुरेन्द्राद्यैर्न ज्ञातं सुरवन्दिते ॥ १,२३.२४३ ॥  
\[निशाचरमूलिकाकल्पः\]  
गङ्गायमुनयोर्मध्ये प्रयागो नाम राक्षसः ।  
तस्यासने वरारोहे क्षणाद्बध्येत सूतकः ॥ १,२३.२४४ ॥  
निशाचरस्य पत्राणि गृह्णीयात्साधकोत्तमः ।  
ततो निपीड्यते देवि रसो भवति चोत्तमः ॥ १,२३.२४५ ॥  
रसं संमर्द्य तेनैव दिनानि त्रीणि वार्तिकः ।  
आरोटं बन्धयेत्क्षिप्रं गगनं तत्र जारयेत् ॥ १,२३.२४६ ॥  
तेन पत्ररसेनैव साधयेद्गन्धकं पुनः ।  
सप्तधा भावितं तेन त्र्यूषणेन सहैकतः ॥ १,२३.२४७ ॥  
यन्त्रे विद्याधरे देवि गगनं तत्र जारयेत् ।  
मासमात्रेण देवेशि जीर्यते तु समं समम् ॥ १,२३.२४८ ॥  
समजीर्णे तु गगने शतवेधी भवेद्रसः ।  
निशाचररसे देवि गन्धकं भावयेत्ततः ॥ १,२३.२४९ ॥  
भावयेत्सप्तवारं तु द्विपद्याश्च रसेन तु ।  
तारस्य पत्रलेपेन अर्धार्धे काञ्चनोत्तमम् ॥ १,२३.२५० ॥  
गन्धके समजीर्णेऽस्मिन् शतवेधी भवेद्रसः ।  
निशाचररसैर्भाव्यं सप्तवारं तु तालकम् ॥ १,२३.२५१ ॥  
तेनैव घातयेद्वङ्गं नागं तारे तु निर्वहेत् ।  
तत्तारं जारयेत्सूते तत्सूतं बन्धितं भवेत् ॥ १,२३.२५२ ॥  
चतुः षष्टितमे भागे शुल्बवेधं तु दापयेत् ।  
तदंशं जायते श्रेष्ठं धर्मकामार्थमोक्षदम् ॥ १,२३.२५३ ॥  
निशाचरस्य पुष्पाणि सूक्ष्मचूर्णानि कारयेत् ।  
पलानि दशचूर्णस्य रसैर्धात्र्यास्तु भावयेत् ॥ १,२३.२५४ ॥  
घृतेन मधुनालोड्यं नवभाण्डे विनिक्षिपेत् ।  
धान्यराशौ निधातव्यं त्रिः सप्ताहं सुरेश्वरि ॥ १,२३.२५५ ॥  
तेन भक्षितमात्रेण वलीपलितवर्जितः ।  
वल्कलं सूक्ष्मचूर्णं तु मधुना सहितं लिहेत् ॥ १,२३.२५६ ॥  
अर्धमासप्रयोगेण प्रत्ययोगं भवेत्प्रिये ।  
तस्य मूत्रपुरीषेण शुल्बं भवति काञ्चनम् ॥ १,२३.२५७ ॥  
मासमात्रप्रयोगेण पन्नगः काञ्चनं भवेत् ।  
\[मेर्चुर्य्ःः पट्टबन्ध\]  
ग्राह्यं तत्फलतैलं तु यन्त्रे पातालसंज्ञके ॥ १,२३.२५८ ॥  
तेन तैलेन देवेशि रसं संकोचयेद्बुधः ।  
तत्क्षणाज्जायते देवि पाटबन्धो महारसः ॥ १,२३.२५९ ॥  
कटकं कङ्कणं कार्यं रसलिङ्गं वरानने ।  
संकोचमरणं तेन कर्तव्यं परमाद्भुतम् ॥ १,२३.२६० ॥  
\[अङ्गनायिकाकल्पः\]  
पुनरन्यं प्रवक्ष्यामि रसबन्धं सुदुर्लभम् ।  
त्रैलोक्यजननी या सा ओषधी अङ्गनायिका ॥ १,२३.२६१ ॥  
तया संपर्कमात्रेण बद्धस्तिष्ठति पारदः ।  
सप्ताहं मर्दितस्यास्य महौषध्या रसै रसः ॥ १,२३.२६२ ॥  
शतांशेनैव वेधेन कुरुते दिव्यकाञ्चनम् ।  
त्रिः सप्ताहं रसे तस्या मर्दनाद्वरवर्णिनि ॥ १,२३.२६३ ॥  
लक्षवेधी रसः साक्षादष्टौ लोहानि विध्यति ।  
त्रिसप्ताहेन देवेशि दशलक्षाणि विध्यति ॥ १,२३.२६४ ॥  
चतुर्थे चैव सप्ताहे कोटिवेधी भवेद्रसः ।  
स्वेदतापनिघर्षेण महौषध्या रसेन तु ॥ १,२३.२६५ ॥  
ददाति खेचरीं सिद्धिमनिवारितगोचरः ।  
कामयेत्कामिनीनां तु सहस्रं दिवसान्तरे ॥ १,२३.२६६ ॥  
नष्टच्छायो ह्यदृश्यश्च त्रैलोक्यं च भ्रमेदसौ ।  
महौषध्या रसेनैव मृतसंजीवनं भवेत् ॥ १,२३.२६७ ॥  
अनेन घातयेत्सूतं पञ्चावस्थं कुरु प्रिये ।  
मृतस्य दापयेन्नस्यं हस्तौ पादौ तु मर्दयेत् ॥ १,२३.२६८ ॥  
तस्य तु प्रविशेज्जीवो मृतस्यापि वरानने ।  
\[नरसारकल्पः\]  
पुनरन्यं प्रवक्ष्यामि रसबन्धं सुदुर्लभम् ॥ १,२३.२६९ ॥  
नरसारस्पर्शनेन क्षणाद्बध्येत सूतकः ।  
नरसाररसं दत्त्वा द्विपदीरजसा रसे ॥ १,२३.२७० ॥  
दिनान्ते बन्धमायाति सर्वलोहानि रञ्जति ।  
नरसाररसेनैव भावयेत्तु मनःशिलाम् ॥ १,२३.२७१ ॥  
निर्गन्धा जायते सा तु घातयेत्तेन पन्नगम् ।  
द्विपदीरजसा सार्धं निरुद्धः पन्नगो भवेत् ॥ १,२३.२७२ ॥  
नरसाररसेनैव जीर्णे षड्गुणपन्नगे ।  
तारे ताम्रेऽपि वा देवि कोटिवेधी भवेद्रसः ॥ १,२३.२७३ ॥  
नरसाररसे स्तन्ये भावितं सप्तधा पृथक् ।  
रसस्य दापयेद्ग्रासं यन्त्रे विद्याधराह्वये ॥ १,२३.२७४ ॥  
जीर्यते गगनं देवि निर्मुखे च वरानने ।  
नरसाररसेनेशि कीटनारीरसेन च ॥ १,२३.२७५ ॥  
द्रावयेद्गगनं देवि तीक्ष्णलोहं च पन्नगम् ।  
नरसाररसेनेशि हनुमत्या रसेन च ॥ १,२३.२७६ ॥  
जायते काञ्चनं दिव्यं निषेकाद्भास्करः प्रिये ।  
नरसाररसे दत्त्वा मञ्जिष्ठां रक्तचन्दनम् ॥ १,२३.२७७ ॥  
स्वरसैर्मदयन्त्याश्च पन्नगं देवि सेचयेत् ।  
तत्क्षणात्काञ्चनं दिव्यं सप्तवारा निषेचितम् ॥ १,२३.२७८ ॥  
अष्टमांशयुतं हेम हेमकर्मणि चौषधम् ।  
नरसाररसे भाव्यं सप्तवारं तु हिङ्गुलम् ॥ १,२३.२७९ ॥  
तेनैव घातयेत्तीक्ष्णं भस्मीभूतत्वमाप्नुयात् ।  
तद्भस्म ताम्रपिष्टे तु त्रिगुणं तेन निर्वहेत् ॥ १,२३.२८० ॥  
तच्छुल्बं हेमसङ्काशं तारे वाष्टांशयोजितम् ।  
तारं हेमसमांशं तु द्विवर्णं पतितं भवेत् ॥ १,२३.२८१ ॥  
नरसाररसे भाव्यं रसकं सप्तवारतः ।  
नरसाररसेनैव रसेन्द्रं सप्तवारतः ॥ १,२३.२८२ ॥  
तं रसं रसकं चैव तीक्ष्णलोहं च पन्नगम् ।  
नरसाररसेनैव तेनैकत्र विमर्दयेत् ॥ १,२३.२८३ ॥  
तत्क्षणाज्जायते बद्धो रसस्य रसकस्य च ।  
तीक्ष्णनागं तथा शुल्बं रसकेन तु रञ्जयेत् ॥ १,२३.२८४ ॥  
हठात्तज्जायते हेम कूष्माण्डकुसुमप्रभम् ।  
\[कङ्कालखेचरीकल्पः\]  
पुनरन्यं प्रवक्ष्यामि रसबन्धं सुदुर्लभम् ॥ १,२३.२८५ ॥  
कङ्कालखेचरी नाम्ना ओषधी परमेश्वरि ।  
तस्य तैलं तु संग्राह्यमाद्यखेचरिसंयुतम् ॥ १,२३.२८६ ॥  
स्थापयेद्दिनमेकं तु पात्रे भास्करनिर्मिते ।  
द्वितीये वासरे प्राप्ते वज्ररत्नं तु घातयेत् ॥ १,२३.२८७ ॥  
अनले धामयेत्तं तु सुतप्तं प्रज्वलत्प्रभम् ।  
\[मन्त्रसिह्मासनीकल्पः\]  
सबीजा चौषधी ग्राह्या काचिद्गुल्मलता प्रिये ॥ १,२३.२८८ ॥  
मन्त्रसिंहासनी नाम तृतीया देवि खेचरी ।  
पातालयन्त्रे तत्तैलं गृह्णीयात्ताम्रभाजने ॥ १,२३.२८९ ॥  
तस्य तैलस्य मध्ये तु प्रक्षिपेत्खेचरीरसम् ।  
मेदिनीयन्त्रमध्ये तु स्थापयेच्च वरानने ॥ १,२३.२९० ॥  
पूर्वौषध्यां तु तद्देवि गगनं मेदिनीजले ।  
रसे मासं ततो दत्त्वा मर्दनाद्गोलकं कुरु ॥ १,२३.२९१ ॥  
बद्ध्वा पोट्टलिकां तेन गगनं जारयेत्प्रिये ।  
समे तु गगने जीर्णे बद्धस्तिष्ठति पारदः ॥ १,२३.२९२ ॥  
भस्त्राफूत्कारयुक्तेन धाम्यमानो न नश्यति ।  
काकविष्ठासमं रूपं समजीर्णस्य जायते ॥ १,२३.२९३ ॥  
द्विगुणे गगने जीर्णे ह्यष्टलोहानि संहरेत् ।  
\[इरिन्दिरीकल्पः\]  
पुनरन्यं प्रवक्ष्यामि रसबन्धं सुदुर्लभम् ॥ १,२३.२९४ ॥  
शिवदेहात्समुत्पन्ना ओषधी तु इरिन्दिरी ।  
जारयेद्गन्धकं सा तु जारयेत्सापि तालकम् ॥ १,२३.२९५ ॥  
काञ्चनं जारयेत्सा तु रसेन्द्रं सा च बन्धयेत् ।  
प्रवालं द्रावयेत्सा तु द्रावयेद्गगनं तथा ॥ १,२३.२९६ ॥  
वज्रं च घातयेत्सा तु सर्वसत्वं च घातयेत् ।  
जारयेत्सर्वलोहानि सत्वान्यपि च जारयेत् ॥ १,२३.२९७ ॥  
इरिन्दिरीरसे न्यस्य गोशृङ्गे तु वरानने ।  
धान्यराशौ निधातव्यं द्रुतस्तिष्ठति पारदः ॥ १,२३.२९८ ॥  
दिव्यौषध्या रसेनैव रसेन्द्रः सुरवन्दिते ।  
समे तु कनके जीर्णे दशकोटिं तु वेधयेत् ॥ १,२३.२९९ ॥  
पञ्चमे लक्षकोटिं तु षड्गुणे स्पर्शवेधकः ।  
सप्तमे धूपवेधी स्यादष्टमे त्ववलोकतः ॥ १,२३.३०० ॥  
नवमे शब्दवेधी स्यादत ऊर्ध्वं न विद्यते ।  
भ्रमन्ति पशवो मूढाः कुलौषधिविवर्जिताः ॥ १,२३.३०१ ॥  
तृणौषधिरसानां च नैव सिद्धिः प्रजायते ।  
तस्मात्सर्वप्रयत्नेन ज्ञातव्या तु कुलौषधिः ॥ १,२३.३०२ ॥  
दिव्यौषध्यश्चतुः षष्टिः कुलमध्ये व्यवस्थिताः ।  
नैव जानाति मूढास्ताः शिवमोहेन मोहिताः ॥ १,२३.३०३ ॥  
अदिव्यास्तु तृणौषध्यो जायन्ते गिरिगह्वरे ।  
तृणौषध्या रसे सूतो नैव बद्धः कदाचन ॥ १,२३.३०४ ॥  
अक्षयो नैव तिष्ठेत कुलौषधिविवर्जितः ।  
कुलौषध्या विहीनास्तु गगनं चारयन्ति ये ॥ १,२३.३०५ ॥  
स रसस्तु वरारोहे वह्निमध्ये न तिष्ठति ।  
न खोटं न च वा भस्म नैव द्रव्यं करोति सः ॥ १,२३.३०६ ॥  
किंचिद्द्रव्यं प्रकुर्वन्ति धाम्यमानं न तिष्ठति ।  
पत्रे पाके कषे छेदे नैव तिष्ठति काञ्चनम् ॥ १,२३.३०७ ॥  
न वेधं च शतादूर्ध्वं करोति स रसः प्रिये ।  
यावन्न चाब्दमेकं तु विक्रान्तं त्रपु तत्तु काञ्चनम् ॥ १,२३.३०८ ॥  
धर्मार्थकाममोक्षेषु नैव दद्यात्ततः प्रिये ।  
श्रीभैरवी ।  
निर्जीवत्वं गतः सूतः कथं जीवं ददाति सः ॥ १,२३.३०९ ॥  
निर्जीवेन तु निर्जीवं कथं जीवति शंकरः ।  
श्रीभैरवः ।  
दिव्यौषध्या यदा देवि रसेन्द्रो मर्दितो भवेत् ॥ १,२३.३१० ॥  
कालिकारहितः सूतस्तदा भवति पार्वति ।  
परस्य हरते कालं कालिकारहितो रसः ॥ १,२३.३११ ॥  
अष्टानां चैव लोहानां मलं शमयति क्षणात् ।  
महामूर्च्छागतं सूतं को वा विकथयेन्मृतम् ॥ १,२३.३१२ ॥  
दिव्यौषध्या रसेनैव जायते नष्टचेतनः ।  
पञ्चभूतात्मकः सूतस्तिष्ठत्येव सदाशिवः ॥ १,२३.३१३ ॥  
\[क्ष्मापालकल्पः\]  
पुनरन्यं प्रवक्ष्यामि रसबन्धनमीश्वरि ।  
क्ष्मापालेन हरेद्वज्रमनेनैव तु काञ्चनम् ॥ १,२३.३१४ ॥  
वज्रभस्म हेमभस्म तद्वा एकत्र बन्धयेत् ।  
\[अन्ये कुलमूलिकाकल्पाः\]  
निशाचररसे जार्यं नरजीवेन जारयेत् ॥ १,२३.३१५ ॥  
तं सूतं मारयेद्भद्रे जागरिर्दिव्य ओषधिः ।  
भक्षितः स रसो येन सोऽपि साक्षात्सदाशिवः ॥ १,२३.३१६ ॥  
भक्षिते तोलकैकेन स्पर्शवेधी भवेन्नरः ।  
प्रस्वेदात्तस्य गात्रस्य अष्टौ लोहानि काञ्चनम् ॥ १,२३.३१७ ॥  
लक्षवर्षसहस्राणि स जीवेत्साधकोत्तमः ।  
प्रस्वेदात्तस्य गात्रस्य रसराजश्च बध्यते ॥ १,२३.३१८ ॥  
अजापतिः कृष्णतेजाः क्षणाद्बध्नाति सूतकम् ।  
जागरीस्पर्शनाद्देवि क्ष्मापालेन च बध्यते ॥ १,२३.३१९ ॥  
तुरुवल्ल्या रसेनैव भावितं गगनं प्रिये ।  
जारयेद्वालुकायन्त्रे खोटो भवति तत्क्षणात् ॥ १,२३.३२० ॥  
द्रुतगोलकमाषैकं माषैकं हेमगोलकम् ।  
एकीकृत्य तु संमर्द्य लुङ्गाम्लेन दिनत्रयम् ॥ १,२३.३२१ ॥  
कर्षैकं नागपत्राणि रसकल्केन लेपयेत् ।  
वेष्टयेद्वृश्चिकालीं च तत्पिण्डं लेपयेत्ततः ॥ १,२३.३२२ ॥  
मारयेत्पन्नगं देवि शक्रगोपनिभं भवेत् ।  
कर्षैकं तारपर्णानि मृतनागेन लेपयेत् ॥ १,२३.३२३ ॥  
लेपयेद्वृश्चिकालीं च तत्पत्रं लेपयेत्ततः ।  
तत्तारं म्रियते देवि सिन्दूरारुणसन्निभम् ॥ १,२३.३२४ ॥  
सहस्रांशेन तेनैव शुल्बवेधं प्रदापयेत् ।  
जायते कनकं दिव्यं देवाभरभूषणम् ॥ १,२३.३२५ ॥  
क्षीरयुक्ता बहुफला ग्रन्थियुक्ता च पार्वति ।  
नाम्ना वर्तुलपत्त्राणि शस्यते रसबन्धने ॥ १,२३.३२६ ॥  
एकवारं कन्दकल्के मूकमूषागतं रसम् ।  
धमेन्मुखानिलैर्बद्धो भक्षणाय प्रशस्यते ॥ १,२३.३२७ ॥  
रक्तकञ्चुकिकन्दं तु स्त्रीस्तन्येन तु पेषितम् ।  
मूषायां पूर्वयोगेन कुरुते सूतबन्धनम् ॥ १,२३.३२८ ॥  
वृश्चिकापत्त्रिकाबीजं नारीक्षीरसमन्वितम् ।  
धमयेत्पूर्ववत्सूतं भक्षणार्थाय वार्तिकः ॥ १,२३.३२९ ॥  
वज्रकन्दं समादाय रसं मध्ये विनिक्षिपेत् ।  
गजेन्द्राख्यं पुटं दद्यात्सप्तधा बन्धतां नयेत् ॥ १,२३.३३० ॥  
भक्षयेत्तं रसं प्राज्ञः षण्मासादमरो भवेत् ।  
लाङ्गलीकन्दमादाय कर्कोटीकन्दमेव च ॥ १,२३.३३१ ॥  
रसं तन्मध्यगं कृत्वा स्वेदयेन्मर्दयेत्पुनः ।  
म्रियते नात्र सन्देहो ध्मातस्तीव्रानलेन तु ॥ १,२३.३३२ ॥  
शुकचञ्चुगतं सूतं पुटयेद्धामयेत्ततः ।  
शतांशवेधकर्तायं देहसिद्धिकरो भवेत् ॥ १,२३.३३३ ॥  
हंसपादीरसं सूतं शुष्ककन्दोदरे क्षिपेत् ।  
गजेन्द्रपुटनं दद्यान्म्रियते नात्र संशयः ॥ १,२३.३३४ ॥  
सहस्रवेधकर्ता च जायते नात्र संशयः ।  
हंसाङ्घ्रिं शुकचञ्चुं च गृहीत्वा मर्दयेद्रसम् ॥ १,२३.३३५ ॥  
क्रौञ्चपादोदरे क्षिप्त्वा ततो दद्यात्पुटत्रयम् ।  
म्रियते नात्र सन्देहो लक्षवेधी महारसः ॥ १,२३.३३६ ॥  
\[तृणज्योतिःकल्पः\]  
तृणज्योतिरिति ख्यातां शृणु दिव्यौषधिं प्रिये ।  
निशा तु प्रज्वलेन्नित्यं नाह्ना ज्वलति पार्वति ॥ १,२३.३३७ ॥  
तस्य मूले तु संक्षिप्ते क्षीरं रक्तं भवेत्क्षणात् ।  
तन्मूलरसगन्धाभ्रैर्मातुलुङ्गाम्लपेषितैः ॥ १,२३.३३८ ॥  
शुल्बपत्रं विलिप्तं तु भवेद्धेम पुटत्रयात् ।  
तन्मूलचूर्णसंयुक्तो रसराजः सुरेश्वरि ॥ १,२३.३३९ ॥  
मातुलुङ्गरसे घृष्टमभ्रकं चरति क्षणात् ।  
\[उच्चाटाकल्पः\]  
अथोच्चाटां प्रवक्ष्यामि रसबन्धकरीं प्रिये ॥ १,२३.३४० ॥  
एकमेव भवेन्नालं तस्या रोमप्रवेष्टनम् ।  
तस्याग्रे च भवेत्पुष्पं शुकतुण्डस्य सन्निभम् ॥ १,२३.३४१ ॥  
तत्पत्राणि च देवेशि शुकपिञ्छनिभानि च ।  
तत्कन्दं कूर्मसंस्थानं क्षीरं सिन्दूरसन्निभम् ॥ १,२३.३४२ ॥  
जलं स्रवेन्मधूच्छिष्टे तत्समादाय पार्वति ।  
वेधयेत्सर्वलोहानि काञ्चनानि भवन्ति च ॥ १,२३.३४३ ॥  
रसतालकतुत्थानि मर्दयेदुच्चटारसैः ।  
आतपे म्रियते तप्तो रसो दिव्यौषधीबलात् ॥ १,२३.३४४ ॥  
वेधयेत्सर्वलोहानि लक्षांशेन वरानने ।  
आवर्तितं भवेद्यावज्जायतेऽर्कसमप्रभम् ॥ १,२३.३४५ ॥  
\[रक्तस्नुहीकल्पः\]  
रसं रक्तस्नुहीक्षीरं कुनटीं गन्धकाभ्रकम् ।  
दरदं चैव लोहानि सहस्रांशेन वेधयेत् ॥ १,२३.३४६ ॥  
स्नुहीक्षीरं समादाय निशाचूर्णेन वेष्टयेत् ।  
गुटिकीकृत्य तेनैव नागं विध्यति तत्क्षणात् ॥ १,२३.३४७ ॥  
\[स्थलपद्मिनीकल्पः\]  
अथातः स्थलपद्मिन्या दिव्यौषध्या विधिं शृणु ।  
पद्मिनीसदृशा पत्रैः पुष्पैरपि च तादृशी ॥ १,२३.३४८ ॥  
भङ्गे चैव स्रवेत्क्षीरं रक्तवर्णा सुशोभना ।  
आक्रम्य वामपादेन पश्येद्गगनमण्डलम् ॥ १,२३.३४९ ॥  
पश्येच्च तारकायुक्तं ग्रहनक्षत्रमण्डलम् ।  
लक्षयोजनतो देवि सा ज्ञेया स्थलपद्मिनी ॥ १,२३.३५० ॥  
तस्याः पञ्चाङ्गमादाय हरगौरीसमन्वितम् ।  
मनःशिलातालयुक्तं माक्षिकेण समन्वितम् ॥ १,२३.३५१ ॥  
मर्दयेत्सप्तरात्रं तु तेन शुल्बं च वेधयेत् ।  
सहस्रांशेन देवेशि विद्धं भवति काञ्चनम् ॥ १,२३.३५२ ॥  
तस्याः पञ्चाङ्गमादाय पूर्वोक्तविधिना प्रिये ।  
चारयेत्सूतराजं तु मूकमूषागतं धमेत् ॥ १,२३.३५३ ॥  
म्रियते मूषिकामध्ये संकोचेन न संशयः ।  
तेनैव सर्वलोहानि सहस्रांशेन वेधयेत् ॥ १,२३.३५४ ॥  
\[चित्रककल्पः\]  
चित्रकस्य यथा गुह्यं कथयामि समासतः ।  
त्रिविधश्चित्रको ज्ञेयः कृष्णो रक्तो रसायनम् ॥ १,२३.३५५ ॥  
शुक्लो व्याधिप्रशमनः श्रेष्ठमध्यकनीयसाः ।  
कृष्णं रक्तं सितं वापि हेमन्ते नोद्धरेद्बुधः ॥ १,२३.३५६ ॥  
कृष्णचित्रकमुत्पाट्य गोभिर्नाघ्रातमीश्वरि ।  
क्षीरमध्ये क्षिपेत्क्षीरं कृष्णवर्णं भवेत्क्षणात् ॥ १,२३.३५७ ॥  
तस्य पञ्चाङ्गचूर्णेन पारदं सह मर्दयेत् ।  
धमेच्च मूकमूषायां खोटो भवति तत्क्षणात् ॥ १,२३.३५८ ॥  
रक्तांबरधरो भूत्वा रक्तमाल्यानुलेपनः ।  
कृष्णपक्षे तु पञ्चम्यां रक्तमाल्यौदनेन तु ॥ १,२३.३५९ ॥  
बलिं दत्त्वा महादेवि रक्तचित्रकमुद्धरेत् ।  
रक्तचित्रकचूर्णेन वङ्गं पायैस्त्रिभिस्त्रिभिः ॥ १,२३.३६० ॥  
सर्वदोषविनिर्मुक्तः स्तम्भमायाति तत्क्षणात् ।  
तन्मूलं सूतकं ताम्रं कुङ्कुणीतैलसेचनात् ॥ १,२३.३६१ ॥  
एकविंशतिवारेण शुद्धं शुल्बं भविष्यति ।  
रक्तचित्रकभल्लाततैललिप्तं पुटेन तु ॥ १,२३.३६२ ॥  
चन्द्रार्कपत्रं देवेशि जायते दिव्यकाञ्चनम् ।  
नागिनीकन्दसूतेन्द्ररक्तचित्रसंयुतम् ॥ १,२३.३६३ ॥  
पत्रलेपप्रतीवापैश्चन्द्रार्कं काञ्चनं भवेत् ।  
\[ज्योतिष्मतीतैलकल्पः\]  
ज्योतिष्मतीतैलविधिं वक्ष्यामि शृणु पार्वति ॥ १,२३.३६४ ॥  
ज्योतिष्मती नाम लता या च काञ्चनसन्निभा ।  
वल्लीवितानबहुला हेमवर्णफला शुभा ॥ १,२३.३६५ ॥  
आषाढपूर्वपक्षेऽस्या गृहीत्वा बीजमुत्तमम् ।  
तिलवत्क्वाथयित्वा वा हस्तपादैरथापि वा ॥ १,२३.३६६ ॥  
तस्यास्तैलं समादाय कुम्भे ताम्रमये क्षिपेत् ।  
स्थापयेद्भूगतं कुम्भं क्रमादूर्ध्वतुषाग्निना ॥ १,२३.३६७ ॥  
षण्मासे तु व्यतिक्रान्ते स घटः काञ्चनं भवेत् ।  
ताम्रं हेमसमं कृत्वा तैलमाक्षीकमिश्रितम् ॥ १,२३.३६८ ॥  
प्रतिवापेन सिञ्चेत्तद्धेम ताम्रसमं भवेत् ।  
तथा च शतवेधी स्याद्विद्यारत्नमनुत्तमम् ॥ १,२३.३६९ ॥  
\[दग्धरुहाकल्पः\]  
दग्धरुहां प्रवक्ष्यामि रसबन्धकरीं प्रिये ।  
स्पर्शौषधीति सा ज्ञेया सर्वकामार्थसाधनी ॥ १,२३.३७० ॥  
शश्वच्छिन्ना महादेवि दग्धा सा पावकेन तु ।  
प्ररोहति क्षणाद्दिव्या दग्धा सा तु महौषधी ॥ १,२३.३७१ ॥  
रक्तं पीतं सितं कृष्णं तस्याः पुष्पं प्रजायते ।  
चणकस्येव पत्राणि सुप्रसूतानि लक्षयेत् ॥ १,२३.३७२ ॥  
सा स्थिता गोमतीतीरे गङ्गायामर्बुदे गिरौ ।  
उज्जयिन्या दक्षिणतो वनान्तेषु च दृश्यते ॥ १,२३.३७३ ॥  
तस्याः कन्दरसं दिव्ये कृष्णराजीसमन्वितम् ।  
ताम्बूलेन समं कृत्वा घुटिकां कारयेद्बुधः ॥ १,२३.३७४ ॥  
सर्वेषामेव लोहानां द्रुतानां वह्निमध्यतः ।  
सहस्रं वेधयित्वा तु काञ्चनं कुरुते क्षणात् ॥ १,२३.३७५ ॥  
तथैव म्रियते सूतः कान्तहेमाभ्रसंयुतः ।  
\[कटुतुम्बीकल्पः\]  
कटुतुंबी तु विख्याता देवि दिव्यौषधिं शृणु ॥ १,२३.३७६ ॥  
तस्या बीजानि संगृह्य सूक्ष्मचूर्णं तु कारयेत् ।  
एकविंशतिवाराणि भाव्यं धात्रीरसेन च ॥ १,२३.३७७ ॥  
पयसा सह तेनैव विश्वभेषजसंयुतम् ।  
बीजं यन्त्रे विनिक्षिप्य तैलं संगृह्य पिण्डितः ॥ १,२३.३७८ ॥  
रसं मूर्छापयेत्तेन चक्रमर्देन मर्दयेत् ।  
\[लोहदण्डकल्पः\]  
गोपित्तं शिखिपित्तं च कांक्षीकासीससंयुतम् ॥ १,२३.३७९ ॥  
तारतुल्यानि चैतानि सर्वेषां सूतकं समम् ।  
मेषशृङ्गे निधातव्यं मासमेकं निरन्तरम् ॥ १,२३.३८० ॥  
लोहदण्डेन संसिक्तं सर्वलोहानि वेधयेत् ।  
गन्धकं लोहदण्डेन एकविंशतिभावितम् ॥ १,२३.३८१ ॥  
युक्तं लोहकुलेनैव जम्बीररससंयुतम् ।  
सबीजं सूतकोपेतमन्धमूषानिवेशितम् ॥ १,२३.३८२ ॥  
भूगतं मासमेकं तु तारं काञ्चनतां नयेत् ।  
दलस्य भागमेकं तु तारपञ्चांशमेव च ॥ १,२३.३८३ ॥  
शुल्बं च पञ्चभागं च बीजस्यैकं च योजयेत् ।  
एते द्वादशभागाः स्युः सर्वं तद्धारयेत्क्षितौ ॥ १,२३.३८४ ॥  
स्थानस्यास्य निषेकं तु सुदण्डेन तु कारयेत् ।  
पञ्चविंशद्दिनान्ते तु जायते कनकोत्तमम् ॥ १,२३.३८५ ॥  
\[क्षीरकन्दकल्पः\]  
क्षीरकन्दविधिं वक्ष्ये सर्वसिद्धिकरं तथा ।  
चतुर्वर्णं विषं तत्र रक्तकन्दं प्रशस्यते ॥ १,२३.३८६ ॥  
भग्नमेतत्स्रवेत्क्षीरं रक्तवर्णं सुशोभनम् ।  
मेघानां तु निनादेन संजातैरुपशोभितम् ॥ १,२३.३८७ ॥  
पत्रैः स्नुहीसमैः स्निग्धैः समभिर्हेमसत्प्रभैः ।  
बन्धनं रसराजस्य सर्वसत्ववशंकरम् ॥ १,२३.३८८ ॥  
तस्य क्षीरं तु संगृह्य तारं निर्वाहयेद्बुधः ।  
धमेद्धठाग्निना चैव जायते हेम शोभनम् ॥ १,२३.३८९ ॥  
तिन्त्रिणीपत्रनिर्यासमीषत्ताम्ररजोयुतम् ।  
मर्दयेत्पारदं प्राज्ञो रसबन्धो भविष्यति ॥ १,२३.३९० ॥  
तोयमध्ये विनिक्षिप्य गुलिका वज्रवद्भवेत् ।  
\[शाकवृक्षकल्पः\]  
शाकवृक्षस्य देवेशि निष्पीड्य रसमुत्तमम् ॥ १,२३.३९१ ॥  
रक्तचन्दनसंयुक्तं सर्वलोहानि जारयेत् ।  
मिलन्ति सर्वलोहानि द्रवन्ति सलिलं यथा ॥ १,२३.३९२ ॥  
गन्धकं रसकं ताप्यं पारदं रक्तचन्दनम् ।  
रुदन्त्या रससंयुक्तं तारमायाति काञ्चनम् ॥ १,२३.३९३ ॥  
शाकवृक्षस्य निर्यासं यत्नतः परिगालयेत् ।  
शिग्रुमूलस्य चूर्णं तु तद्रसेन तु मर्दयेत् ॥ १,२३.३९४ ॥  
प्रलिप्तशुल्बपत्राणि पुटेत्क्षिप्त्वा विपाचयेत् ।  
तद्द्रुतं काञ्चनं दिव्यं भवेल्लक्षणसंयुतम् ॥ १,२३.३९५ ॥  
फलानि शाकवृक्षस्य परिपक्वानि संगृहेत् ।  
तद्रसेन तु सम्प्राज्ञः सप्तरात्रं तु भावयेत् ॥ १,२३.३९६ ॥  
तद्रसेन समायुक्तं मञ्जिष्ठामिश्रितं तथा ।  
लेपयेत्तारपत्राणि ध्मातं भवति काञ्चनम् ॥ १,२३.३९७ ॥  
\[देवदालीकल्पः\]  
देवदाल्या महौषध्या विधिं वक्ष्याम्यतः परम् ।  
सा श्वेता व्याधिशमने कृष्णा पीता रसायने ॥ १,२३.३९८ ॥  
पौर्णमास्यां त्रयोदश्यां राहुग्रस्ते दिवाकरे ।  
अथवा कृष्णपञ्चम्यामिमां विधिवदुद्धरेत् ॥ १,२३.३९९ ॥  
देवदालीफलं देवि विष्णुक्रान्तां च सूतकम् ।  
मूर्छयेद्बन्धयेत्क्षिप्रं शुल्बं हेम करोति च ॥ १,२३.४०० ॥  
देवदालीफलं मूलमीश्वरीरसमेव च ।  
तोयेन मर्दितं कृत्वा वङ्गं स्तम्भयति क्षणात् ॥ १,२३.४०१ ॥  
\[श्वेतगुञ्जाकल्पः\]  
अथातः सम्प्रवक्ष्यामि श्वेतगुञ्जाविधिं प्रिये ।  
कृष्णपक्षे चतुर्दश्यामष्टम्यां च सुरार्चिते ॥ १,२३.४०२ ॥  
कपाले मृत्तिकां न्यस्य सेचयेत्सलिलेन तु ।  
बीजानि सितगुञ्जायाः पुष्ययोगे तु वापयेत् ॥ १,२३.४०३ ॥  
वक्ष्यमाणेन योगेन कुर्यात्संग्रहणं तथा ।  
ओं नमो भगवति श्वेतवल्लि श्वेतपर्वतवासिनि ॥ १,२३.४०४ ॥  
सर्वकार्याणि कुरु कुरु अप्रतिहतं नमो नमः स्वाहा ।  
शुद्धशुल्बं तु संगृह्य मूषामध्ये तु संस्थितम् ॥ १,२३.४०५ ॥  
त्रिपञ्चपलसंख्या तु कर्षार्धसितगुञ्जया ।  
सहैकत्र भवं तारं तस्य गन्धविवर्जितम् ॥ १,२३.४०६ ॥  
ब्रह्मरीतिसमायुक्तं गुञ्जाचूर्णं सहैकतः ।  
देवीनां भूषणं देवि जायते हेम शोभनम् ॥ १,२३.४०७ ॥  
\[कर्तरीरसबन्धः\]  
अथातः सम्प्रवक्ष्यामि कर्तरीरसबन्धनम् ।  
असुराणां समायोगे क्रोधाविष्टेन चेतसा ॥ १,२३.४०८ ॥  
सुदर्शनं महाचक्रं प्रेषितं मुरवैरिणा ।  
भालपट्टात्ततस्तस्य निपेतुः स्वेदबिन्दवः ॥ १,२३.४०९ ॥  
ते भूमौ पतिता दिव्याः संजाताः कर्तरीरसः ।  
रक्षार्थं स्थापितं तत्र विष्णुना च सुदर्शनम् ॥ १,२३.४१० ॥  
चक्रतुल्यं भ्रमत्येतदायुधानि निकृन्तति ।  
कुरुते गर्जनं नादं धूमज्वालां विमुञ्चति ॥ १,२३.४११ ॥  
कर्तरीदृष्टिमात्रेण तथान्या शब्दकर्तरी ।  
लोकानां तु हितार्थाय घोरशक्तिर्व्यवस्थिता ॥ १,२३.४१२ ॥  
रसरूपा महाघोरा सा सिद्धानां तु वेदिनी ।  
तस्य क्षेत्रं यदा गच्छेदघोरास्त्रं जपेत्तदा ॥ १,२३.४१३ ॥  
पुनर्घोरं न्यसेत्तत्र अथान्यं विन्यसेद्बुधः ।  
अनुलोमविलोमेन देहेऽधिष्ठाप्य कर्तरीम् ॥ १,२३.४१४ ॥  
मुद्रया मुद्रयेत्तां तु अघोरास्त्रेण योजिताम् ।  
दीप्तेन रोधयेत्तां तु स्तम्भयेद्दीपनेन तु ॥ १,२३.४१५ ॥  
निष्ठया मुद्रया तां तु स्थानयोगेन योजयेत् ।  
\[उदकबन्धाः; चन्द्रोदकबन्धः\]  
अथ चन्द्रोदकेनेशि वक्ष्यामि रसबन्धनम् ॥ १,२३.४१६ ॥  
दृष्ट्वा चन्द्रोदकं मन्त्री पौर्णमास्यां विशेषतः ।  
ग्रहणं तत्र कर्तव्यं पौर्णमास्यां प्रयत्नतः ॥ १,२३.४१७ ॥  
निर्गच्छति महीं भित्त्वा चन्द्रवृद्ध्या तु वर्धते ।  
क्षेत्रबन्धं पुरा कृत्वा देवमभ्यर्च्य शङ्करम् ॥ १,२३.४१८ ॥  
चतुर्दश्यां तु तत्क्षेत्रं पूजयित्वा विचक्षणः ।  
अहोरात्रोषितो भूत्वा बलिं तत्र निवेदयेत् ॥ १,२३.४१९ ॥  
पौर्णमास्यां च रात्रौ च गत्वा तस्य समीपतः ।  
चन्द्रोदकं तु संगृह्य मन्त्रयुक्तः सुमन्त्रितम् ॥ १,२३.४२० ॥  
आलोड्य मधुसर्पिर्भ्यां पिबेत्तत्तु समाहितः ।  
पीतमात्रेण तेनैव मूर्छितो भवति क्षणात् ॥ १,२३.४२१ ॥  
चन्द्रोदये तथोत्तिष्ठेत्क्षारं तस्य तु दापयेत् ।  
सप्तरात्रप्रयोगेण चन्द्रवन्निर्मलो भवेत् ॥ १,२३.४२२ ॥  
एकविंशतिरात्रेण जीवेद्ब्रह्मदिनत्रयम् ।  
एकमासप्रयोगेण ब्रह्मायुः स भवेन्नरः ॥ १,२३.४२३ ॥  
चन्द्रोदकेन गगनं रसं हेम च मर्दयेत् ।  
मूषामध्यगतं ध्मातं तत्क्षणाद्घुटिका भवेत् ॥ १,२३.४२४ ॥  
अयं तु स्पर्शमात्रेण लोहान्यष्टौ च वेधयेत् ।  
तद्रसं तु रसं चान्यं वज्रेण समजारितम् ॥ १,२३.४२५ ॥  
चतुःषष्ट्यंशतो विध्येद्द्विगुणेन सहस्रकम् ।  
दशसङ्कलिकाबद्धं गुञ्जामात्रं रसं ततः ॥ १,२३.४२६ ॥  
त्रिलोहवेष्टितं वक्त्रे धृत्वा चादृश्यतां व्रजेत् ।  
ओं नमो रुद्राय दंष्ट्रोत्कटाय विघ्नं नाशय नाशय दिशो रक्ष रक्ष रुद्रो ज्ञापयति हुं फट्स्वाहा ।  
इति दिग्बन्धमन्त्रः ।  
ओं नमो भगवते रुद्राय त्रिशूलहस्ताय अमृतोद्भव रक्ष रक्ष हुं फट्स्वाहा ।  
इति पानमन्त्रः ।  
\[विषोदकबन्धः\]  
अथातः सम्प्रवक्ष्यामि विषोदरसबन्धनम् ॥ १,२३.४२७ ॥  
सितपीतादिवर्णाढ्यं तत्र देवि रसोत्तमम् ।  
तत्र गत्वाचलोद्देशे स्मरेद्घोरं सहस्रकम् ॥ १,२३.४२८ ॥  
केशाः क्षिप्ताः स्फुटन्त्यस्मिन्नात्मच्छायां न दृश्यते ।  
तैलं च गोलकाकारं घृतं तेन विसर्पति ॥ १,२३.४२९ ॥  
गन्धकस्य हरेद्गन्धं पललं लवणायते ।  
ज्ञात्वा पलाशपत्रेण कटुकालाबुके क्षिपेत् ॥ १,२३.४३० ॥  
विषोदकं गन्धकं च हरबीजं च तत्समम् ।  
अजाक्षीरेण पिष्ट्वा तु शुल्बपात्रे तु लेपयेत् ॥ १,२३.४३१ ॥  
तत्पुटेन भवेद्देवि सिन्दूरारुणसन्निभम् ।  
शतांशेनैव तद्देवि सर्वलोहानि वेधयेत् ॥ १,२३.४३२ ॥  
अनेन विधिना देवि नागः सिन्दूरतां व्रजेत् ।  
सहस्रांशेन तस्यैव तारं भवति काञ्चनम् ॥ १,२३.४३३ ॥  
रक्तं पीतं तथा कृष्णमुत्तरोत्तरकार्यकृत् ।  
त्रिफलाकान्तपात्रे वा पात्रेऽलाबुमयेऽपि वा ॥ १,२३.४३४ ॥  
गृहीत्वा पूर्ववत्पत्रैः पालाशैर्वेष्टयेद्बहिः ।  
स्थापयेद्धान्यमध्ये तु दिवसानेकविंशतिम् ॥ १,२३.४३५ ॥  
महिषीक्षीरमध्ये तु बिन्दुमेकं तु साधयेत् ।  
पायसं भक्षयेद्यस्तु पयोमध्वाज्यसंयुतम् ॥ १,२३.४३६ ॥  
यावत्पूर्णं बलं देवि जीवेत्तद्बिन्दुसंख्यया ।  
लाङ्गली गृहधूमश्च सिन्दूरं रजनीद्वयम् ॥ १,२३.४३७ ॥  
मेषस्य शृङ्गं शृङ्गीं च कृष्णोन्मत्ताश्वमारकम् ।  
सबीजसूतकं चैव विषतोयेन मर्दयेत् ॥ १,२३.४३८ ॥  
विषतोयेन मेधावी सप्तवाराणि भावयेत् ।  
अथवा भावयेत्तं तु यावच्चूर्णं तु मर्दयेत्तद्भवेत् ॥ १,२३.४३९ ॥  
तेन नागं प्रतीवाप्य षोडशांशेन खं भवेत् ।  
मूषास्थं वेणुयन्त्रे च त्रीणि वाराणि भावयेत् ॥ १,२३.४४० ॥  
धूमं परिहरेत्तस्य अङ्गव्याधिकरं परम् ।  
स्थापयेन्नागसिन्दूरं पात्रेऽलाबुमये च तत् ॥ १,२३.४४१ ॥  
तच्चूर्णं तु शतांशेन तारताम्रादि वेधयेत् ।  
विषपानीयमादाय वङ्गमावर्तितं शुभम् ॥ १,२३.४४२ ॥  
निषिक्तं चैव तत्तोयैस्तारं भवति काञ्चनम् ।  
विषपानीयमादाय प्रक्षिपेच्च रसोत्तमे ॥ १,२३.४४३ ॥  
कुनटीगन्धपाषाणविषटङ्कणलाङ्गलीः ।  
नष्टपिष्टं कृतं खल्वे तारपत्राणि लेपयेत् ॥ १,२३.४४४ ॥  
अन्धमूषागतं ध्मातं निर्बीजं कनकं भवेत् ।  
ओं ह्रीं नीलकण्ठाय ठः ठः ।  
अस्य अयुतं जपेत् ।  
इति विषोदकग्रहणपानमन्त्रः ।  
\[सञ्जीवनीजलकल्पः\]  
संजीवनीजलस्याथ विधिं वक्ष्यामि पार्वति ॥ १,२३.४४५ ॥  
शुक्रेणाराधितो देवि प्रागहं सुरवन्दिते ।  
दानवानां हितार्थाय मृतानां देवसङ्गरे ॥ १,२३.४४६ ॥  
मया संजीवनी विद्या दत्ता चोदकरूपिणी ।  
तया संजीविता दैत्या ये मृता देवसङ्गरे ॥ १,२३.४४७ ॥  
निक्षिप्ता मर्त्यलोके सा सम्यक्ते कथयाम्यहम् ।  
अस्ति मर्त्या महापुण्या पवित्रा दक्षिणापथे ॥ १,२३.४४८ ॥  
दक्षिणे तु तटे तस्या उत्पलीनगरं परम् ।  
तस्य दक्षिणतः शैलः सर्वलोकेषु विश्रुतः ॥ १,२३.४४९ ॥  
नाम्ना कृष्णगिरिः चेति दृश्यते सर्वमङ्गले ।  
सुप्रसिद्धाम्बिका नाम ग्रामस्तस्यास्ति सन्निधौ ॥ १,२३.४५० ॥  
तत्राप्युदकमालोक्य परीक्षेत सुरार्चिते ।  
गृहीत्वा शुष्कवंशं तु क्षिपेत्तोयस्य मध्यतः ॥ १,२३.४५१ ॥  
जायते हरितं स्निग्धमहोरात्रेण निश्चितम् ।  
मुञ्चत्यङ्कुरपत्रानि दृश्यतेऽतिमनोहरम् ॥ १,२३.४५२ ॥  
बलिपुष्पोपहारेण ततो देवि समर्चयेत् ।  
क्षेत्राधिपं गणेशं च चन्द्रं योगिगणं तथा ॥ १,२३.४५३ ॥  
ओं चन्द्राय पिनाकिने शूलपाणये ओं दिशो बन्ध बन्धय दिशो बन्ध बन्धय ठः ठः ।  
तिलांश्च सर्षपांश्चैव मन्त्रेणानेन सर्षपान् ।  
सप्ताभिमन्त्रितान्कृत्वा साधको दिक्षु निक्षिपेत् ॥ १,२३.४५४ ॥  
कटुकालाबुके तोयं कृतरक्षः समाहितः ।  
गृहीत्वा तत्प्रयत्नेन निजं स्थानं समाश्रयेत् ॥ १,२३.४५५ ॥  
ओं नमोऽमृते अमृतरूपिणि अमृतं कुरु कुरु एवं रुद्र आज्ञापयति स्वाहा ।  
सप्ताभिमन्त्रितं कृत्वा मन्त्रेणानेन तज्जलम् ।  
दिनमेकं तथा सूतं स्वर्णमाषद्वयान्वितम् ॥ १,२३.४५६ ॥  
मर्दयेत्तेन तोयेन पिबेत्तत्तु विचक्षणः ।  
एकविंशतिरात्रं तु क्षीराहारोऽथ यत्नतः ॥ १,२३.४५७ ॥  
जीवेत्कल्पायुतं साग्रं कामरूपो महाबलः ।  
योजनानां शतं गत्वा पुनरेव निवर्तते ॥ १,२३.४५८ ॥  
अवध्यः सर्वभूतानां स्वेच्छाहारः स खेचरः ।  
कनकं पारदं व्योम सममेकत्र योजयेत् ॥ १,२३.४५९ ॥  
मर्दयेत्तेन तोयेन सप्ताहं स्वेदयेत्ततः ।  
स रसः सर्वलोहानि षष्ट्यंशेन तु वेधयेत् ॥ १,२३.४६० ॥  
अथवा तं रसं दिव्यं मधुना सह भक्षयेत् ।  
मासमात्रप्रयोगेन जीवेद्ब्रह्मदिनायुतम् ॥ १,२३.४६१ ॥  
तस्य मूत्रमलस्वेदैः शुल्बं भवति काञ्चनम् ।  
निर्वाते तोयमादाय पारदं च मनःशिलाम् ॥ १,२३.४६२ ॥  
मर्दयेत्खल्वपाषाणे नष्टपिष्टं भवेत्ततः ।  
स्वेदयेत्सप्तरात्रं तु त्रिलोहेन च वेष्टयेत् ॥ १,२३.४६३ ॥  
अन्तर्धानं क्षणाद्गच्छेद्विद्याधरपतिर्भवेत् ।  
सिद्धकन्याशतवृतो यावत्कल्पांश्चतुर्दश ॥ १,२३.४६४ ॥  
दिनेषु तेषु सर्वेषु दद्याच्छाल्योदनं घृतम् ।  
पयसा च समायुक्तं नित्यमेवं च कारयेत् ॥ १,२३.४६५ ॥  
\[उष्णोदककल्पः\]  
उष्णोदकविधिं वक्ष्ये समाहितमनाः शृणु ।  
पश्यत्युष्णोदकं यत्र वासं तत्रैव कारयेत् ॥ १,२३.४६६ ॥  
शर्वरीमुषितां तत्र चणकास्तु दिने दिने ।  
भक्षयेन्मासमात्रं तु जीवेद्वर्षशताष्टकम् ॥ १,२३.४६७ ॥  
तस्य मूत्रपुरीषेण शुल्बं भवति काञ्चनम् ।  
उष्णोदकं च कासीसं गन्धपाषाणसंयुतम् ॥ १,२३.४६८ ॥  
चतुर्थांशेन रसकं दशभागं विनिक्षिपेत् ।  
शुल्बं च मर्दयेत्सर्वं नष्टपिष्टं क्षणेन तु ॥ १,२३.४६९ ॥  
तेन लेपितमात्रेण शुल्वं भवति काञ्चनम् ।  
निषिक्तं तेन तोयेन प्रतिवापं ददेद्बुधः ॥ १,२३.४७० ॥  
शुल्बं च जायते हेम तरुणादित्यवर्चसम् ।  
तारं च तेन मार्गेण निषिक्तं हेमतां व्रजेत् ॥ १,२३.४७१ ॥  
उष्णोदकेन भल्लातं तिलमुष्टिं च भक्षयेत् ।  
मासद्वयप्रयोगेण जीवेद्वर्षशतत्रयम् ॥ १,२३.४७२ ॥  
रसगन्धाश्मरसकतुत्थं दरदमाक्षिकम् ।  
याममुष्णाम्बुना घृष्ट्वा तारपत्राणि लेपयेत् ॥ १,२३.४७३ ॥  
विभ्राम्य तु धमेद्देवि स्याच्चतुर्दशवर्णकम् ।  
क्रमेणानेन देवेशि शुल्बं षोडशवर्णकम् ॥ १,२३.४७४ ॥  
एकैकं हेमतारांशं द्वयं कांताभ्रयोः पृथक् ।  
उष्णोदकेन संमर्द्य धमनात्खोटतां नयेत् ॥ १,२३.४७५ ॥  
तं मुखे धारयेन्मासं वज्रकायो भवेत्ततः ।  
तच्चूर्णं यवमात्रं तु भक्षयेन्मधुसर्पिषा ॥ १,२३.४७६ ॥  
यावत्पलं तस्य मलैः शुल्बं भवति काञ्चनम् ।  
उष्णोदपाचितान् खादेत्कुलुत्थान्क्षीरपो भवेत् ॥ १,२३.४७७ ॥  
स्नानमुष्णांभसा कुर्याद्वर्षाद्वर्षाच्छतायुषः ।  
क्षीरमुष्णोदकं क्वाथं त्रिफलायाश्च पाचयेत् ॥ १,२३.४७८ ॥  
पाचयेत्पायसं कान्तपात्रे भुक्त्वा महायुषः ।  
\[शैलोदककल्पः\]  
अतः परं प्रवक्ष्यामि शैलोदकविधिं प्रिये ॥ १,२३.४७९ ॥  
कर्दमापो महीशैलशिला चेति चतुर्विधम् ।  
कानिचित्क्षणवेधीनि दिनवेधीनि कानि च ॥ १,२३.४८० ॥  
पक्षमासादिषण्मासवेधनानि महीतले ।  
क्षिप्तं जले यदा काष्ठं शैलीभूतं च दृश्यते ॥ १,२३.४८१ ॥  
बहिरन्तश्च देवेशि वेधकं तत्प्रकीर्तितम् ।  
हिङ्गुलं हरितालं च गन्धकं च मनःशिलाम् ॥ १,२३.४८२ ॥  
एषां गन्धापहारं तु कुरुते तच्च वेधकम् ।  
अन्यथा चेष्टकं देवि तदग्राह्यं निरर्थकम् ॥ १,२३.४८३ ॥  
श्रीशैले श्रीवनप्रान्ते पर्यङ्काख्ये शिलातले ।  
तत्रस्थं क्षणवेधि स्यान्नद्यां भगवतीतटे ॥ १,२३.४८४ ॥  
एकाहे वेधकं तत्र गोकर्णे तु दिनत्रयम् ।  
भद्राङ्गे दिनवेधि स्यात्त्रिस्थलान्ते त्रिवत्सरम् ॥ १,२३.४८५ ॥  
धारेश्वरे पाक्षिकं स्यात्कर्षापुर्यां दिनैकतः ।  
ब्रह्मेश्वरे मासिकं स्याद्व्याघ्रपुर्यां तु वासरम् ॥ १,२३.४८६ ॥  
अघोरेशे मासिकं स्यात्सिंहद्वीपे तथा पुनः ।  
दिनमेकं ब्रह्मगिरौ विन्ध्ये तु क्षणवेधकम् ॥ १,२३.४८७ ॥  
वासरं माल्यवन्ते तु क्षणवेधी तु तत्र च ।  
किष्किन्धे पर्वते रम्ये पम्पातीरे क्षणोदकम् ॥ १,२३.४८८ ॥  
तस्य पश्चिमतो देवि योजनद्वितये पुनः ।  
भूशैलमस्ति तत्रैव त्रिदिनं वेदपर्वते ॥ १,२३.४८९ ॥  
अन्यत्र यत्र यत्रापि ब्रह्मविष्णुशिवोद्भवम् ।  
अमृतं तत्र तत्रापि वज्रीकरणमुत्तमम् ॥ १,२३.४९० ॥  
तस्योत्पत्तिं प्रवक्ष्यामि यथा जानाति साधकः ।  
महीं समुद्धृतवतो वराहस्य कलेवरात् ॥ १,२३.४९१ ॥  
यः स्वेदः पतितस्तस्माज्जातं शैलोदकं परम् ।  
तं मुखे क्षणिकं जातं कर्णदेशे तु वासरम् ॥ १,२३.४९२ ॥  
बाहुभ्यां त्र्यहवेधी स्यान्मासवेधी तु पार्श्वयोः ।  
षण्मासमपराङ्गे च सर्वं समफलं च तत् ॥ १,२३.४९३ ॥  
अघोरास्त्रेण तत्क्षेत्रे रक्षां कृत्वा दिशां बलिम् ।  
दत्त्वा लक्षं जपित्वा तु गृह्णीयादमृतं परम् ॥ १,२३.४९४ ॥  
शरद्ग्रीष्मवसन्तेषु हेमन्ते वा सुरार्चिते ।  
आयसे ताम्रपात्रे वा कान्तलोहमयेऽथवा ॥ १,२३.४९५ ॥  
शिलाम्बुपलमष्टौ तु पलं क्षीरस्य निक्षिपेत् ।  
क्षीरावशेषं संक्वाथ्यं त्रिसप्ताहं पिबेन्नरः ॥ १,२३.४९६ ॥  
जीवेद्वर्षसहस्रं तु वलीपलितवर्जितः ।  
अथवाष्टपलं क्षीरं पलैकेनाम्बुमिश्रितम् ॥ १,२३.४९७ ॥  
क्षीरावशेषं सेवेत पूर्वोक्तं लभते फलम् ।  
कुलुत्थाष्टगुणं वारि पचेदष्टावशेषितम् ॥ १,२३.४९८ ॥  
चतुर्गुणेन तेनाज्यं पाचयेद्घृतशेषितम् ।  
लिह्यान्मधुसितोपेतं त्रिसप्ताहाद्बृहस्पतिः ॥ १,२३.४९९ ॥  
द्विरष्टवार्षिकाकारः सहस्रायुर्न संशयः ।  
अवशिष्टकुलुत्थं तु पादांशमधुसर्पिषा ॥ १,२३.५०० ॥  
भक्षयेत्कर्षमेकं तु मासेनायुतजीवितः ।  
तत्सिद्धतैलेनाभ्यङ्गं म्रक्षणं चैव कारयेत् ॥ १,२३.५०१ ॥  
पामाविचर्चिकादद्रुकुष्ठानि सहसा जयेत् ।  
वलीपलितनिर्मुक्तः सहस्रायुश्च जायते ॥ १,२३.५०२ ॥  
यः पिबेत्प्रातरुत्थाय शैलाम्बु चुलुकं पयः ।  
षण्मासात्स्यात्सहस्रायुर्निर्वलीपलितश्च सः ॥ १,२३.५०३ ॥  
अथवा सूतकं देवि वारिणा सह मर्दयेत् ।  
मासेनैकेन देवेशि नष्टपिष्टिर्भविष्यति ॥ १,२३.५०४ ॥  
मासमात्रं समश्नीयात्स भवेदजरामरः ।  
अथवा तं रसं हेम्ना धामयेत्खदिराग्निना ॥ १,२३.५०५ ॥  
गुलिका सुन्दरी नाम सर्वायुधनिवारिणी ।  
कर्ता हर्ता स्वयं सिद्धो जीवेच्चन्द्रार्कतारकम् ॥ १,२३.५०६ ॥  
अथ तेनोदकेनैव क्षीरार्धं पायसं पचेत् ।  
मासमात्रप्रयोगेण वलीपलितवर्जितः ॥ १,२३.५०७ ॥  
पक्त्वा तेनाम्भसा पथ्याः षष्टिस्त्रीणि शतानि च ।  
मधु संयोज्य भाण्डस्थं भूमौ सर्वं निधापयेत् ॥ १,२३.५०८ ॥  
दिने दिने तदेकैकं भक्षयेत्प्रातरुत्थितः ।  
वलीपलितनिर्मुक्तो जीवेद्वर्षसहस्रकम् ॥ १,२३.५०९ ॥  
शैलीभूतं कुलुत्थं वा भक्षयेन्मधुसर्पिषा ।  
षण्मासात्तु प्रयोगेण जीवेद्वर्षसहस्रकम् ॥ १,२३.५१० ॥  
कूष्माण्डमादितः कृत्वा यानि कानि फलानि च ।  
जले क्षिप्तानि लोहानि शैलभूतानि भक्षयेत् ॥ १,२३.५११ ॥  
क्षीराहारश्च जीर्णान्ते वज्रकायो भवेन्नरः ।  
तेनोदकेन संमर्द्यमभ्रकं क्वाथयेत्प्रिये ॥ १,२३.५१२ ॥  
कटुत्रययुतं खादेज्जीवेद्वर्षसहस्रकम् ।  
अथवा रसकर्षैकं तज्जलेन तु मर्दितम् ॥ १,२३.५१३ ॥  
इङ्गुदीफलमध्यस्थं तच्छैलोदकमध्यगः ।  
कालेन त्रिगुणेनैव काठिन्यं तस्य जायते ॥ १,२३.५१४ ॥  
षण्मासं तन्मुखे धार्यं वज्रकायं करोति तत् ।  
दशनागसमप्राणो देवैः सह स मोदते ॥ १,२३.५१५ ॥  
गृहीत्वा त्रिफलां तत्र शैलवारिणि निक्षिपेत् ।  
यदा भवति तच्छैलं गृहीत्वा चूर्णयेत्ततः ॥ १,२३.५१६ ॥  
कान्तजीर्णरसं तेन सार्धं घृतमधुप्लुतम् ।  
भक्षयेद्वर्षमेकं तु ततः क्षीराशनो भवेत् ॥ १,२३.५१७ ॥  
उदयादित्यसङ्काशो मेधावी प्रियदर्शनः ।  
नीलकुञ्चितकेशश्च जीवेच्चन्द्रार्कतारकम् ॥ १,२३.५१८ ॥  
पारदं हरितालं च शिलां माक्षिकमेव च ।  
दरदं च विषं चैव सर्वमेकत्र कारयेत् ॥ १,२३.५१९ ॥  
मर्दयेत्खल्वपाषाणे मातुलुङ्गरसेन तु ।  
गोलकं कारयित्वा तु वारिमध्ये विनिक्षिपेत् ॥ १,२३.५२० ॥  
तेन तारं च शुल्बं च कांचनं भवति ध्रुवम् ।  
उपयुञ्जीत मासैकं वलीपलितवर्जितः ॥ १,२३.५२१ ॥  
सहस्रं जीवितं तस्य महाबलपराक्रमः ।  
शैलीभूतहरिद्रां तु तच्चूर्णावापमात्रतः ॥ १,२३.५२२ ॥  
हेमत्वं लभते नागो बालार्कसदृशप्रभः ।  
शैलोदके विनिक्षिप्य भूशैले कर्दमेऽपि वा ॥ १,२३.५२३ ॥  
ज्ञात्वा कालप्रमाणेन बन्धयेत्पारदं ततः ।  
रक्तक्षारयुतं ध्मातं सुवर्णसमसारितम् ॥ १,२३.५२४ ॥  
शतांशेन तु लोहानां सर्वेषां हेमकारकम् ।  
द्वितीयसारणां प्राप्य सहस्रांशेन विध्यति ॥ १,२३.५२५ ॥  
तं खोटं धारयेद्वक्त्रे दिव्यत्वं लभते ध्रुवम् ।  
\[केचन घुटिकायोगाः\]  
निचुले ककुभे चैव किंशुके मधुकेऽपि वा ॥ १,२३.५२६ ॥  
इङ्गुदीफलमध्ये वा रजनीद्वयमार्द्रके ।  
अमृते कन्दके वाथ उक्तकन्दौषधीषु च ॥ १,२३.५२७ ॥  
विधाय कोटरं तत्र क्षिप्त्वा तेनैव डोलयेत् ।  
त्रिफलाव्योषकल्केन वेष्टयित्वा प्रयत्नतः ॥ १,२३.५२८ ॥  
पादेन कनकं दत्त्वा पारदं तत्र योजयेत् ।  
शैलोदके क्षिपेत्तत्र गुलिका वज्रवद्भवेत् ॥ १,२३.५२९ ॥  
पूर्ववत्सारणा कार्या पूर्ववत्सिद्धिदा भवेत् ।  
धार्यमाणा मुखे सा तु सहस्रायुष्करी भवेत् ॥ १,२३.५३० ॥  
द्वितीयसारणायोगादयुतं वेधयेत्तु सा ।  
धार्यमाणा मुखे सैवमयुतायुष्यदा भवेत् ॥ १,२३.५३१ ॥  
तृतीयसारणायोगाज्जायते लक्षवेधिनी ।  
तं खोटं धारयेद्वक्त्रे लक्षायुर्जायते नरः ॥ १,२३.५३२ ॥  
चतुर्थी सारणा देवि कोटिवेधी न संशयः ।  
कोट्यायुर्जीवितं तस्य खेचरत्वं च लभ्यते ॥ १,२३.५३३ ॥  
पञ्चभिर्दशकोटिः स्यात्षड्भिः कोटिशतं भवेत् ।  
यावच्चन्द्रार्कजीवित्वमनन्तबलवीर्यवान् ॥ १,२३.५३४ ॥  
ददाति सप्तमी चापि सारणा गुलिका परा ।  
खेचरी नाम विख्याता भैरवेण प्रचोदिता ॥ १,२३.५३५ ॥  
यस्तु तद्राजिकामात्रं मासमेकं तु भक्षयेत् ।  
वज्रदेहः स सिद्धः स्याद्दिव्यस्त्रीजनवल्लभः ॥ १,२३.५३६ ॥  
क्रीडते खेचरैर्भोगैः स्वेच्छया शिवतां व्रजेत् ।  
नानाविधफलाश्चास्या घुटिकां शृणु सुन्दरि ॥ १,२३.५३७ ॥  
शुद्धबद्धं रसेन्द्रं तु गन्धकं तत्र जारयेत् ।  
त्रिगुणे गन्धके जीर्णे तेन हेम तु कारयेत् ॥ १,२३.५३८ ॥  
कारयेद्भस्म सूतं तु काञ्चनं तेन सूतकम् ।  
तद्भस्म सूतके जार्यं रसेन्द्रस्य समे समम् ॥ १,२३.५३९ ॥  
तेन सूतकजीर्णेन वज्ररत्नं तु घातयेत् ।  
तद्वज्रं जायते भस्म सिन्दूरारुणसन्निभम् ॥ १,२३.५४० ॥  
तद्भस्म जारयेत्सूते त्रिगुणे तु सुरार्चिते ।  
हाटकं सारयेत्तं तु घुटिकां तेन कारयेत् ॥ १,२३.५४१ ॥  
त्रिलोहावेष्टितं तं तु मुखे प्रक्षिप्य साधकः ।  
नष्टच्छायो भवेत्सोऽयमदृश्यो देवदानवैः ॥ १,२३.५४२ ॥  
लक्षवर्षसहस्राणि निर्वलीपलितो भवेत् ।  
शूलिनं शक्तिसंयुक्तं रत्नादिगुणभूषितम् ॥ १,२३.५४३ ॥  
वक्त्रे करे च बिभृयात्सर्वायुधनिवारणम् ।  
व्योम माक्षिकसत्वं च तारं ताम्रं सुरायुधम् ॥ १,२३.५४४ ॥  
सारलोहं सूतकं च रत्नादिगुणभूषितम् ।  
घुटिका सा वरारोहे मधुरत्रयसंयुता ॥ १,२३.५४५ ॥  
वक्त्रस्था नाशयेत्साक्षात्पलितं नात्र संशयः ।  
शिवः शक्तिश्च देवेशि रत्नानि सितगोनसा ॥ १,२३.५४६ ॥  
हेम तारं तथा भानुः समभागानि कारयेत् ।  
स्त्रीरजो व्याघ्रमध्यस्थं पद्मसूत्रेण वेष्टयेत् ॥ १,२३.५४७ ॥  
सितयेन तथा वेष्ट्यं गुह्यस्थाने निवेशयेत् ।  
रणे राजकुले द्यूते दिव्ये कामे जयो भवेत् ॥ १,२३.५४८ ॥  
वैक्रान्ताभ्रककान्तं तु सस्यकं तु सुरायुधम् ।  
विभीतकादिसम्भूतकांजिकस्य समं भवेत् ॥ १,२३.५४९ ॥  
समावर्त्य ततः सूते योजयेत्पादयोगतः ।  
कुमारीरससंघृष्टा कृतैषा घुटिका शुभा ॥ १,२३.५५० ॥  
रोगमृत्युजरा हन्ति वक्त्रस्था नात्र संशयः ।  
पञ्च तारं वरारोहे सूतकद्वयमेव च ॥ १,२३.५५१ ॥  
त्रयो गगनभागाः स्युरेकैकं हेमकान्तयोः ।  
अर्धं शुल्बं विभागेन गुलिकामरसुन्दरी ॥ १,२३.५५२ ॥  
अक्षयो ह्यजरश्चैव भवेत्तेन महाबलः ।  
भस्म सूतपलैकं च मृतकान्तपलं तथा ॥ १,२३.५५३ ॥  
माक्षिकस्य पलं चैव शिलाजतु पलं तथा ।  
पलमेकं विडङ्गस्य पथ्याचूर्णपलं तथा ॥ १,२३.५५४ ॥  
एकीकृत्य तु तत्सर्वं मध्वाज्येन तु पेषयेत् ।  
गुलिकाः कारयेत्तेन षष्ट्याधिकशतत्रयम् ॥ १,२३.५५५ ॥  
एकैकां भक्षयेन्नित्यं वर्षमेकं निरन्तरम् ।  
जीवेद्वर्षशतायुः स यथा रुद्रो महाबलः ॥ १,२३.५५६ ॥  
\[केचन रसायनकल्पाः\]  
अतः परं प्रवक्ष्यामि रसभस्मरसायनम् ।  
विज्ञेयं निष्परिहारं साक्षाद्दिव्यौषधं परम् ॥ १,२३.५५७ ॥  
आमलक्यादि कान्तं च पारदं च मनःशिलाम् ।  
वाकुचीसमभागानि क्षीरिणीरसपेषितम् ॥ १,२३.५५८ ॥  
मेघनादरसोपेतं मूकमूषागतं पचेत् ।  
माषं द्विमाषं त्रिगुणं भक्षयेत्तत्क्रमेण तु ॥ १,२३.५५९ ॥  
वर्षत्रयं परं देवि पादनिष्कार्धकं क्रमात् ।  
षट्सप्ताष्टौ च वर्षाणि क्रमान्निष्कप्रमाणतः ॥ १,२३.५६० ॥  
भुञ्जीत स च दिव्यान्नं जरावैरूप्यवर्जितः ।  
किंचित्काञ्चनसंयुक्तं निष्कं निष्कार्धमेव वा ॥ १,२३.५६१ ॥  
यो भक्षयेत्त्रिभिर्वर्षैः सर्वव्याधीञ्जयत्ययम् ।  
अष्टवर्षसहस्रायुर्द्वादशे लक्षवेधकः ॥ १,२३.५६२ ॥  
षोडशे वत्सरे देवि दिव्यरूपः स जायते ।  
उत्तमो मूलबन्धस्तु मध्यमं सारबन्धनम् ॥ १,२३.५६३ ॥  
अधमः पाकबन्धस्तु एवं त्रिविधबन्धनम् ।  
शतपलमभयानामक्षधात्र्योस्तथैव क्वथितजलसमाष्टौ भागमष्टावशिष्टम् ।  
घृतमधुसितयाढ्यं व्योषचित्रं दशैव रसपलदशसिद्धं लोहजीर्णं मृतं च ॥ १,२३.५६४ ॥  
गिरियुतसममभ्रं कान्तभृङ्गं विडङ्गं रससहितविभाव्यं तण्डुलैर्बिल्वमज्जैः ।  
हिमकरकृतकल्कं लोहपात्रस्थमासं त्रिदिनतनुविशुद्धं कल्कमेनं वरिष्ठम् ॥ १,२३.५६५ ॥  
लिहति शयनकाले वामनेत्रार्धसेवी घननिबिडसमाधिर्मत्तमातङ्गदर्पः ।  
विगतसकलदोषः सर्वदृक्दिव्यचक्षुः मदन इव सुकान्तिः कामिनीनां प्रवीरः ॥ १,२३.५६६ ॥  
जलद इव वपुष्मान्कुञ्चिताग्राग्रकेशः तुरग इव विशुद्धः सत्कविश्चित्रकारी ।  
वृषभगतिविचेष्टो मन्दगम्भीरघोषः सुरगज इव लोके चन्द्रतारार्कजीवी ॥ १,२३.५६७ ॥  
कान्तहेमरविचन्द्रमभ्रकैर्गोलकं निहितमिङ्गुदीफले ।  
शैलवारिवरिसिद्धगोलकं सुन्दरी ह्यमरसंज्ञिका शुभा ॥ १,२३.५६८ ॥  
कान्तहेमरविचन्द्रमभ्रकं वज्ररत्नरसमहिराजगोलकम् ।  
क्षिप्तमामलककाष्ठकोदरे भूमिशैलनिहितं समुद्धृतम् ॥ १,२३.५६९ ॥  
शैलतां गतमथाहितं मुखे वज्रकायकरकल्पवासरैः ।  
तारहेमवरशुल्बसूतकैर्गोलकं वरणकाष्ठयन्त्रितम् ॥ १,२३.५७० ॥  
शैलवारिकृतसुन्दरीरसैः खेचरीति गुलिका निगद्यते ॥ १,२३.५७१ ॥  
शैलाम्बुनिक्षिप्तपलाशबीजं शैलीकृतं क्षौद्रघृतेन खादेत् ।  
त्रिसप्तरात्रं दिनमेकमेकं सहस्रजीवी विदितो नरः स्यात् ॥ १,२३.५७२ ॥  
सूतकं चाभ्रकं चैव वज्रतीक्ष्णसमन्वितम् ।  
हाटकेन समायुक्तं गुलिका खेचरी भवेत् ॥ १,२३.५७३ ॥  
करञ्जफलमध्यस्थं सूतं तत्रैव निक्षिपेत् ।  
धृतः शैलाम्बुमध्यस्थः सहस्रायुः प्रयच्छति ॥ १,२३.५७४ ॥  
तिन्दुके द्विसहस्रायुर्जम्बीरे त्रिसहस्रकम् ।  
मातुलुंगे च नारङ्गे चतुःपञ्चसहस्रकम् ॥ १,२३.५७५ ॥  
रम्भाफले षट्सहस्रं पनसे सप्तसंख्यकम् ।  
विभीतकफले चैव दशसाहस्रसंख्यकम् ॥ १,२३.५७६ ॥  
नालिकेरे महाभागे सहस्राणि चतुर्दश ।  
त्रिंशत्सहस्रं पथ्यायां लक्षमामलके पुनः ॥ १,२३.५७७ ॥  
अभ्रपत्रभवात्क्वाथादहोरात्रं शिलोदके ।  
बध्नाति चोद्धृतं सूतं मृत्युदारिद्र्यनाशनम् ॥ १,२३.५७८ ॥  
सारणाक्रमयोगेन वज्रवज्जायते वपुः ।  
रसे रसायने चैव लक्षवेधी न संशयः ॥ १,२३.५७९ ॥  
कर्दमं तु कुमार्याश्च रसेन कृतपिण्डिकम् ।  
धमनात्पतते सत्त्वं मुखस्थं धारयेन्नरः ॥ १,२३.५८० ॥  
षण्मासोपप्रयोगेण ह्यजरामरतां व्रजेत् ।  
स्रोतोञ्जनयुतं ध्मातं सत्त्वं पारदमिश्रितम् ॥ १,२३.५८१ ॥  
तत्खोटं धारयेद्वक्त्रे ह्यदृश्यो भवति ध्रुवम् ।  
यस्य यो विधिराम्नात उदकस्य शिवागमे ॥ १,२३.५८२ ॥  
शतेन बत कालेन कुर्याद्देहे रसायनम् ।  
\[बद्धजारणविधिः\]  
या पूर्वा निर्मिता सेयमधमा बालजारणा ॥ १,२३.५८३ ॥  
उत्तमा दुर्लभा चैव श्रूयतां बद्धजारणा ।  
अबद्धं जारयेद्यस्तु क्षीयमाणः क्षयं व्रजेत् ॥ १,२३.५८४ ॥  
बद्धस्य जीर्यते ग्रासो जीर्णस्य च मुखं भवेत् ।  
समुखो दुर्मुखं दत्ते सामान्योत्तमलक्षणम् ॥ १,२३.५८५ ॥  
\[बन्धप्रकाराः\]  
सामान्योऽग्निसहत्वेन महारत्नादिजारकः ।  
सामान्यः प्रथमः कार्यः सग्रासस्तु समन्ततः ॥ १,२३.५८६ ॥  
वसुदेहकरो देवि सामान्यो हि भवेदयम् ।  
ग्रासहीनस्तु यो बद्धो दिव्यसिद्धिकरो भवेत् ॥ १,२३.५८७ ॥  
उत्तमो मूलबन्धस्तु मध्यमं सारबन्धनम् ।  
अधमः पाकबन्धस्तु एवं त्रिविधबन्धनम् ॥ १,२३.५८८ ॥  
मूलबन्धस्तु यो बन्धो मूलसंकुचितं महत् ।  
सारबन्धस्तु यो बन्धो वासनाबन्ध उच्यते ॥ १,२३.५८९ ॥  
स्याच्चतुः षष्टिमूलेभ्यः किंचिन्मूलेन बन्धनम् ।  
प्राण्यङ्गं दैत्यादीनां मूलाङ्गं देवतामयम् ॥ १,२३.५९० ॥  
पाषाणं चैव सिद्धानां मानुषाणां च पूजितम् ।  
पीठिकाद्रुतिसंकोचैस्त्रिविधं बन्धनं भवेत् ॥ १,२३.५९१ ॥  
दिव्याभिरौषधीभिः प्रागुक्तं संकोचबन्धनम् ।  
द्रुतिभिर्बध्यते सूतः क्षणबन्ध उदाहृतः ॥ १,२३.५९२ ॥  
अभ्रकं हरबीजं च षोडशांशेन काञ्चनम् ।  
ध्मातं प्रकाशमूषायां शोधयेत्काचटङ्कणैः ॥ १,२३.५९३ ॥  
दक्षिणावर्तितं ध्मातं हरबीजेन मेलकम् ।  
मूषां त्यक्त्वा वरारोहे तिष्ठते खगबद्धवद्रसः ॥ १,२३.५९४ ॥  
रक्तिकार्धार्धमात्रेण पर्वतानपि वेधयेत् ।  
भक्षणात्तस्य देवेशि रुद्रतुल्यो भवेन्नरः ॥ १,२३.५९५ ॥  
क्रीडते सप्तलोकेषु शिवतुल्यपराक्रमः ।  
\[द्रुतिमेलनविधिः\]  
वज्रकन्दं गुडूची च उच्चटादिसमन्वितम् ॥ १,२३.५९६ ॥  
अभ्रकं क्रमते शीघ्रमन्यथा नास्ति सङ्गमः ।  
कृष्णागरुनाभिसितैः रसोनपितरामठैः ॥ १,२३.५९७ ॥  
नारीकुसुमपालाशबीजतैलसमन्वितैः ।  
सोष्णैर्मिलन्ति मृदिता द्रुतयः सकला रसे ॥ १,२३.५९८ ॥  
\[वज्रबन्धः; दशसङ्कलिकाविधिसिद्धः\]  
पुनरन्यं प्रवक्ष्यामि वज्रबन्धं सुरार्चिते ।  
गन्धकं भक्षयेन्नारी दिनानामेकविंशतिम् ॥ १,२३.५९९ ॥  
तद्रजो रसराजस्य बन्धने जारणे हितम् ।  
वज्रभस्म तु भागैकं भागाः शुद्धरसात्त्रयः ॥ १,२३.६०० ॥  
द्विपदीरजसा मर्द्यं यावत्तत्कल्कतां गतम् ।  
पादांशेन सुवर्णेन पत्त्रलेपं तु कारयेत् ॥ १,२३.६०१ ॥  
सोमवल्लीरसं कान्तं टङ्कणालं सुचूर्णितम् ।  
दद्यात्तमष्टमांशेन मर्दयेच्च प्रयत्नतः ॥ १,२३.६०२ ॥  
नष्टपिष्टं च शुष्कं तदन्धयित्वा पुटे ततः ।  
अन्धमूषागतं ध्मातं क्रामणेन समन्वितम् ॥ १,२३.६०३ ॥  
खोटस्तु जायते देवि शतवेधी महारसः ।  
सौवीरं टङ्कणं काचं दत्त्वा दत्त्वा विशोधयेत् ॥ १,२३.६०४ ॥  
अक्षीणो मिलते हेम्ना समावर्तश्च जायते ।  
एकोत्तरक्रमे वृद्ध्या संकलैः क्रामयेत्ततः ॥ १,२३.६०५ ॥  
एकगुणेन सूतेन एका सङ्कलिकोच्यते ।  
त्रिगुणेन तु सूतेन द्वितीया संकलोच्यते ॥ १,२३.६०६ ॥  
षड्गुणेन तु सूतेन तृतीया सङ्कली भवेत् ।  
दशगुणेन सूतेन चतुर्थी सङ्कली भवेत् ॥ १,२३.६०७ ॥  
पञ्चादशगुणेनेशि पञ्चमी सङ्कली भवेत् ।  
एकविंशद्गुणेनेशि षष्ठी सङ्कलिका भवेत् ॥ १,२३.६०८ ॥  
अष्टाविंशद्गुणेनेशि सप्तमी सङ्कली स्मृता ।  
षट्त्रिंशद्गुणिते बद्धा भवेत्सङ्कलिकाष्टमी ॥ १,२३.६०९ ॥  
पञ्चचत्वारिंशगुणे सङ्कली नवमी मता ।  
पञ्चाध्यधिकपञ्चाशद्दशसङ्कलिका स्मृता ॥ १,२३.६१० ॥  
एवं च क्रमवृद्ध्या तु संकली दशबन्धिता ।  
प्रथमे दशवेधी च शतवेधी द्वितीयके ॥ १,२३.६११ ॥  
तृतीये सहस्रवेधी स्याच्चतुर्थेऽयुतवेधिकः ।  
पञ्चमे लक्षवेधी स्याद्दशलक्षं तु षष्ठके ॥ १,२३.६१२ ॥  
सप्तमे कोटिवेधी स्याद्दशकोटिं तथाष्टमे ।  
धूमवेधी तु नवमे दशमे शब्दवेधकः ॥ १,२३.६१३ ॥  
संकलैः सकलैर्बद्धे वेधो दशगुणो भवेत् ।  
दशसंकलिकाबद्धः शब्दवेधी महारसः ॥ १,२३.६१४ ॥  
यथा लोहे तथा देहे क्रामते नात्र संशयः ।  
वेधयेत्तत्प्रमाणेन धातूंश्चैव शरीरकम् ॥ १,२३.६१५ ॥  
कारयेद्घुटिकां दिव्यां बदरास्थिप्रमाणतः ।  
महाकालीं पूजयित्वा धारयेत्सततं बुधः ॥ १,२३.६१६ ॥  
ओमैं ह्रीं श्रीं कालि कालि महाकालि मांसशोणितभोजनि ।  
ह्रां ह्रीं ह्रं रक्ष कृष्णमुखि देवि रससिद्धिं ददस्व मे ।  
श्रीं ह्रीमैम् ॥ १,२३.६१७ ॥  
पूजयित्वा ततो देवीं सिद्धचक्रं विशेषतः ।  
तां क्षिपेच्चक्रमध्ये तु घुटिकां दिव्यरूपिणीम् ॥ १,२३.६१८ ॥  
शतवेधेन या बद्धा रसेन घुटिका प्रिये ।  
मासमेकं तु वक्त्रस्था जीवेच्चैव यथा विधिः ॥ १,२३.६१९ ॥  
तथा सहस्रवेधेन बद्धा या घुटिका शुभा ।  
मासद्वयं तु वक्त्रस्था जीवेच्चन्द्रार्कतारकम् ॥ १,२३.६२० ॥  
दशसहस्रवेधेन बद्धा या घुटिका यदि ।  
शक्रतुल्यं तदायुष्यं त्रिभिर्मासैस्तु जायते ॥ १,२३.६२१ ॥  
लक्षवेधेन या बद्धा घुटिका दिव्यरूपिणी ।  
चतुर्मासं तु वक्त्रस्था ब्रह्मायुष्यं प्रयच्छति ॥ १,२३.६२२ ॥  
दशलक्षेण या बद्धा घुटिका दिव्यरूपिणी ।  
सप्तमासं तु वक्त्रस्था वैष्णवं लभते फलम् ॥ १,२३.६२३ ॥  
कोटिवेधेन या बद्धा घुटिका दिव्यरूपिणी ।  
षण्माससंस्थिता वक्त्रे साक्षाद्वै रुद्रतां नयेत् ॥ १,२३.६२४ ॥  
दशकोटिप्रभेदेन घुटिका दिव्यरूपिणी ।  
सप्तमासं तु वक्त्रस्था स भवेद्व्यापको नरः ॥ १,२३.६२५ ॥  
कर्ता हर्ता स्वयं भोक्ता शापानुग्रहकारकः ।  
सर्वज्ञः सर्वकर्ता च सूक्ष्मरूपो निरञ्जनः ॥ १,२३.६२६ ॥  
इच्छया कुरुते सृष्टिमिच्छया संहरेज्जगत् ।  
स्वच्छन्दगमनो भूत्वा शिवरूपो भवेन्नरः ॥ १,२३.६२७ ॥  
पूज्यते सर्वदेवैश्च ब्रह्मविष्णुमहेश्वरैः ।  
\[अन्यो वज्रबन्धः\]  
पुनरन्यं प्रवक्ष्यामि वज्रबन्धं सुदुर्लभम् ॥ १,२३.६२८ ॥  
समांशभक्षणं हेम शुद्धसूतेन कारयेत् ।  
मृतवज्रं कलांशेन मर्दयेद्द्विपदीरसैः ॥ १,२३.६२९ ॥  
प्राग्वच्छेषं क्रियाजातं पूर्ववच्च फलं भवेत् ।  
वज्रबन्धो भवेत्सिद्धो देवदानवदुर्जयः ॥ १,२३.६३० ॥  
चतुर्विंशतिसिद्धानां नायकः सर्वसिद्धिमान् ।  
\[अन्यो वज्रबन्धः\]  
वज्रचूर्णसमं सूतं हंसपाद्या विमर्दितम् ॥ १,२३.६३१ ॥  
पुटित्वा मारयेत्तत्र पुनस्तुल्यं रसं क्षिपेत् ।  
ध्मातः खोटो भवत्याशु शोधितः काचटङ्कणैः ॥ १,२३.६३२ ॥  
यावच्छुक्रोदयप्रख्यो जायते च रसः प्रिये ।  
\[अन्यो वज्रबन्धः\]  
वज्रसत्त्वं च गगनं रसं हेम च मेलयेत् ॥ १,२३.६३३ ॥  
अमरत्वमवाप्नोति वक्त्रस्थेन सुराधिपे ।  
जारयित्वा रसं तद्धि पुनस्तेनैव जारयेत् ॥ १,२३.६३४ ॥  
कोटिवेधी न सन्देहो वक्त्रस्थं खेचरं परम् ।  
वेधयेत्तत्प्रमाणेन धातूंश्चैव शरीरकम् ॥ १,२३.६३५ ॥  
कारयेद्घुटिकां दिव्यां वज्रसिद्धेन काञ्चने ।  
अनेन क्रमयोगेन यावच्छक्यं तु मारयेत् ॥ १,२३.६३६ ॥  
तद्भस्म सूतकं देवि सर्वरोगनिबर्हणम् ।  
हेम्ना च सारयित्वा तु चन्द्रार्कं लेपयेत्ततः ॥ १,२३.६३७ ॥  
द्वात्रिंशांशेन हेमार्धं मातृकार्यधिकं भवेत् ।  
बदरास्थिप्रमाणेन कारयेद्गुलिकां बुधः ॥ १,२३.६३८ ॥  
यथा लोहे तथा देहे क्रमते नान्यथा क्वचित् ।  
\[अन्यो वज्रबन्धः\]  
वज्रेण द्वंद्वितं हेम कान्तशुल्बकपालिना ॥ १,२३.६३९ ॥  
रञ्जयेत्सप्तवाराणि तं खोटं सूक्ष्मचूर्णितम् ।  
भावितं स्त्रीरजेनैव भूर्जपत्रे निवेशितम् ॥ १,२३.६४० ॥  
द्रुतसूतेन संयुक्तं बद्ध्वा वस्त्रेण पोट्टलीम् ।  
स्वेदयेद्देवदेवेशि यावद्भवति गोलकः ॥ १,२३.६४१ ॥  
लाङ्गली जीवनी चैव गन्धार्युत्तरवारुणी ।  
एतेषां निक्षिपेत्पिण्डे वज्रगोलं तु वेष्टयेत् ॥ १,२३.६४२ ॥  
मूषामध्ये विनिक्षिप्य संधयित्वा प्रयत्नतः ।  
भूमौ मूषां विनिक्षिप्य पुटं मूर्ध्नि प्रदापयेत् ॥ १,२३.६४३ ॥  
अनेनैव प्रतापेन बन्धमेति महारसः ।  
गोलकं धारयेद्वक्त्रे वर्षमेकं यदा प्रिये ॥ १,२३.६४४ ॥  
जीवेत्कल्पसहस्राणि यथा नागो महाबलः ।  
वर्षैर्द्वादशभिः साक्षाज्जायते रसपूरुषः ॥ १,२३.६४५ ॥  
गात्रस्य तस्य प्रस्वेदादष्टौ लोहास्तु काञ्चनम् ।  
वज्रभस्म तथा सूतं काञ्चनेन समन्वितम् ॥ १,२३.६४६ ॥  
वक्त्रस्थं कुरुते यस्तु अब्दात्पलितवर्जितः ।  
\[अन्ये वेधोपयोगिनो बन्धाः\]  
कृष्णाभ्रकस्य सत्वं च तारं ताम्रं च हाटकम् ॥ १,२३.६४७ ॥  
माक्षिकं कान्ततीक्ष्णं च समभागानि कारयेत् ।  
अन्धमूषागतं ध्मातं खोटं भवति तत्क्षणात् ॥ १,२३.६४८ ॥  
तं खोटं सूक्ष्मचूर्णं तु द्रुतसूतेन गोलयेत् ।  
मृतसत्त्वस्य भागैकं भागाश्चत्वारि गोलकम् ॥ १,२३.६४९ ॥  
मर्दयेत्तप्तखल्वेन भस्मीभवति सूतकः ।  
मारयेद्भूधरे यन्त्रे सप्तसङ्कलिकाक्रमात् ॥ १,२३.६५० ॥  
गुञ्जामात्रं तु तद्भस्म मध्वाज्येन तु लेहयेत् ।  
संवत्सरप्रयोगेण ह्ययुतायुर्भवेन्नरः ॥ १,२३.६५१ ॥  
वलीपलितनिर्मुक्तो महाबलपराक्रमः ।  
तद्भस्म पलमेकं तु पलैकं गन्धकस्य च ॥ १,२३.६५२ ॥  
अन्धमूषागतं ध्मातं खोटं भवति तत्क्षणात् ।  
जीवेत्कल्पसहस्राणि यथा नागो महाबलः ॥ १,२३.६५३ ॥  
तस्य मूत्रपुरीषेण लोहान्यष्टौ च काञ्चनम् ।  
तत्खोटं रञ्जयेत्पश्चाद्वङ्गाभ्रककपालिना ॥ १,२३.६५४ ॥  
रञ्जयेत्सप्तवाराणि भवेत्कुङ्कुमसन्निभः ।  
हेम्ना सह समावर्त्य सारणात्रयसारितम् ॥ १,२३.६५५ ॥  
शतांशेन तु तेनैव शुल्बमध्ये प्रदापयेत् ।  
जायते कनकं दिव्यं देवाभरणभूषणम् ॥ १,२३.६५६ ॥  
बद्धसूतस्य भागैकं भागैकं कुटिलस्य च ।  
अन्धमूषागतं ध्मातं यावद्वङ्गावशेषितम् ॥ १,२३.६५७ ॥  
अनेन क्रमयोगेन वङ्गं निर्वाह्य षड्गुणम् ।  
अनेन क्रमयोगेन वहन्नागं च षड्गुणम् ॥ १,२३.६५८ ॥  
ततस्तं रञ्जयेत्पश्चात्तीक्ष्णशुल्बकपालिना ।  
पक्वसूतस्य भागैकं भागैकं द्रुतसूतकम् ॥ १,२३.६५९ ॥  
मर्दयेन्मध्यमाम्लेन गोलकं भवति क्षणात् ।  
मृतवज्रस्य भागैकं भागाश्चत्वारि गोलकम् ॥ १,२३.६६० ॥  
मर्दयेत्तप्तखल्वेन भस्मीभवति सूतकः ।  
मारयेद्भूधरे यन्त्रे सप्तसंकलिकाक्रमात् ॥ १,२३.६६१ ॥  
तद्भस्म तु पुनः पश्चान्मध्यमाम्लेन मर्दयेत् ।  
पुटं दद्यात्प्रयत्नेन षष्ट्याधिकशतत्रयम् ॥ १,२३.६६२ ॥  
तद्भस्म जायते दिव्यं सिन्दूरारुणसन्निभम् ।  
तेनैव वेधयेत्तारं सहस्रांशेन काञ्चनम् ॥ १,२३.६६३ ॥  
मृतवज्रस्य भागैकं भागाः षोडश सूतकम् ।  
देवदालीशङ्खपुष्पीरसेन मृदितं क्रमात् ॥ १,२३.६६४ ॥  
मारयेद्भूधरे यन्त्रे भस्मीभवति तत्क्षणात् ।  
पूत्काराणां सहस्रेण धाम्यमानं न गच्छति ॥ १,२३.६६५ ॥  
ईदृशं भस्म सूतं च देहे लोहे च योजयेत् ।  
तद्भस्म पलमेकं तु पलमेकं च गन्धकम् ॥ १,२३.६६६ ॥  
अन्धमूषागतं ध्मातं खोटं भवति तत्क्षणात् ।  
तं खोटं रञ्जयेत्पश्चात्कपालिक्रमयोगतः ॥ १,२३.६६७ ॥  
सारणात्रययोगेन शुल्बवेधं प्रदापयेत् ।  
भस्मसूतपलैकं च पलैकं पन्नगस्य च ॥ १,२३.६६८ ॥  
कान्तपात्रेण तं कृत्वा मर्दयेल्लोहमुष्टिना ।  
मृद्वग्निना ततः पाच्यं यावन्नागेन मेलकम् ॥ १,२३.६६९ ॥  
पुटेन जायते भस्म सिन्दूरारुणसप्रभम् ।  
तद्भस्म तु पुनः पश्चाद्गोपित्तेन तु मर्दयेत् ॥ १,२३.६७० ॥  
तच्चतुर्दशवारांस्तु पुटयेद्भस्मयेत्ततः ।  
तद्भस्म भागमेकं तु भागैकं हेमगोलकम् ॥ १,२३.६७१ ॥  
एकीकृत्याथ संमर्द्य क्रामणेन सहैकतः ।  
तारपिष्टं तु तेनैव सहस्रांशेन काञ्चनम् ॥ १,२३.६७२ ॥  
अनेन क्रमयोगेन वङ्गभस्म प्रजायते ।  
सहस्रांशेन तेनैव शुल्बवेधं प्रदापयेत् ॥ १,२३.६७३ ॥  
तच्छुल्बं जायते तारं शङ्खकुन्देन्दुसन्निभम् ।  
श्वेताभ्रकं च सत्त्वं च काङ्क्षी कान्तं तथायसम् ॥ १,२३.६७४ ॥  
वङ्गं कान्तं तारं तथा श्वेतं वैक्रान्तं च कदम्बकम् ।  
अन्धमूषागतं ध्मातं खोटं कुन्देन्दुसन्निभम् ॥ १,२३.६७५ ॥  
तं खोटं सूक्ष्मचूर्णं तु द्रुतसूतेन गोलकम् ।  
मृतवज्रस्य भागैकं भागाश्चत्वारि गोलकः ॥ १,२३.६७६ ॥  
मर्दयेत्तप्तखल्वेन भस्मीभवति सूतकः ।  
मारयेद्भूधरे यन्त्रे सप्तसङ्कलिकाक्रमात् ॥ १,२३.६७७ ॥  
ततश्च जायते भस्म शङ्खकुन्देन्दुसन्निभम् ।  
तद्भस्म पलमेकं तु पलमेकं तु गन्धकम् ॥ १,२३.६७८ ॥  
अन्धमूषागतं ध्मातं खोटं भवति तद्रसः ।  
तारेण च समावर्त्य सारणात्रयसारितम् ॥ १,२३.६७९ ॥  
सहस्रांशेन तेनैव शुल्बवेधं प्रदापयेत् ।  
तीक्ष्णचूर्णपलान्यष्टौ पलाष्टौ द्रुतसूतकम् ॥ १,२३.६८० ॥  
मर्दयेत्तप्तखल्वेन टेटञ्चिल्वीरसेन च ।  
तत्क्षणाज्जायते पिण्डं तीक्ष्णेन सह गोलकम् ॥ १,२३.६८१ ॥  
मृतवज्रस्य भागैकं भागाश्चत्वारि गोलकम् ।  
मर्दयेत्तप्तखल्वेन भस्मीभवति तत्क्षणात् ॥ १,२३.६८२ ॥  
मारयेद्भूधरे यन्त्रे सप्तसङ्कलिकाक्रमात् ।  
षोडशांशेन तेनैव वङ्गवेधं प्रदापयेत् ॥ १,२३.६८३ ॥  
तद्भस्म पलमेकं तु पलैकं गन्धकस्य च ।  
अन्धमूषागतं ध्मातं खोटं भवति तत्क्षणात् ॥ १,२३.६८४ ॥  
तस्य खोटस्य भागं च तीक्ष्णचूर्णं च तत्समम् ।  
द्वौ भागौ द्रुतसूतस्य सर्वमेकत्र मर्दयेत् ॥ १,२३.६८५ ॥  
तप्तखल्वे तु संमर्द्य गोलकं भवति क्षणात् ।  
मारयेद्भूधरे यन्त्रे सप्तसङ्कलिकाक्रमात् ॥ १,२३.६८६ ॥  
तत्सर्वं जारयेद्भस्म शङ्खकुन्देन्दुसन्निभम् ।  
तद्भस्म कारयेत्खोटं तीक्ष्णेन द्वंद्वितं सह ॥ १,२३.६८७ ॥  
अनेन क्रमयोगेन सप्तसङ्कलिकाक्रमात् ।  
तं खोटं जारयेत्पश्चात्सारणात्रयसारितम् ॥ १,२३.६८८ ॥  
लक्षांशेन तु तेनैव वङ्गवेधं प्रदापयेत् ।  
भस्मसूतपलैकं तु शुद्धवङ्गं प्रदापयेत् ॥ १,२३.६८९ ॥  
मर्दयेदायसे पात्रे वङ्गं तु म्रियते क्षणात् ।  
द्विपलं मृतवङ्गस्य तारचूर्णपलद्वयम् ॥ १,२३.६९० ॥  
द्विपलं गन्धकं दद्यात्पलैकं टङ्कणस्य च ।  
अन्धमूषागतं ध्मातं खोटं भवति तत्क्षणात् ॥ १,२३.६९१ ॥  
पलैकं खोटचूर्णस्य पलैकं द्रुतसूतकम् ।  
मर्दयेन्मातुलुङ्गाम्लैर्गोलको भवति क्षणात् ॥ १,२३.६९२ ॥  
षोडशांशेन तेनैव तारारिष्टं तु वेधयेत् ।  
मृतवङ्गपलैकं तु पलैकं सूतकस्य च ॥ १,२३.६९३ ॥  
सर्वचूर्णं पलैकं तु त्रयमेकत्र कारयेत् ।  
मर्दयेन्मातुलुङ्गाम्लैर्गोलको भवति क्षणात् ॥ १,२३.६९४ ॥  
मृतवज्रस्य भागैकं भागश्चत्वारि गोलकम् ।  
एकत्र मर्दयेद्भद्रे ओषधीद्रवसंयुतम् ॥ १,२३.६९५ ॥  
मारयेद्भूधरे यन्त्रे पुटानां सप्तकेन तु ।  
तत्सर्वं जायते भस्म वज्रस्यैव प्रभावतः ॥ १,२३.६९६ ॥  
सामुद्रं त्रिपलं देवि भस्ममध्ये प्रदापयेत् ।  
एकीकृत्याथ संमर्द्य वज्रीक्षीरे दिनत्रयम् ॥ १,२३.६९७ ॥  
विश्वामित्रकपालस्थं पुटं दद्यात्तु भूधरे ।  
तत्सर्वं जायते भस्म शङ्खकुन्देन्दुसन्निभम् ॥ १,२३.६९८ ॥  
तेनैव यवमात्रेण वङ्गं स्तम्भयति क्षणात् ।  
वङ्गं तारं तथा सत्त्वं समसूतेन गोलकम् ॥ १,२३.६९९ ॥  
अनेन क्रमयोगेन मारयेच्च पृथक्पृथक् ।  
तत्सर्वं जायते भस्म वज्रस्यैव प्रभावतः ॥ १,२३.७०० ॥  
भस्मसूतपलैकं च वङ्गभस्म पलद्वयम् ।  
द्वे पले मृततारस्य सत्त्वभस्म पलद्वयम् ॥ १,२३.७०१ ॥  
शङ्खचूर्णं पलं पञ्च सामुद्रस्य पलाष्टकम् ।  
टङ्कणस्य पलान्यष्टौ सर्वमेकत्र जारयेत् ॥ १,२३.७०२ ॥  
वज्रीक्षीरेण संवेष्ट्य पुटं दद्याच्चतुर्दश ।  
एष सिद्धरसः साक्षाद्दुर्लभस्त्रिदशैरपि ॥ १,२३.७०३ ॥  
वङ्गं तु दापयेत्पश्चाद्भाण्डे चैव तु मृण्मये ।  
सिद्धं भस्म भवेल्लोहशलाकेन च चालयेत् ॥ १,२३.७०४ ॥  
वापयेच्च प्रयत्नेन यावत्कठिनतां व्रजेत् ।  
अन्धमूषागतं ध्मातं तारं भवति शोभनम् ॥ १,२३.७०५ ॥  
कदाचित्स्फाटिते तारे पुनर्वङ्गं प्रदापयेत् ।  
पत्रे दाहे कषे छेदे तत्तारं शाश्वतं भवेत् ॥ १,२३.७०६ ॥  
संतितं दनुगोलं च षोडशांशसमन्वितम् ।  
मृतवज्रस्य भगैकमेकत्रैव तु कारयेत् ॥ १,२३.७०७ ॥  
देवदालीशङ्खपुष्पं तद्रसेन तु मर्दयेत् ।  
मारयेद्भूधरे यन्त्रे पुटानां सप्तकेन तु ॥ १,२३.७०८ ॥  
तद्भस्म तु पुनः पश्चाद्दीपयन्त्रेण पाचयेत् ।  
भस्मसूतपलैकं च श्वेताभ्रकदलद्वयम् ॥ १,२३.७०९ ॥  
शङ्खचूर्णपलैकं तु पलैकं टङ्कणस्य तु ।  
एकीकृत्याथ तत्सर्वं वज्रीक्षीरेण पेषयेत् ॥ १,२३.७१० ॥  
अरण्योत्पलकैः पश्चात्पुटं दद्याच्चतुर्दश ।  
रसोऽयं यवमात्रेण वङ्गं स्तम्भयति क्षणात् ॥ १,२३.७११ ॥  
कृष्णाभ्रकपलैकं तु द्विपलेनैव सूतकम् ।  
गन्धकस्य पलैकं च एकीकृत्याथ मर्दयेत् ॥ १,२३.७१२ ॥  
मर्द्यमानं प्रयत्नेन गोलकं भवति क्षणात् ।  
मृतवज्रस्य भागैकं भागाश्चत्वारि गोलकम् ॥ १,२३.७१३ ॥  
मर्दयेत्प्रहरैकं तु भस्मीभवति सूतकः ।  
आरण्यगोमयेनैव पुटं दद्यात्तु भूधरे ॥ १,२३.७१४ ॥  
अनेन क्रमयोगेन सप्तसङ्कलिकां कुरु ।  
शतांशेन तु तेनैव नागवेधं प्रदापयेत् ॥ १,२३.७१५ ॥  
तं खोटं रञ्जयेत्पश्चाच्छुल्बाभ्रककपालिना ।  
पुनस्तां रञ्जयेत्पश्चात्तीक्ष्णशुल्बकपालिना ॥ १,२३.७१६ ॥  
पुनस्तं रञ्जयेत्पश्चान्नागाभ्रककपालिना ।  
हेम्ना सह समावर्त्य सारणात्रयसारितम् ॥ १,२३.७१७ ॥  
सहस्रांशेन तेनैव शुल्ववेधं प्रदापयेत् ।  
जायते कनकं दिव्यं देवाभरणभूषणम् ॥ १,२३.७१८ ॥  
वज्रवल्लीभस्मस्नुहीक्षीरे पुटितं दशभिः पुटैः ।  
तत्तुल्यं मर्दयेत्सूतं देवदाल्या रसैः पुटेत् ॥ १,२३.७१९ ॥  
तत्तुल्यं पुटयेत्तीक्ष्णं त्रिफलाया रसेन तु ।  
तत्तुल्यं पुटयेन्नागमहिमाराटरूषकैः ॥ १,२३.७२० ॥  
हेमवर्णप्रदं तद्धि विंशत्यंशेन योजितम् ।  
चतुःषष्ट्यंशकेनेदं शुद्धतारं च रञ्जयेत् ॥ १,२३.७२१ ॥  
अष्टमांशेन तेनैव नागपत्राणि लेपयेत् ।  
पुटयेन्मारयेन्नागं सिन्दूरारुणसन्निभम् ॥ १,२३.७२२ ॥  
तत्तुल्यं मारयेद्धेम काञ्चनाररसे पुटेत् ।  
तत्तुल्यं मारयेच्छुल्बं गृहकन्यारसेन च ॥ १,२३.७२३ ॥  
पश्चादम्लेन पुटयेद्यावत्सिन्दूरसन्निभम् ।  
चन्द्रार्कौ रञ्जयेत्तेन शतांशेन तु पाचितम् ॥ १,२३.७२४ ॥  
सबीजं बीजवर्जं वा वज्रेण सह सूतकः ।  
तद्भस्म मर्दयेत्पश्चात्स्वर्णपत्ररसेन च ॥ १,२३.७२५ ॥  
तेनैव वेधयेच्छुल्बं शुल्बं तारेण योजयेत् ।  
\[वज्रहेमद्वन्द्वमेलापनम्\]  
वज्रेण द्वंद्वयेद्धेम हेम्ना च द्वंद्वयेद्रसम् ॥ १,२३.७२६ ॥  
रसेन द्वंद्वयेद्देहं स देहो ह्यजरामरः ।  
कदलीटङ्कसौवीरं कण्टकारीरसप्लुतम् ॥ १,२३.७२७ ॥  
क्रामणं सर्वधातूनां सर्वद्वन्द्वेषु मेलनम् ।  
तिमिरस्य तु पञ्चाङ्गं पेटारीबीजसंयुतम् ॥ १,२३.७२८ ॥  
एकीकृत्याथ संमर्द्य वज्रं तेनैव वेष्टयेत् ।  
वज्रमूषागतं ध्मातं हेमद्वन्द्वं तु कारयेत् ॥ १,२३.७२९ ॥  
कान्तपाषाणचूर्णे तु भूलता रामठं मधु ।  
गुञ्जाटङ्कणकाचं च कर्कटास्थि स्नुहीपयः ॥ १,२३.७३० ॥  
तत्सर्वं तु समं योज्यं स्त्रीस्तन्येन तु मर्दयेत् ।  
मूषालेपः कृतः प्राज्ञो वज्रमेलापकः सुखम् ॥ १,२३.७३१ ॥  
हठाग्नौ वज्रमूषाभिर्दृढं वज्रा मिलन्ति च ।  
सुसूक्ष्मा रवका भूत्वा ह्येकीभावं व्रजन्ति च ॥ १,२३.७३२ ॥  
काचटङ्कणयोगेन ध्मातः शुद्धिमवाप्नुयात् ।  
बहुभिश्चैव मूषाभिस्तेजःपुञ्जोऽपि जायते ॥ १,२३.७३३ ॥  
मृतवज्रस्य भागैकं भागाः षोडश हाटकम् ।  
श्वेतकाचस्य सूतं तु भागं षोडश दापयेत् ॥ १,२३.७३४ ॥  
अन्धमूषागतं ध्मातं वज्रद्वन्द्वं तु कारयेत् ।  
अनेन क्रमयोगेन सप्तवारांश्च दापयेत् ॥ १,२३.७३५ ॥  
मिलते तत्क्षणाद्वज्रं हेम्ना तु सलिलं यथा ।  
चूर्णे नरकपालस्य मृतवज्रं च दापयेत् ॥ १,२३.७३६ ॥  
अन्धमूषागतं ध्मातं हेम्ना मिलति तत्क्षणात् ।  
भृङ्गपत्रं नृकेशं च मुखं कान्तस्य टङ्कणम् ॥ १,२३.७३७ ॥  
बालवत्सपुरीषं च स्त्रीस्तन्येन तु पेषयेत् ।  
अन्धमूषागतं ध्मातं वज्रं मिलति तत्क्षणात् ॥ १,२३.७३८ ॥  
क्षीरेणोत्पलसारिण्या मृतवज्रं तु भावयेत् ।  
हेमपिष्टिकया मध्ये वज्रं तत्रैव निक्षिपेत् ॥ १,२३.७३९ ॥  
वेष्टयेद्भूर्जपत्रेण बाह्ये वस्त्रेण वेष्टयेत् ।  
धान्यमध्ये तु संस्थाप्य पक्षमेकं निरन्तरम् ॥ १,२३.७४० ॥  
उद्धरेत्तत्प्रयत्नेन वज्रबन्धं तु कारयेत् ।  
\[रत्नद्रुतिबन्धः\]  
द्रुता वज्रास्तु सूतेन मेलनीयास्तु पार्वति ॥ १,२३.७४१ ॥  
द्रुतिबन्धः स विज्ञेयः शतसाहस्रवेधकः ।  
रत्नानां द्रुतयः सर्वा मेलयित्वा यथाविधि ॥ १,२३.७४२ ॥  
शतसहस्रवेधी च देहसिद्धिप्रदायकः ।  
मुसली चित्रकं वन्ध्या कुक्कुटीकन्दपद्मिनी ॥ १,२३.७४३ ॥  
कञ्चुकी नीलिसिन्दूरी पाठा नागबला यथा ।  
कंसपात्रे रसश्चैव रत्नानां द्रुतयस्तथा ॥ १,२३.७४४ ॥  
आतपे धारयित्वा वै अधः कर्षानलं यथा ।  
ओषधीनां रसं दत्त्वा स्वच्छं कृत्वा पुनः पुनः ॥ १,२३.७४५ ॥  
याममात्रं तु घर्मे च द्रुतिर्मिलति वै रसम् ।  
न तेषां क्रामणे शक्तिर्वक्तुं वक्त्रशतैरपि ॥ १,२३.७४६ ॥  
सैन्धवं निंबपत्राणि वाकुची द्वेषिणीजके ।  
द्रुताभ्रस्य रसेनैव मेलनं परमं मतम् ॥ १,२३.७४७ ॥  
वज्रद्वन्द्वानमीशानि वज्रेण रसमारणम् ।  
सबीजं सारणं प्रोक्तं खोटबन्धनमेव च ॥ १,२३.७४८ ॥  
तन्ममाचक्ष्व देवेशि किमन्यच्छ्रोतुमर्हसि ॥ १,२३.७४९ ॥


आक्, १, २४  
\[महारसैरुपरसैर्लोहैश्च रसस्य वेधोपयोगिनो बन्धाः\]  
श्रीभैरवः ।  
महारसैरुपरसैर्लोहैश्च परमेश्वरि ।  
आज्ञापय समस्तं तं रसराजस्य बन्धनम् ॥ १,२४.१ ॥  
\[वैक्रान्तबन्धाः; प्रथमः प्रकारः\]  
वैक्रान्तस्य तु भागैकमष्टभागं तु सूतकम् ।  
कनकस्य तु सप्तांशं द्विपदीरसटङ्कणम् ॥ १,२४.२ ॥  
नष्टपिष्टं च शुष्कं च ध्मातं खोटो भवेत्प्रिये ।  
सौवीरं टङ्कणं काचं दत्त्वा दत्त्वा तु शोधयेत् ॥ १,२४.३ ॥  
समहेम्नि समावर्त्य मूषागतं ततः ।  
समांशभक्षणं तत्तु शुद्धसूतेन कारयेत् ॥ १,२४.४ ॥  
वैक्रान्तं षोडशांशेन पूर्वयोगेन धामयेत् ।  
दशसङ्कलिकायोगाद्वेधो दशगुणोत्तरः ॥ १,२४.५ ॥  
\[द्वितीयः प्रकारः\]  
पुनरन्यं प्रवक्ष्यामि प्रयोगं भुवि दुर्लभम् ।  
वैक्रान्तसत्त्वं देवेशि पारदेन समन्वितम् ॥ १,२४.६ ॥  
जारितं समहेम्ना तु शिलाभाण्डे निधापयेत् ।  
मासमात्रोषितं भूमौ समुद्धृत्य प्रयत्नतः ॥ १,२४.७ ॥  
एष देवि रसो दिव्यो देहद्रव्यकरो भवेत् ।  
\[तृतीयः प्रकारः\]  
वैक्रान्तकास्तु ये केचित्त्रिफलाया रसेन च ॥ १,२४.८ ॥  
एकैकं देवि सप्ताहं स्वेदिता मर्दितास्तथा ।  
सुध्माता मूकमूषायां खोटो भवति चाक्षयः ॥ १,२४.९ ॥  
कान्तं रूप्यं च कनकं पारदं चैव योजयेत् ।  
शुल्बं तृतीयभागं तु स्रोतोञ्जनसमन्वितम् ॥ १,२४.१० ॥  
तद्ध्मातं खोटतां यातं देहलोहकरं भवेत् ।  
\[चतुर्थः प्रकारः श्वेतवैक्रान्तसिद्धः\]  
श्वेतवैक्रान्तचूर्णं तु हयमूत्रेण मर्दयेत् ॥ १,२४.११ ॥  
आदौ सुस्विन्नमादाय पले पलशतं क्षिपेत् ।  
तारस्य जायते भस्म विशुद्धस्फटिकाकृति ॥ १,२४.१२ ॥  
तद्भस्म मेलयेत्सूते समभागं विचक्षणः ।  
चारयेद्रजतं सूते हयमूत्रेण मर्दयेत् ॥ १,२४.१३ ॥  
पुटयेदन्धमूषायां क्रमेण मृदुवह्निना ।  
अहोरात्रं त्रिरात्रं वा भवेदग्निसहो रसः ॥ १,२४.१४ ॥  
स्पर्शनात्सर्वलोहानि रजतं च करिष्यति ।  
\[पञ्चमः प्रकारः रक्तवैक्रान्तसिद्धः\]  
रक्तस्य वक्ष्यते कर्म जरादारिद्र्यनाशनम् ॥ १,२४.१५ ॥  
सप्तधा भावयेत्तस्य व्याघ्रीकन्दांभसा रजः ।  
पलं तस्य पलं हेम्नः पलं शुद्धरसस्य च ॥ १,२४.१६ ॥  
शुद्धभस्म भवेत्सर्वं पुनर्हेम्नः शतं क्षिपेत् ।  
तद्भस्म जायते सर्वं शुद्धहेमसमप्रभम् ॥ १,२४.१७ ॥  
तद्भस्म रसराजे तु पुनर्हेम्ना तु मेलयेत् ।  
भवेदग्निसहो देवि ततो रसवरो भवेत् ॥ १,२४.१८ ॥  
सर्ववेधी भवेत्सूतः कोटिवेधी महारसः ।  
\[षष्ठः प्रकारः\]  
रक्तवैक्रान्तसत्त्वं तु हेम्ना तु सह मेलयेत् ॥ १,२४.१९ ॥  
समं तु जारयेत्सूते सारयित्वा समेन तु ।  
सहस्रांशेन लोहानि वेधयेन्नात्र संशयः ॥ १,२४.२० ॥  
\[सप्तमः प्रकारः कृष्णवैक्रान्तसिद्धः\]  
कृष्णवैक्रान्तभागैकं शुद्धसूतं शतांशकम् ।  
एकत्र मर्दयेत्खल्वे चूर्णं भवति तद्द्वयम् ॥ १,२४.२१ ॥  
अस्य चूर्णस्य भागैकं हेमभागसहस्रकम् ।  
एकत्र मर्दयेत्तावद्यावद्भस्म तु जायते ॥ १,२४.२२ ॥  
धमेत्तदन्धमूषायां यावत्खोटो भविष्यति ।  
समांशभक्षणं तस्य पीठिकां तस्य कारयेत् ॥ १,२४.२३ ॥  
वेधयेत्सर्वलोहानि स्पर्शमात्रेण हेमताम् ।  
तच्चूर्णमभ्रकं चैव रसेन सह मर्दयेत् ॥ १,२४.२४ ॥  
स्वेदयेज्जारयेच्चैव ततो वह्निसहो भवेत् ।  
स रसश्चारितश्चैव सर्वलोहानि विध्यति ॥ १,२४.२५ ॥  
\[अष्टमः प्रकारः पीतवर्णवैक्रान्तसिद्धः\]  
पीतवर्णेऽपि वैक्रान्ते रक्तकृष्णविधिः स्मृतः ।  
पीतवैक्रान्तचूर्णं तु हेमचूर्णसमन्वितम् ॥ १,२४.२६ ॥  
पीताभ्रकस्य चूर्णं तु मेलयित्वा महारसः ।  
स्वेदितो मर्दितश्चैव मासादग्निसहो भवेत् ॥ १,२४.२७ ॥  
\[नीलवैक्रान्तभस्मरसायनम्\]  
नीलवर्णं तु वैक्रान्तं म्रियते रससंयुतम् ।  
कृष्णाभ्रकेण सहितं मधुसर्पिर्युतं च तत् ॥ १,२४.२८ ॥  
भक्षयेन्मण्डलं देवि जीवेच्चन्द्रार्कतारकम् ।  
यस्य यस्य हि यो योगस्तस्य तस्य प्रयोगतः ॥ १,२४.२९ ॥  
मेलयित्वा रसं गुञ्जामानं त्रिमधुसंयुतम् ।  
खादेत्क्षीराज्यशाल्यन्नं भोज्यमन्यच्च वर्जयेत् ॥ १,२४.३० ॥  
\[नवमः प्रकारः\]  
वैक्रान्तसत्वसंयुक्तं लुङ्गाम्ले मर्दयेद्रसम् ।  
तापयेदुष्णतोयेन जलेन परिपूरयेत् ॥ १,२४.३१ ॥  
सत्त्वं सूतं च संमिश्रं धमेत्स्याद्रसबन्धनम् ।  
बद्धं रसं मुखे क्षिप्त्वा भूमिच्छिद्राणि पश्यति ॥ १,२४.३२ ॥  
\[दशमः प्रकारः\]  
निष्कमेकं रसं क्रान्तमश्वमूत्रेण मर्दयेत् ।  
दिनमेकमिदं देवि मर्दयित्वा मृतो भवेत् ॥ १,२४.३३ ॥  
चतुर्दिनमिदं कृत्वा समसूतं समं नयेत् ।  
मर्दनं स्वेदनं चैव पूर्ववच्छुद्धमानसः ॥ १,२४.३४ ॥  
सप्तद्वन्द्वजमेकैकं सप्तमेऽष्टपलं भवेत् ।  
शल्याविशल्यामूलस्य वारिणा मर्दयेद्दिनम् ॥ १,२४.३५ ॥  
भूधरीयन्त्रमध्यस्थं पुटं सप्तदिनं ददेत् ।  
तद्भस्म शुद्धं सेव्यं स्याद्गुञ्जामात्रं तु मण्डलम् ॥ १,२४.३६ ॥  
एकाद्यं पञ्चमं मध्यं पुनरेकं प्रशस्यते ।  
पूर्ववद्बन्धनं देवि कोटिवेधी भवेद्रसः ॥ १,२४.३७ ॥  
\[कान्तबन्धः\]  
रक्तवर्णमयस्कान्तं लाक्षारससमप्रभम् ।  
भिन्नस्त्रीरक्तसंकाशं तच्चूर्णं सूतसंयुतम् ॥ १,२४.३८ ॥  
मर्दयेच्छागरक्तेन ध्मातं खोटो भवेत्प्रिये ।  
स सूतः शतवेधी तु स तु व्याधिहरो भवेत् ॥ १,२४.३९ ॥  
गुलिकां धारयेद्वक्त्रे जीवेद्वर्षसहस्रकम् ।  
पीतवर्णमयस्कान्तं भिन्नहेमसमप्रभम् ॥ १,२४.४० ॥  
वेधयेत्स्पर्शमात्रेण स तु लोहानि सुन्दरि ।  
\[चपलबन्धः; प्रथमः प्रकारः\]  
लाङ्गलीं करवीरं च चित्रकं गिरिकर्णिकाम् ॥ १,२४.४१ ॥  
स्त्रीस्तन्यटङ्कसौवीरं मूषालेपं तु कारयेत् ।  
चपलाद्द्विगुणं सूतं सूताद्द्विगुणकाञ्चनम् ॥ १,२४.४२ ॥  
नष्टपिष्टं च तत्कुर्यादन्धमूषागतं धमेत् ।  
तत्र स्थितो रसेन्द्रोऽयं खोटो भवति शोभनः ॥ १,२४.४३ ॥  
शतांशं वेधयेन्नागं गुञ्जावर्णस्तु जायते ।  
तेन नागशतांशेन शुल्बं रक्तनिभं भवेत् ॥ १,२४.४४ ॥  
तेन शुल्बशतांशेन तारं विध्यति काञ्चनम् ।  
\[द्वितीयः प्रकारः\]  
चपलस्य तु षड्भागास्तारभागास्तु सप्त च ॥ १,२४.४५ ॥  
अष्टौ कनकभागास्तु नव भागा रसस्य च ।  
त्रिंशद्भागा मिलित्वा तु भवन्ति सुरवन्दिते ॥ १,२४.४६ ॥  
चित्रकं कणवीरं च लाङ्गली गृध्रविट्तथा ।  
मर्दितं मातुलुङ्गाम्लैर्मूषालेपं तु कारयेत् ॥ १,२४.४७ ॥  
अन्धयित्वा धमेद्देवि खोटो भवति शोभनः ।  
तेन खोटदशांशेन विद्धो नागोऽरुणो भवेत् ॥ १,२४.४८ ॥  
तेन नागेन विद्धं तु शुल्बं गुञ्जारुणं भवेत् ।  
तेन शुल्बेन तारं तु विद्धं भवति काञ्चनम् ॥ १,२४.४९ ॥  
\[तृतीयः प्रकारः\]  
हेमाभ्रं चपलं देवि पारदार्धेन संयुतम् ।  
पारदेन कनकं दत्त्वा कुनट्या मर्दयेत्क्षणम् ॥ १,२४.५० ॥  
लाङ्गली चित्रकं चैव स्त्रीस्तन्यं कणवीरकम् ।  
गृध्रविष्ठा तथा सर्वं मूषालेपं तु कारयेत् ॥ १,२४.५१ ॥  
तन्मध्ये तु स्थितं ध्मातं खोटो भवति शोभनः ।  
पूर्वोक्तं वेधयेदेतन्निर्बीजं कनकं भवेत् ॥ १,२४.५२ ॥  
सुतप्तलोहपात्रे च क्षिपेच्चपलचूर्णकम् ।  
सबीजं पारदं कृत्वा चपलस्य तु वापयेत् ॥ १,२४.५३ ॥  
लाक्षाभो बध्यते सूतोऽङ्कुशेनेव महागजः ।  
\[गन्धकबन्धः; प्रथमः प्रकारः\]  
शुद्धसूतपलैकं च पलैकं गन्धकस्य च ॥ १,२४.५४ ॥  
एकीकृत्याथ संमर्द्य धुत्तूरकरसेन च ।  
मारयेच्चक्रयोगेन भस्मीभवति सूतकः ॥ १,२४.५५ ॥  
अन्धमूषागतो ध्मातः खोटो भवति शोभनः ।  
सितं हेम च नागं च चन्द्रार्कं चापि वेधयेत् ॥ १,२४.५६ ॥  
\[द्वितीयः प्रकारः\]  
पलैकं शुद्धसूतस्य कर्षैकं गन्धकस्य च ।  
मर्दयेत्स्निग्धखल्वेन देवदालीरसप्लुतम् ॥ १,२४.५७ ॥  
मर्दयेत्तु कराङ्गुल्या गन्धपिष्टिस्तु जायते ।  
जम्बीरस्य रसेनैव दिनमेकं तु मर्दयेत् ॥ १,२४.५८ ॥  
पञ्चद्रावकसंयुक्तां वटिकां कारयेच्छुभाम् ।  
पलाशमूलकल्केन वटिकां तां प्रलेपयेत् ॥ १,२४.५९ ॥  
धमेत्खोटो भवेच्छ्वेतकाचटङ्कणयोगतः ।  
शोधयेत्तं प्रयत्नेन यावन्निर्मलतां व्रजेत् ॥ १,२४.६० ॥  
स खोटो जायते देवि त्रिगुणं पन्नगं ततः ।  
शतशो रञ्जयेत्पश्चाच्छुल्बाभ्रककपालिना ॥ १,२४.६१ ॥  
शुल्बे तारे च खोटोऽयं सहस्रांशेन वेधकः ।  
\[तृतीयः प्रकारः\]  
गन्धकेन हते सूते मृतलोहानि वाहयेत् ॥ १,२४.६२ ॥  
पुनर्हेम समावर्त्य समांशं भक्षणं कुरु ।  
सारितः शुल्बतारैर्घोषं विध्यति सूतकः ॥ १,२४.६३ ॥  
\[चतुर्थः प्रकारः\]  
रसं हेमसमं कृत्वा पिष्टिकार्धेन गन्धकम् ।  
द्विपदीरजसा युक्तं मर्दयेट्टङ्कणान्वितम् ॥ १,२४.६४ ॥  
नष्टपिष्टं च शुष्कं च ध्मातः खोटो भवेत्ततः ।  
चन्द्रार्कषोडशांशेन विद्धं भवति काञ्चनम् ॥ १,२४.६५ ॥  
हेमार्धमिलितं तं तु मातृकासमतां व्रजेत् ।  
कुर्यात्सङ्कलिकायोगाद्वेधो दशगुणोत्तरः ॥ १,२४.६६ ॥  
यथा हेम्नि तथा तारे व्याटिबीजेन योजितम् ।  
तृतीयसङ्कलाबद्धं षट्शते नागवेधकम् ॥ १,२४.६७ ॥  
चतुर्गुणेन तेनैव सहस्रांशेन काञ्चनम् ।  
अनेन क्रमयोगेन सप्त सङ्कलिका यदि ॥ १,२४.६८ ॥  
कुरुते काञ्चनं दिव्यमष्टलोहानि पार्वति ।  
तं पुनश्चूर्णयित्वा तु पुटयेद्भस्म जायते ॥ १,२४.६९ ॥  
सर्वव्याधिजयो देवि पलैकेन सुभक्षिते ।  
द्विपले ब्राह्ममायुष्यं त्रिपले वैष्णवं भवेत् ॥ १,२४.७० ॥  
चतुष्पले च पञ्चत्वमीशः पञ्चपले भवेत् ।  
षट्पले भक्षिते देवि सदाशिवतनुर्भवेत् ॥ १,२४.७१ ॥  
\[पञ्चमः प्रकारः\]  
सूतकं गन्धकं तारं मेषवल्लीवसा समा ।  
त्रिदिनं मर्दयेल्लक्षं वङ्गं पादेन लेपयेत् ॥ १,२४.७२ ॥  
अन्धमूषागतं ध्मातं वङ्गं स्तम्भयति क्षणात् ।  
\[षष्ठः प्रकारः, गन्धपिष्टिविधिः\]  
चूर्णितं गन्धकं देवि मर्कटीरसभावितम् ॥ १,२४.७३ ॥  
भावयेच्छतवाराणि जीवभस्म तु गच्छति ।  
दापयेन्मृण्मये पात्रे रसेन सह संयुतम् ॥ १,२४.७४ ॥  
तापयेद्रवितापेन मर्कटीरससंयुतम् ।  
गन्धकं ग्रसते सूतः पिष्टिका भवति क्षणात् ॥ १,२४.७५ ॥  
तिलपर्णीरसेनैव गन्धकं भावयेत्ततः ।  
सप्तवारांस्तु देवेशि छायाशुष्कं पुनःपुनः ॥ १,२४.७६ ॥  
शोधितं पातितं सूतं पलैकप्रमितं प्रिये ।  
मूषामध्ये विनिक्षिप्य नरेन्द्रीरससंयुतम् ॥ १,२४.७७ ॥  
जारयेद्वालुकायन्त्रे भावितं गन्धकं पुनः ।  
त्रुटि त्रुटि प्रदातव्यं गन्धकं च पुनः पुनः ॥ १,२४.७८ ॥  
अनेन क्रमयोगेन जायते गन्धपिष्टिका ।  
गन्धपाषाणचूर्णं तु कनकस्य रसेन तु ॥ १,२४.७९ ॥  
भावयेत्सप्तवारांस्तु स्त्रीरजेन तु सप्तधा ।  
शुद्धसूतपलैकं च खर्परे दापयेत्ततः ॥ १,२४.८० ॥  
भावितं गन्धकं दद्यान्नरपित्तेन संयुतम् ।  
दोलयेद्रवितापेन पिष्टिका भवति क्षणात् ॥ १,२४.८१ ॥  
गन्धकं सूक्ष्मचूर्णं तु चणकाम्लेन पार्वति ।  
भावयेत्सप्तवाराणि स्त्रीपुष्पेण च सप्तधा ॥ १,२४.८२ ॥  
द्रुतसूतकमध्ये तु कर्पूरं गन्धकं रसम् ।  
दापयेन्निक्षिपेद्गोष्ठे सप्ताहाद्गन्धपिष्टिका ॥ १,२४.८३ ॥  
\[गन्धकपिष्टीस्तंभनं वेधश्च\]  
कटुकोशातकीबीजं चाण्डालीकन्दमेव च ।  
स्तन्यक्षीरेण संपेष्य पिष्टिकां तेन लेपयेत् ॥ १,२४.८४ ॥  
पुटयेद्भूधरे यन्त्रे स्तम्भते नात्र संशयः ।  
हेमसम्पुटमध्ये तु समावर्तं तु कारयेत् ॥ १,२४.८५ ॥  
अष्टमांशेन तेनैव नागवेधं प्रदापयेत् ।  
षोडशांशेन तेनैव तारवेधं प्रदापयेत् ॥ १,२४.८६ ॥  
\[सप्तमः प्रकारः\]  
गन्धपिष्टिपलैकं तु नागपिष्टिपलाष्टकम् ।  
लेपयेन्नागपत्राणि छायायां शोषयेत्ततः ॥ १,२४.८७ ॥  
आटरूषकपिण्डेन नागपत्राणि लेपयेत् ।  
आरण्योत्पलकैर्देवि दापयेच्च पुटत्रयम् ॥ १,२४.८८ ॥  
तन्नागं म्रियते दिव्यं सिन्दूरारुणसप्रभम् ।  
तन्नागं पलमेकं तु शुल्बचूर्णपलाष्टकम् ॥ १,२४.८९ ॥  
वासकस्य रसेनैव प्रहरैकं तु मर्दयेत् ।  
मारयेत्पातनायन्त्रे शुल्बं तन्म्रियते क्षणात् ॥ १,२४.९० ॥  
षोडशांशेन तेनैव तारवेधं प्रदापयेत् ।  
जायते कनकं दिव्यं देवाभरणभूषणम् ॥ १,२४.९१ ॥  
या काचिद्गन्धपिष्टी तु आदौ नागं तु मारयेत् ।  
नागेन वेधयेच्छुल्बं शुल्बे तारं तु वेधयेत् ॥ १,२४.९२ ॥  
कनकं जायते दिव्यं सिद्धयोग उदाहृतः ।  
\[अष्टमः प्रकारः\]  
गन्धकं मधुसंयुक्तं हरबीजेन मर्दितम् ॥ १,२४.९३ ॥  
भूमिस्थं मासमेकं तु तारमायाति काञ्चनम् ।  
उद्वर्तनेन तेनैव सर्वकुष्ठविनाशनम् ॥ १,२४.९४ ॥  
घनेन सह संयुक्तं व्रणरोगविनाशनम् ।  
संवत्सरप्रयोगेण सहस्रायुर्भवेन्नरः ॥ १,२४.९५ ॥  
\[तालकबन्धः\]  
शुद्धसूतपलैकं तु पलैकं तालकस्य च ।  
एकीकृत्याथ संमर्द्य उन्मत्तकरसेन च ॥ १,२४.९६ ॥  
मारयेच्चक्रयन्त्रेण भस्मीभवति सूतकः ।  
अन्धमूषागतं ध्मातं खोटो भवति शोभनः ॥ १,२४.९७ ॥  
वङ्गं तारं च शुल्बं च क्रमशो वेधयेद्रसः ।  
शुद्धवङ्गपलैकं च पलैकं सूतकस्य च ॥ १,२४.९८ ॥  
द्वे पले तालकं चैतदुन्मत्तरसमर्दितम् ।  
मारयेत्पातनायन्त्रे धमनात्खोटतां नयेत् ॥ १,२४.९९ ॥  
श्वेताभ्रकस्य सत्त्वं च तारं तीक्ष्णं च माक्षिकम् ।  
अन्धमूषागतं ध्मातं खोटो भवति तत्क्षणात् ॥ १,२४.१०० ॥  
तत्खोटपलमेकं च पलैकं सूतकस्य च ।  
तालकस्य पलं सर्वमेकीकृत्याथ मर्दयेत् ॥ १,२४.१०१ ॥  
मारयेत्पातनायन्त्रे धमनात्खोटतां नयेत् ।  
\[अन्ये लघुबन्धाः\]  
शुद्धसूतपलैकं च पलैकं पन्नगस्य च ॥ १,२४.१०२ ॥  
पलद्वयं कुनट्याश्च सर्वमेकत्र मर्दयेत् ।  
मारयेत्पातनायन्त्रे धमनात्खोटतां नयेत् ॥ १,२४.१०३ ॥  
हेमपिष्टिपलैकं च पलैकं गन्धकस्य तु ।  
एकीकृत्याथ संमर्द्य धुत्तूरकरसेन च ॥ १,२४.१०४ ॥  
मारयेत्पातनायन्त्रे धमनात्खोटतां नयेत् ।  
कृष्णाभ्रकस्य सत्वं च कान्तं तीक्ष्णं च हाटकम् ॥ १,२४.१०५ ॥  
शुद्धं तारं च माक्षीकं समभागानि कारयेत् ।  
अन्धमूषागतं ध्मातं खोटो भवति तत्क्षणात् ॥ १,२४.१०६ ॥  
तत्खोटपलमेकं तु पलैकं सूतकस्य च ।  
पलद्वयं कुनट्याश्च सर्वमेकत्र मर्दयेत् ॥ १,२४.१०७ ॥  
मारयेत्पातनायन्त्रे धमनात्खोटतां नयेत् ।  
कृष्णाभ्रकपलैकं तु रसकस्य पलं तथा ॥ १,२४.१०८ ॥  
सूतकस्य पलैकं तु सर्वमेकीकृतं प्रिये ।  
उन्मत्तकरसेनैव मर्दयेत्प्रहरद्वयम् ॥ १,२४.१०९ ॥  
मर्दयेद्दिनमेकं वा टङ्कणेन समन्वितम् ।  
घुटिकां कारयेत्पश्चाच्छायाशुष्कं तु कारयेत् ॥ १,२४.११० ॥  
महावर्तिगतं ध्मातं खोटं भवति सूतकः ।  
तं खोटं शोधयेत्काचटङ्कणद्रवयोगतः ॥ १,२४.१११ ॥  
हेम्ना सह समावर्त्य सारणात्रयसारितम् ।  
सहस्रांशेन तेनैव शुल्बवेधं प्रदापयेत् ॥ १,२४.११२ ॥  
अनेन क्रमयोगेन कोटिवेधी भवेद्रसः ।  
बीजद्वयं पलाशस्य पलमेकं तु सूतकम् ॥ १,२४.११३ ॥  
जम्बीराम्लेन संमर्द्य छायाशुष्कं तु कारयेत् ।  
तुम्बीका मेघनादी च काकजङ्घा च भूलिका ॥ १,२४.११४ ॥  
स्तन्यं च तैः प्रलिप्तायां मूषायां चैव निक्षिपेत् ।  
धमयेत्खदिराङ्गारैः खोटो भवति चाक्षयः ॥ १,२४.११५ ॥  
पलाशतैले संमर्द्यं यावत्स्याद्द्रवपिष्टिका ।  
अन्धमूषागतं ध्मातं खोटो भवति तत्क्षणात् ॥ १,२४.११६ ॥  
पूर्वशुद्धेन सूतेन समहेम्ना च पार्वति ।  
गोलकं कारयेत्तेन मर्दयित्वा दृढं कृतम् ॥ १,२४.११७ ॥  
ब्रह्मवृक्षस्य बीजानि कार्पासास्थि विभीतकम् ।  
यवचिञ्चा च वन्ध्या च राजिका च समन्वितम् ॥ १,२४.११८ ॥  
सूक्ष्मपिण्डीकृतं सर्वं तेन लिप्त्वा तु गोलकम् ।  
पुटनैः सप्तभिर्देवि पिष्टिकास्तम्भनं भवेत् ॥ १,२४.११९ ॥  
बृहत्पुटं ततो दत्त्वा मूषायां तु धमेत्ततः ।  
समावर्त्य तु तं सूतं समहेम्ना नियोजितम् ॥ १,२४.१२० ॥  
शतांशेन तु चन्द्रार्कं वेधयेत्सुरवन्दिते ।  
पुनस्तेनैव योगेन पिष्टीस्तंभं तु कारयेत् ॥ १,२४.१२१ ॥  
सारयित्वा ततो हेम्ना वेधश्चैव सहस्रकः ।  
एवं लक्षाणि कोटिं च वेधयेत्क्रमयोगतः ॥ १,२४.१२२ ॥  
सप्तसंकलिकादूर्ध्वं कृत्वा वक्त्रं तु गोलकम् ।  
वर्षेणैकेन स भवेद्वलीपलितवर्जितः ॥ १,२४.१२३ ॥  
चाण्डालीराक्षसीपुष्पैरथ मध्वाज्यटङ्कणैः ।  
महारसाष्टमध्ये तमभ्रकं वापि योजयेत् ॥ १,२४.१२४ ॥  
नागवङ्गसमं सूतं हेमतारमथापि वा ।  
अभ्रकं द्रुतिसत्त्वं वा मर्दयेत्प्रहरद्वयम् ॥ १,२४.१२५ ॥  
छायाशुष्कं ततो गोलं मूकमूषागतं प्रिये ।  
दत्त्वा लघुपुटं ध्मातः खोटो भवति शोभनः ॥ १,२४.१२६ ॥  
रंभा वीरा स्नुहीक्षीरं कञ्चुकी यवचिञ्चिका ।  
दीनारी चैव गोरम्भा मीनाक्षी काकमाचिका ॥ १,२४.१२७ ॥  
एभिर्मर्दितसूतस्य पुनर्जन्म न विद्यते ।  
पूर्ववत्क्रमयोगेन खोटो भवति शोभनः ॥ १,२४.१२८ ॥  
विष्णुक्रान्ता च वक्राङ्काबला च तुलसी तथा ।  
महासोमाहिवल्ली च सूर्यावर्तं च सुन्दरि ॥ १,२४.१२९ ॥  
एभिस्तु मर्दितः सूतः पूर्ववत्खोटतां नयेत् ।  
स्नुहीक्षीरं च काञ्जीरं बीजानि कनकस्य च ॥ १,२४.१३० ॥  
कञ्चुकी लाङ्गली चेन्द्रवारुणी विषमुष्टिका ।  
पालाशमूलतोयं च मर्दयेत्तेन सूतकम् ॥ १,२४.१३१ ॥  
समहेम्नि समं सूतं पिष्टिकां कारयेद्बुधः ।  
महारसान्पिष्टिकार्धं मर्दयेदोषधीरसैः ॥ १,२४.१३२ ॥  
यामत्रयं मर्दयित्वा गोलकं कारयेद्बुधः ।  
पिष्टिकां बन्धयित्वा तु गन्धतैले विपाचयेत् ॥ १,२४.१३३ ॥  
अन्धमूषागतं गोलं छायाशुष्कं तु कारयेत् ।  
ततो लघुपुटं दत्त्वा खदिराग्नौ तु धामयेत् ॥ १,२४.१३४ ॥  
खोटवज्जायते देवि सह हेम्ना तु धामयेत् ।  
अक्षीणो मिलते हेम्नि समावर्तश्च जायते ॥ १,२४.१३५ ॥  
तत्क्षणादेव सूतस्य दिव्यदेहो भवेन्नरः ।  
वेधयेत्सर्वलोहानि रञ्जितः क्रामितो रसः ॥ १,२४.१३६ ॥  
समांशभक्षणे सूते मर्दयेदोषधीरसैः ।  
नष्टपिष्टं तु तं कृत्वा पूर्वयोगेन धामयेत् ॥ १,२४.१३७ ॥  
खोटस्तु जायते दिव्यः षोडशांशेन वेधकः ।  
बद्धः सङ्कलिकायोगाद्विध्येद्दशगुणोत्तरम् ॥ १,२४.१३८ ॥  
अथवा चूर्णबद्धस्तु विध्येद्दशगुणोत्तरम् ।  
मृगदूर्वा चन्द्रवल्ली पक्वबिम्बा तथैव च ॥ १,२४.१३९ ॥  
काङ्क्षीला करवीरं च बीजं चोन्मत्तकस्य च ।  
काकाण्डीपलसंयुक्तं मर्दयेत्सुरसुन्दरि ॥ १,२४.१४० ॥  
समहेम्नि समं सूतं पिष्टिकां कारयेद्बुधः ।  
अथवा सारयित्वा तु समेन समसूतकम् ॥ १,२४.१४१ ॥  
महारसपिष्टिकां च मर्दयेदोषधीरसैः ।  
यामत्रयं मर्दयित्वा गोलकं कारयेद्बुधः ॥ १,२४.१४२ ॥  
अन्धमूषागतं गोलं छायाशुष्कं तु कारयेत् ।  
ततो लघुपुटं दत्त्वा ध्मातः खोटो भवेत्प्रिये ॥ १,२४.१४३ ॥  
मृगदूर्वोत्तमासोमारसैः सूतकसारणम् ।  
मूलैस्त्रयाणां लाङ्गल्या रामठेन च हन्यते ॥ १,२४.१४४ ॥  
समेन हेम्ना संयुक्तं पिष्टिकां कारयेद्बुधः ।  
अथवा तारपिष्टिं च समसूतेन कारयेत् ॥ १,२४.१४५ ॥  
पूर्ववत्क्रमयोगेन खोटो भवति शोभनः ।  
अन्धमूषागतं भूमौ स्वेदयेत्कर्षकाग्निना ॥ १,२४.१४६ ॥  
अहोरात्रं त्रिरात्रं वा चूर्णबन्धं भवेत्ततः ।  
तच्चूर्णबन्धं कुरुते वेधं दशगुणोत्तरम् ॥ १,२४.१४७ ॥  
शूलिनीरससूतं च स्रोतोञ्जनसमन्वितम् ।  
पूर्ववत्पिष्टिकायोगात्खोटो भवति शोभनः ॥ १,२४.१४८ ॥  
स्रोतोञ्जनं सतगरं सृष्टित्रययुतं रसम् ।  
भवेद्वह्निसहः क्षिप्रं सूतकः सर्वकर्मकृत् ॥ १,२४.१४९ ॥  
हेमाभ्रं चैव ताराभ्रं शुल्बाभ्रं चाभ्रतीक्ष्णकम् ।  
वङ्गाभ्रं चैव नागाभ्रं सह सूतेन बन्धयेत् ॥ १,२४.१५० ॥  
यथालाभौषधीघृष्टं महारससमन्वितम् ।  
हेम्ना तारेण शुल्वेन तीक्ष्णवङ्गोरगैस्तथा ॥ १,२४.१५१ ॥  
एभिर्व्यस्तैः समस्तैर्वा पिष्टिं कृत्वा समे समाम् ।  
मारयेत्पूर्वविधिना गर्भयन्त्रे तुषाग्निना ॥ १,२४.१५२ ॥  
समांशं सूतकं दत्त्वा वारं वारं पुनः पुनः ।  
जायते विविधः खोटः कान्तबद्धो महारसः ॥ १,२४.१५३ ॥  
भवेत्सङ्कलिकायोगाद्वेधो दशगुणोत्तरः ।  
\[निगलबन्धः\]  
खोटः पोटस्तथा भस्म धूलीकल्पश्च पञ्चमः ॥ १,२४.१५४ ॥  
एते निगलयोगाभ्यां सर्वबन्धफलोदयः ।  
स्नुह्यर्कसंभवं क्षीरं बन्धबीजानि गुग्गुलुः ॥ १,२४.१५५ ॥  
सैन्धवं द्विगुणं दत्त्वा मर्दयेत विचक्षणः ।  
पिष्टिकाबन्धनं कृत्वा कल्केनानेन सुन्दरि ॥ १,२४.१५६ ॥  
बिल्वप्रमाणं कृत्वा तु मूषामतिदृढां शुभाम् ।  
ऊर्ध्वाधो लवणं दत्त्वा मूषामध्ये रसं क्षिपेत् ॥ १,२४.१५७ ॥  
मूषामध्ये प्रदातव्यं दग्धशङ्खादिचूर्णकम् ।  
मुखं तस्य दृढं बद्ध्वा लोणमृत्तिकया बुधः ॥ १,२४.१५८ ॥  
कारयेत्सन्धिलोणं च छायाशुष्कं तु कारयेत् ।  
उक्तो निगलबन्धोऽयं पुत्रस्यापि न कथ्यते ॥ १,२४.१५९ ॥  
तुषकर्षाग्निना भूमौ मृदुस्वेदं तु कारयेत् ।  
अहोरात्रं त्रिरात्रं वा पुटं दत्त्वा प्रयत्नतः ॥ १,२४.१६० ॥  
सुध्मातं खदिराङ्गारै रसेन्द्रं खोटतां नयेत् ।  
सौवीरं टङ्कणं काचं दत्त्वा दत्त्वा तु शोधयेत् ॥ १,२४.१६१ ॥  
अक्षीणो मिलते हेम्नि समावर्तश्च जायते ।  
समांशभक्षणं तत्तु शुद्धसूतेन कारयेत् ॥ १,२४.१६२ ॥  
धमयेत्पूर्वयोगेन रसेन्द्रं खोटतां नयेत् ।  
भवेत्सङ्कलिकायोगाद्वेधो दशगुणोत्तरः ॥ १,२४.१६३ ॥  
पलाशबीजनिर्यासं कोकिलोन्मत्तवारुणी ।  
शूलिनीरससंयुक्तं पेषयेत्सैन्धवान्वितम् ॥ १,२४.१६४ ॥  
पिष्टिकावेष्टनं कृत्वा निगलेन तु बन्धयेत् ।  
अभ्रकस्य तु पत्रेण वज्रार्कक्षीरसिन्धुना ॥ १,२४.१६५ ॥  
ताप्येन लोहकिट्टेन सिकतामृण्मयेन च ।  
एभिस्तु निगले बद्धः पारदीयो महारसः ॥ १,२४.१६६ ॥  
नातिक्रामति मर्यादा वेलामिव महोदधिः ।  
तैलार्कक्षीरकतकलाङ्गल्या निगलोत्तमः ॥ १,२४.१६७ ॥  
काकविट्ब्रह्मबीजानि लाङ्गली निगलोऽपरः ।  
वाकुची ब्रह्मबीजानि कर्कटास्थीनि सुन्दरि ॥ १,२४.१६८ ॥  
सामुद्रं शाम्बरं चैव लवणं निगलोत्तमः ।  
स्नुह्यर्कसम्भवं क्षीरं ब्रह्मबीजानि कारयेत् ॥ १,२४.१६९ ॥  
कनकस्य च बीजानि लोणाष्टेन च मर्दयेत् ।  
निगलोऽन्यस्तु गोजिह्वामूलानि स्त्रीरजोऽपरः ॥ १,२४.१७० ॥  
वाकुची ब्रह्मबीजानि स्नुह्यर्कक्षीरसैन्धवम् ।  
ज्वालिनी काकविष्ठा च प्रशस्तो निगलोत्तमः ॥ १,२४.१७१ ॥  
लवणं टङ्कणं क्षारं शिलातालकगन्धकम् ।  
तथाम्लवेतसं ताप्यं हिङ्गुलं समभागिकम् ॥ १,२४.१७२ ॥  
स्नुह्यर्कपयसा युक्तं पेषयेन्निगलोत्तमम् ।  
पिष्टिकां वेष्टयेदेषामेकेन निगलेन तु ॥ १,२४.१७३ ॥  
लोणमूषागतं प्राग्वत्खोटं कृत्वा तु वेधयेत् ।  
द्वितीयं गोलकं वक्ष्ये पिष्टिकास्तम्भमुत्तमम् ॥ १,२४.१७४ ॥  
द्विपदीरजमूत्रेण सैन्धवाभ्रं सगुग्गुलम् ।  
पिष्टीं संवेष्ट्य कल्केन मृदा तु पुनरष्टधा ॥ १,२४.१७५ ॥  
तुषकर्षाग्निना भूमौ मृदुस्वेदं तु कारयेत् ।  
अहोरात्रं त्रिरात्रं वा पूर्ववत्खोटतां नयेत् ॥ १,२४.१७६ ॥  
वाकुची ब्रह्मबीजानि गगनं विमलं मणिम् ।  
सौवर्चलं सैन्धवं च टङ्कणं गुग्गुलुं तथा ॥ १,२४.१७७ ॥  
द्विपदीरजसा मूत्रं सुश्लक्ष्णं तं च मर्दयेत् ।  
पिष्टीमावेष्ट्य कल्केन पूर्ववत्खोटतां नयेत् ॥ १,२४.१७८ ॥  
\[रसमूर्छाविधिः, प्रथमः प्रकारः\]  
अथ मूर्च्छां प्रवक्ष्यामि रसस्य परमेश्वरि ।  
बाह्लीकं सैन्धवं कन्या धूशरो लशुनं वचा ॥ १,२४.१७९ ॥  
मेघनादा काकमाची सर्वांशं मर्दयेद्रसम् ।  
श्लक्ष्णं तं गोलकं कृत्वा हिंगुना वेष्टयेद्बहिः ॥ १,२४.१८० ॥  
समेन लोणयन्त्रस्थं कृत्वा तद्विपचेद्दिनम् ।  
चण्डाग्निना स्वाङ्गशीतमधः पात्रे स्थितं रसम् ॥ १,२४.१८१ ॥  
चूर्णीभूतं समादाय सान्द्रद्विगुणवाससा ।  
बद्ध्वा सोमानले यन्त्रे ह्यथोर्ध्वं गन्धकं समम् ॥ १,२४.१८२ ॥  
दत्त्वा पचेत्पुनर्गन्धमेवं गन्धं तु षड्गुणम् ।  
जारयेत्स रसो देवि मूर्छितः सर्वरोगहा ॥ १,२४.१८३ ॥  
\[द्वितीयः प्रकारः\]  
गन्धकं नवसारं च शुद्धसूतसमं समम् ।  
यामं संमर्दयेच्छ्लक्ष्णं काचकूप्यां विनिक्षिपेत् ॥ १,२४.१८४ ॥  
सप्तमृत्कर्पटैर्लिप्त्वा कूपीं घर्मे विशोषयेत् ।  
कूपिकां वालुकायन्त्रे द्वादशप्रहरं पचेत् ॥ १,२४.१८५ ॥  
स रसो जायते देवि मूर्छितो रञ्जितो भवेत् ।  
\[तृतीयः प्रकारः\]  
रसार्धं गन्धकं मर्द्यं यामयुग्मं खरातपे ॥ १,२४.१८६ ॥  
ततः सितजयन्त्याश्च रसैः संमर्दयेत्त्र्यहम् ।  
ततस्तु गोलकं कृत्वा मूषायां संनिरोधयेत् ॥ १,२४.१८७ ॥  
शोषयित्वा धमेत्किंचित्संतप्तां तां जले क्षिपेत् ।  
तं रसेन्द्रं समादाय भावयेद्गोक्षुरद्रवैः ॥ १,२४.१८८ ॥  
मूर्छितो जायते सूतः सर्वरोगहरः शुभः ।  
\[बद्धरसलक्षणम्\]  
अक्षयश्च लघुद्रावी तेजस्वी निर्मलो गुरुः ॥ १,२४.१८९ ॥  
स्फुटनः पुनरावर्तो बद्धः सूतः स उच्यते ।  
\[जलूकाबन्धाः; मर्दनजलूका\]  
रसस्याष्टमभागं तु स्वर्णं वा नागमेव वा ॥ १,२४.१९० ॥  
श्लेष्मातकफलं पक्वं कोकिलाक्षकबीजकम् ।  
तिलपिण्याकचूर्णं च तप्तखल्वे विमर्दयेत् ॥ १,२४.१९१ ॥  
शाल्मल्याश्चैव पञ्चाङ्गं रसं तत्र विनिक्षिपेत् ।  
जलूका जायते यावत्तावन्मर्द्यात्ततः क्षिपेत् ॥ १,२४.१९२ ॥  
कर्पूरं वाकुचीतैलं सैन्धवं टङ्कणं कणाम् ।  
कपिकच्छुकरोमाणि तत्सर्वं पेषयेज्जलैः ॥ १,२४.१९३ ॥  
एतत्पूर्वजलूकां त्रिसप्ताहं तप्तखल्वके ।  
जलूका जायते दिव्या मर्दनाख्या सुरार्चिते ॥ १,२४.१९४ ॥  
नारीणामृतुकाले तु सा योज्या योनिगह्वरे ।  
मददर्पहरा तासां मदविह्वलकारका ॥ १,२४.१९५ ॥  
बाल्ये चाष्टाङ्गुला योज्या यौवने सा दशाङ्गुला ।  
द्वादशाङ्गुलिका योज्या प्रगल्भानां जलूकका ॥ १,२४.१९६ ॥  
यस्तु तां धारयेन्मूर्ध्नि वीर्यं तस्य स्थिरं भवेत् ।  
\[मन्मथजलूका\]  
रसेन्द्रस्याष्टमं भागं स्वर्णं वा नागमेव वा ॥ १,२४.१९७ ॥  
शाल्मलीत्वग्घस्तिकन्दनीलामूलमुनिच्छदम् ।  
एषां द्रवैस्तप्तखल्वे सर्वं मर्द्यमतन्द्रितः ॥ १,२४.१९८ ॥  
श्लेष्मातकफलं पक्वं कोकिलाक्षकबीजकम् ।  
सुपक्वबिल्वमज्जां च तस्मिन्क्षिप्त्वा विमर्दयेत् ॥ १,२४.१९९ ॥  
जलूका जायते यावत्कर्पूराद्यं च पूर्ववत् ।  
तस्मिन्क्षिप्त्वा त्रिसप्ताहं मर्दयेत्तप्तखल्वके ॥ १,२४.२०० ॥  
मन्मथाख्या जलूका स्यात्पूर्ववत्फलदायिनी ।  
\[कन्दर्पजलूका\]  
सूतकस्याष्टमं भागं हाटकं सीसमेव वा ॥ १,२४.२०१ ॥  
शुण्ठी भृङ्गी वरा क्षौद्री छागक्षीरघृतं गवाम् ।  
मूत्रं त्रिः सप्तदिवसं मर्दयेत्तप्तखल्वके ॥ १,२४.२०२ ॥  
जलूका जायते यावत्कर्पूराद्यं च पूर्ववत् ।  
एकविंशद्दिनं मर्द्यं जलूका जायते शुभा ॥ १,२४.२०३ ॥  
कन्दर्पाख्या सुरेशानि पूर्ववत्फलदायिनी ।  
\[मदनजलूका\]  
त्रिदिनं मर्दयेत्खल्वे सूतनिष्कचतुष्टयम् ॥ १,२४.२०४ ॥  
त्रिपलं चाम्रनिर्यासं स्तोकं स्तोकं विनिक्षिपेत् ।  
पयश्चैव महाशम्या दातव्यं मर्दनक्षमम् ॥ १,२४.२०५ ॥  
जलूका मदनाख्येयं जायते शुभदा नृणाम् ।  
रामाणां मददर्पाणां द्राविकाग्निघृतौ यथा ॥ १,२४.२०६ ॥  
पूर्ववत्क्रमयोगेन वीर्यस्तम्भकरं भवेत् ।  
नानावर्णं तथा स्वच्छं धृतं योनौ जलूकवत् ॥ १,२४.२०७ ॥  
बध्यते सूतको यस्तु जलूकाबन्धलक्षणम् ॥ १,२४.२०८ ॥


आक्, १, २५  
\[परिभाषा\]  
परिभाषां प्रवक्ष्यामि शृणु त्वं सावधानतः ।  
\[वैद्यभागः\]  
अर्धं सिद्धरसं देवि त्रिष्वेकं हेमभस्म च ॥ १,२५.१ ॥  
पादांशकं रूप्यभस्म षष्ठांशं ताम्रभस्म च ।  
अष्टमांशं हि कान्ताभ्रं कलांशं नवरत्नकम् ॥ १,२५.२ ॥  
रसेश्वरं समुद्दिश्य रसवैद्याय धीमते ।  
रसाचार्याय सिद्धाय दद्यादिष्टार्थसिद्धये ॥ १,२५.३ ॥  
\[कज्जली पङ्करसश्च\]  
धातुभिर्गन्धकाद्यैश्च निर्द्रवैर्मर्दितो रसः ।  
सुश्लक्ष्णः कज्जलाभोऽसौ कज्जली साभिधीयते ॥ १,२५.४ ॥  
सद्रवे मर्दितः सोऽपि इति पाकरसः स्मृतः ।  
\[पिष्टी\]  
अर्कांशतुल्याद्रसतोऽथ गन्धान्निष्कार्धतुल्यात्त्रुटिशोऽपि खल्वे ।  
अर्कातपे तीव्रतरे विमर्द्यात्पिष्टिर्भवेत्सा नवनीतरूपा ॥ १,२५.५ ॥  
खल्वे विमर्द्य गन्धेन दुग्धेन सह पारदम् ॥ १,२५.६ ॥  
पेषणात्पिष्टितां याति सा पिष्टीति मता परैः ।  
\[पातनपिष्टी\]  
चतुर्थांशसुवर्णेन रसेन कृतपिष्टिका ॥ १,२५.७ ॥  
भवेत्पातनपिष्टी सा तथा रूप्यादिभिः कृता ।  
\[हेमपिष्टी तारपिष्टी च\]  
रूप्यं वा जातरूपं वा रसगन्धादिभिर्हतम् ॥ १,२५.८ ॥  
समुत्थितं च बहुशः सा कृष्टी हेमतारयोः ।  
कृष्टीं क्षिप्त्वा सुवर्णान्ते न वर्णो हीयते तया ॥ १,२५.९ ॥  
स्वर्णकृष्ट्या कृतं बीजं रसस्य परिरञ्जनम् ।  
\[लोहकम्\]  
ताम्रं तीक्ष्णसमायुक्तं द्रुतं निक्षिप्य भूरिशः ॥ १,२५.१० ॥  
सगन्धे लिकुचद्रावे निर्गतं वरलोहकम् ।  
\[हेमरक्ती ताररक्ती च\]  
तेन रक्तीकृतं स्वर्णं हेमरक्तीत्युदाहृता ॥ १,२५.११ ॥  
निक्षिप्ता सा द्रुते स्वर्णे वर्णोत्कर्षविधायिनी ।  
तारस्य रञ्जनी चापि बीजरागविधायिनी ॥ १,२५.१२ ॥  
एवमेव प्रकर्तव्या ताररक्ती मनोहरा ।  
रञ्जनी खलु रूप्यस्य बीजानामपि रञ्जनी ॥ १,२५.१३ ॥  
\[चन्द्रानलदलम्\]  
मृतेन वा बद्धरसेन वान्यलोहेन वा साधितमन्यलोहम् ।  
सितं हि पीतत्वमुपागतं तद्दलं हि चन्द्रानलयोः प्रसिद्धम् ॥ १,२५.१४ ॥  
आभासमृतबन्धेन रसेन सह योजितम् ।  
साधितं वान्यलोहेन सितं पीतं हि तद्दलम् ॥ १,२५.१५ ॥  
\[अयोनागम्\]  
ताप्येन निहतं कान्तं सप्तवारं समुत्थितम् ।  
तद्द्वयं द्विपलं वाथ ताम्रभस्म पलद्वयम् ॥ १,२५.१६ ॥  
सर्वं निक्षिप्य मूषायां सप्तवारं धमेद्दृढम् ।  
तदयोनागमित्युक्तं साधकं देहलोहयोः ॥ १,२५.१७ ॥  
रसेन सारणायन्त्रे तदीया गुलिका कृता ।  
सा धृता वदने हन्ति मेहरोगानशेषतः ॥ १,२५.१८ ॥  
कुरुते दन्तदार्ढ्यं च दृशौ गृध्रदृशाविव ।  
तथान्यान् क्षेत्रजान्रोगान् रोगाञ्जत्रूर्ध्वसंभवान् ॥ १,२५.१९ ॥  
\[शुल्वनागम्\]  
माक्षिकेण हतं ताम्रं दशवारं समुत्थितम् ।  
तद्वद्विशुद्धनागं हि द्वितयं तच्चतुष्पलम् ॥ १,२५.२० ॥  
नीलाञ्जनहतं भूयः सप्तवारं समुत्थितम् ।  
इति संसिद्धमेतद्धि शुल्बनागं प्रकीर्तितम् ॥ १,२५.२१ ॥  
साधितस्तेन सूतेन्द्रो वदने विधृतो नृणाम् ।  
निहन्ति मासमात्रेण मेहव्यूहमशेषतः ॥ १,२५.२२ ॥  
पथ्याशनस्य वर्षेण पलितं वलिभिः सह ।  
गृध्रदृष्टिर्लसद्दृष्टिः सर्वारोग्यसमन्वितः ॥ १,२५.२३ ॥  
\[पिञ्जरी\]  
लोहं लोहान्तरे क्षिप्तं ध्मातं निर्वापितं द्रवे ।  
पाण्डुपीतप्रभं जातं पिञ्जरीत्यभिधीयते ॥ १,२५.२४ ॥  
\[चन्द्रार्कम्\]  
भागाः षोडश तारस्य तथा द्वादश भास्वतः ।  
एकत्रावर्तितास्ते तु चन्द्रार्कमिति कथ्यते ॥ १,२५.२५ ॥  
\[निर्वापहणम्\]  
धार्यलोहेऽन्यलोहश्चेत्प्रक्षिप्तो वङ्कनालतः ।  
निर्वापणं तु तत्प्रोक्तं वैद्यैर्निर्वाहणं खलु ॥ १,२५.२६ ॥  
क्षिपेन्निर्वाहणं द्रव्ये निर्वाह्ये समभागिकम् ।  
आवाप्यं वापनीयं च भागे दृष्टे च दृष्टवत् ॥ १,२५.२७ ॥  
\[वार्तितर (डेf.)\]  
मृतं तरति यत्तोये लोहं वारितरं हि तत् ।  
\[रेखापूर्ण (डेf.)\]  
अङ्गुष्ठतर्जनीघृष्टं यत्तद्रेखान्तरे विशेत् ॥ १,२५.२८ ॥  
मृतं लोहं तदुद्दिष्टं रेखापूर्णाभिधानतः ।  
\[निरुत्थभस्मलक्षणम्\]  
गुडगुञ्जासुखस्पर्शमध्वाज्यैः सह योजितम् ॥ १,२५.२९ ॥  
न याति प्रकृतिं ध्मानादपुनर्भवमुच्यते ।  
\[निरुत्थ\]  
लोहेन सह संयुक्तं ध्मातं रूप्येण चेल्लिहेत् ॥ १,२५.३० ॥  
तदा निरुत्थमित्युक्तं लोहं तदपुनर्भवम् ।  
एवं रूप्यं सताम्रं चेद्ध्मातं ताम्रे लगेन्न हि ॥ १,२५.३१ ॥  
तदा निरुत्थं मन्तव्यं रजतं च भिषग्वरैः ।  
\[बीजम्\]  
निर्वाहणविशेषेण तद्वद्वर्णं भवेद्यदा ॥ १,२५.३२ ॥  
मृदुलं चित्रसङ्काशं तद्बीजमिति कथ्यते ।  
\[उत्तारणम्\]  
इदमेव हि निर्दिष्टं वैद्यैरुत्तारणं खलु ॥ १,२५.३३ ॥  
संसृष्टलोहयोरेकलोहस्य परिनाशनम् ।  
\[ताडनम्\]  
प्रध्मातं वङ्कनालेन तत्ताडनमुदाहृतम् ॥ १,२५.३४ ॥  
\[धान्याभ्रम्\]  
चूर्णाभ्रं शालिसंयुक्तं वस्त्रबद्धं हि काञ्जिके ।  
निर्यातं मर्दनाद्वस्त्राद्धान्याभ्रमिति कथ्यते ॥ १,२५.३५ ॥  
\[सत्त्वम्\]  
क्षाराम्लद्रावकैर्युक्तं ध्मातमाकरकोष्ठके ।  
यस्ततो निर्गतः सारः सत्त्वमित्यभिधीयते ॥ १,२५.३६ ॥  
\[एककोलीसकः\]  
कोष्ठिकाशिखरापूर्णैः कोकिलाध्मानयोगतः ।  
मूषाकर्णमनुप्राप्तैरेककोलीशको मतः ॥ १,२५.३७ ॥  
\[स्वेदनाद्यर्हाः कोकिलाः\]  
शिखित्राः पावकोच्छिष्टा मृताङ्गाराश्च कोकिलाः ।  
कृष्णाङ्गाः कोकिलाश्चेति पर्यायास्ते परस्परम् ॥ १,२५.३८ ॥  
\[छर्चोअल्ःः wओओद्\]  
द्रावणे सत्त्वपाते च माधूकाः खादिराः शुभाः ।  
दुर्द्रावे वंशजापेस्तु स्वेदने बादराः शुभाः ॥ १,२५.३९ ॥  
\[हिङ्गुलाकृष्टरसः\]  
विद्याधराख्ययन्त्रस्थादार्द्रकद्रवमर्दितात् ।  
समाकृष्टो रसो योऽसौ हिङ्गुलाकृष्ट उच्यते ॥ १,२५.४० ॥  
\[घोषाकृष्टं वङ्गम्\]  
स्वल्पतालयुतं कांस्यं वङ्कनालेन ताडितम् ।  
मुक्तवङ्गं हि तत्ताम्रं घोषाकृष्टमुदाहृतम् ॥ १,२५.४१ ॥  
\[गुह्यनागम्\]  
पलविंशति नागस्य शुद्धस्य कृतचक्रिकम् ।  
रूपिकादुग्धसम्पिष्टशिलायां परिलेपितम् ॥ १,२५.४२ ॥  
शरावसंपुटे रुद्ध्वा पचेत्क्रोडपुटेन ताम् ।  
तावद्वारं पचेद्यत्नाद्यावद्भस्म प्रजायते ॥ १,२५.४३ ॥  
गुडगुग्गुलुगुञ्जाज्यटङ्कणैः परिमर्द्य तम् ।  
मूषामध्ये निरुध्याथ ध्मानादुत्थापितं पुनः ॥ १,२५.४४ ॥  
चक्रीं तेन पुनः कृत्वा पलप्रमितपारदैः ।  
लिप्त्वा लिम्पेत्सितार्कस्य पयसा शिलयापि च ॥ १,२५.४५ ॥  
पचेद्गजपुटैरेवं वाराणां खलु विंशतिः ।  
पुटे पुटे च नागस्य कुर्यादुत्थापनं खलु ॥ १,२५.४६ ॥  
नीलज्योतिर्द्रवैः सम्यग्दशवाराणि ढालयेत् ।  
इति सिद्धं हि तत्सीसं कर्षमात्रावशेषितम् ॥ १,२५.४७ ॥  
गुह्यनागाख्यया प्रोक्तं श्रेष्ठं रसरसायने ।  
निष्कमात्रं तु नागेऽस्मिन् लोहाख्ये या द्रुते सति ॥ १,२५.४८ ॥  
स्वतो लक्षगुणां हैमीं शलाकां ग्रसते ध्रुवम् ।  
लगेत्तैलप्रतप्तं तत्स्वर्णमुद्गिरति ध्रुवम् ॥ १,२५.४९ ॥  
गुह्यनागोऽयमुद्दिष्टः शक्तिस्वच्छन्दभैरवः ।  
\[वरनागम्\]  
तीक्ष्णं नीलाञ्जनोपेतं ध्मातं हि बहुशो दृढम् ॥ १,२५.५० ॥  
मृदु कृष्णं द्रुतद्रावं वरनागं तदुच्यते ।  
\[उत्थापनम्\]  
मृतस्य पुनरुद्भूतिः सा प्रोक्तोत्थापनाख्यया ॥ १,२५.५१ ॥  
\[ढालनम्\]  
द्रुतद्रव्यस्य निक्षेपो द्रवे तत्ढालनं मतम् ।  
\[चपलः\]  
त्रिंशत्पलमितं नागं भानुदुग्धेन मर्दितम् ॥ १,२५.५२ ॥  
विमृद्य पुटयेत्तावद्यावत्कर्षावशेषकम् ।  
न तत्पुटसहस्रेण क्षयमायाति सर्वदा ॥ १,२५.५३ ॥  
चपलोऽयं समादिष्टो वार्तिकैर्नागसम्भवः ।  
इत्थं हि चपलः कार्यो वङ्गस्यापि न संशयः ॥ १,२५.५४ ॥  
तत्स्पृष्टहस्तसंस्पृष्टः केवलो बध्यते रसः ।  
स रसो धातुवादेषु शस्यते न रसायने ॥ १,२५.५५ ॥  
अयं हि कर्पणाख्येन लोकनाथेन कीर्तितः ।  
भ्रामकाश्मरजः सूक्ष्मं पञ्चमांशसमन्वितम् ॥ १,२५.५६ ॥  
कुमारीमूलतोयेन मर्दयेदेकवासरम् ।  
शार्ङ्गेरीस्वरसे वापि दिनमेकमनारतम् ॥ १,२५.५७ ॥  
एवं भूनागधौतं च मर्दयेद्दिवसद्वयम् ।  
अथैकपलनागेन तावता त्रपुणापि च ॥ १,२५.५८ ॥  
दशनिष्करसेन्द्रेण श्लक्ष्णपिष्टं समाचरेत् ।  
योजयित्वाद्यकल्केन यथापूर्वं विमर्दयेत् ॥ १,२५.५९ ॥  
ततः शाणरसेन्द्रेण सत्त्वेन रसकस्य च ।  
पिष्टीं कृत्वा तु पूर्वेण पूर्वकल्कैश्च योजयेत् ॥ १,२५.६० ॥  
अथ प्रक्षाल्य सोष्णेन काञ्जिकेन प्रशोषयेत् ।  
पलार्धं शुद्धसस्येन अष्टगुञ्जारसेन च ॥ १,२५.६१ ॥  
विमर्द्य काञ्जिकैः कुर्यान्मरिचप्रमिता वटीः ।  
निरुध्य वज्रमूषायां सन्धिबन्धं विधाय च ॥ १,२५.६२ ॥  
शिखित्रैर्नवभिः सम्यग्भस्त्राभ्यां प्रधमेत्खलु ।  
ततो मूषागतं सत्त्वं समादाय समन्ततः ॥ १,२५.६३ ॥  
धमेत्प्रकटमूषायां वङ्कनालेन शोधयेत् ।  
दशशाणं हि तत्सत्वं भस्मना लवणेन च ॥ १,२५.६४ ॥  
सकाञ्जिकेन संपेष्य पुटयोगेन शोधयेत् ।  
त्रिनिष्कप्रमिते तस्मिन्पूर्वप्रोक्तेन भस्मना ॥ १,२५.६५ ॥  
अशीतिगुणितं नागं ध्मात्वा निर्वाहयेत्खलु ।  
इयता पूर्वसूतोऽसौ क्षीयते न कथंचन ॥ १,२५.६६ ॥  
चपलोऽयं समुद्दिष्टो लोकनाथेन शम्भुना ।  
अनेनापि रसः शीघ्रं पूर्ववद्बध्यते सुखम् ॥ १,२५.६७ ॥  
कारवल्लीजटाचूर्णैर्दशधा पुटितो हि सः ।  
भवेन्नागविनिर्मुक्तो ग्रासं गृह्णात्यशेषतः ॥ १,२५.६८ ॥  
सुखं प्रकटमूषायां भवेच्चातिगुणोत्तरः ।  
जीर्णग्रासो रसो ह्येषां देहलोहकरो भवेत् ॥ १,२५.६९ ॥  
\[भूनागधौतम्\]  
भूभुजङ्गशकृत्तोयैः प्रक्षाल्यापहृतं मलम् ।  
कृष्णवर्णं हि तत्प्रोक्तं धौताख्यं रसवादिभिः ॥ १,२५.७० ॥  
\[द्वन्द्वानम्\]  
द्रव्ययोर्मेलनं ध्मानाद्द्वंद्वानं परिकीर्तितम् ।  
\[भञ्जनी\]  
भागाद्रूप्याधिके क्षेपमनुवर्णसवर्णकम् ॥ १,२५.७१ ॥  
दलैर्वा वर्णिकाग्रासो भञ्जनी वादिनिर्मिता ।  
\[फुल्लिका\]  
पतङ्गीकल्कतो जाता लोहे तारत्वहेमता ॥ १,२५.७२ ॥  
दिनानि कतिचित्स्थित्वा यात्यसौ फुल्लिका मता ।  
\[पतङ्गीरागः\]  
रञ्जितार्धरसाल्लोहादन्यद्वा चिरकालतः ॥ १,२५.७३ ॥  
विनिर्याति स निर्दिष्टः पतङ्गीरागसंज्ञकः ।  
\[आवापः\]  
द्रुते द्रव्यान्तरक्षेपाल्लोहाद्यैः क्रियते हि यः ॥ १,२५.७४ ॥  
स आवापः प्रतीवापस्तदेवाच्छादनं मतम् ।  
\[अभिषेकः\]  
द्रुते वह्निस्थिते लोहे विरम्याष्टनिमेषकम् ॥ १,२५.७५ ॥  
सलिलस्य परिक्षेपः सोऽभिषेक इति स्मृतः ।  
नागं वा वङ्गं वा प्रद्राव्य निषेचयेच्छतं वारान् ॥ १,२५.७६ ॥  
उक्तद्रव्ये तद्द्रवताडनमेतद्धि सोऽभिषेकस्तु ।  
\[निर्वाप\]  
तप्तस्याप्सु परिक्षेपो निर्वापस्तपनं च तत् ॥ १,२५.७७ ॥  
प्रतिवाप्यादिकं कार्यं द्रुतलोहे सुनिर्मले ।  
\[शुद्धावर्तः\]  
यदा हुताशो दीप्तार्चिः शुक्लोत्थानसमन्वितः ॥ १,२५.७८ ॥  
शुद्धावर्तस्तदा ज्ञेयः स कालः सत्त्वनिर्गमे ।  
\[रेखावर्तः\]  
द्राव्यद्रव्यनिभा ज्वाला दृश्यते धमने यदा ॥ १,२५.७९ ॥  
द्रवस्योन्मुखता सेयं रेखावर्तः स कथ्यते ।  
\[स्वाङ्गशीतं वह्नि(बहिः)शीतं च\]  
वह्निस्थमेव शीतं यत्तदुक्तं स्वाङ्गशीतलम् ॥ १,२५.८० ॥  
अग्नेराकृष्टशीतं यद्वह्निशीतं तदीरितम् ।  
\[स्वेदनम्\]  
क्षाराम्लैरौषधैर्वापि डोलायन्त्रे स्थितस्य हि ॥ १,२५.८१ ॥  
पचनं स्वेदनाख्यं स्यान्मलशैथिल्यकारकम् ।  
\[मर्दनम्\]  
उद्दिष्टैरौषधैः सार्धं सर्वाम्लैः काञ्जिकैरपि ॥ १,२५.८२ ॥  
पेषणं मर्दनाख्यं स्याद्बहिर्मलविनाशनम् ।  
\[मूर्छनम्\]  
मर्दनादिष्टभैषज्यैर्नष्टपिष्टित्वकारकम् ॥ १,२५.८३ ॥  
तन्मूर्च्छनं हि वार्यद्रिभूजकञ्चुकनाशनम् ।  
\[नष्टपिष्टिः\]  
स्वरूपस्य विनाशेन पिष्टित्वापादनं हि यत् ॥ १,२५.८४ ॥  
विवृद्धिर्जितसूतेन नष्टपिष्टिः स उच्यते ।  
\[उत्थापनम्\]  
स्वेदतापादियोगेन स्वरूपापादनं पुनः ॥ १,२५.८५ ॥  
तदुत्थापनमित्युक्तं मूर्च्छाव्यापत्तिनाशनम् ।  
\[पातनम्\]  
उक्तौषधैर्मर्दितपारदस्य यन्त्रस्थितस्योर्ध्वमधश्च तिर्यक् ।  
निर्यापनं पातनसंज्ञयोक्तं वङ्गाहिसंपर्कजकञ्चुकघ्नम् ॥ १,२५.८६ ॥  
\[रोधनम्\]  
जलसैन्धवयुक्तस्य रसस्य दिवसत्रयम् ॥ १,२५.८७ ॥  
स्थितिराप्यायिनी कुम्भे योऽसौ रोधनमुच्यते ।  
\[नियमनम्\]  
रोधनाल्लब्धवीर्यस्य चपलत्वनिवृत्तये ॥ १,२५.८८ ॥  
क्रियते यो घटे स्वेदः प्रोक्तं नियमनं हि तत् ।  
\[दीपनम्\]  
धातुपाषाणमूलाद्यैः संयुक्तो घटमध्यतः ॥ १,२५.८९ ॥  
ग्रासार्थं त्रिदिनं स्वेदो दीपनं तन्मतं बुधैः ।  
\[ग्रासमानम्\]  
इयन्मानस्य सूतस्य भोज्यद्रव्यात्मिका मितिः ॥ १,२५.९० ॥  
इयतीत्युच्यते योऽसौ ग्रासमानमितीरितम् ।  
\[जारणा\]  
ग्रासस्य चारणं गर्भद्रावणं जारणं तथा ॥ १,२५.९१ ॥  
इति त्रिरूपा निर्दिष्टा जारणा वरवार्तिकैः ।  
ग्रासः पिण्डः परीणामस्तिस्रश्चाख्याः पराः पुनः ॥ १,२५.९२ ॥  
समुखा निर्मुखा चेति जारणा द्विविधा मता ।  
निर्मुखा जारणा प्रोक्ता बीजादानेन भागतः ॥ १,२५.९३ ॥  
\[समुखजारणा\]  
शुद्धं स्वर्णं च रूप्यं च बीजमित्यभिधीयते ।  
चतुःषष्ट्यंशतो बीजप्रक्षेपो मुखमुच्यते ॥ १,२५.९४ ॥  
एवं कृते रसो ग्रासलोलुपो मुखवान् भवेत् ।  
कठिनान्यपि लोहानि क्षमो भवति भक्षितुम् ॥ १,२५.९५ ॥  
इयं हि समुखी प्रोक्ता जारणामृतजारणा ।  
\[निर्मुखचारणा\]  
दिव्यौषधिसमायोगात्स्थितः प्रकटकोष्ठिषु ॥ १,२५.९६ ॥  
भुङ्क्ते निखिललोहाद्यान्योऽसौ राक्षसवक्त्रवान् ।  
\[चारणा\]  
रसस्य जठरे ग्रासक्षेपणं चारणा मता ॥ १,२५.९७ ॥  
\[गर्भद्रुतिः\]  
ग्रस्तस्य द्रावणं गर्भे गर्भद्रुतिरुदाहृता ।  
\[बाह्यद्रुतिः\]  
बहिरेव द्रुतीकृत्य घनसत्वादिकं खलु ॥ १,२५.९८ ॥  
जारणाय रसेन्द्रस्य सा बाह्यद्रुतिरुच्यते ।  
\[द्रुति (सुब्स्तन्चे)\]  
निर्लेपित्वं द्रवत्वं च तेजस्त्वं लघुता तथा ॥ १,२५.९९ ॥  
असंयोगश्च सूतेन पञ्चधा द्रुतिलक्षणम् ।  
\[द्रुति (प्रोचेस्स्)\]  
औषधाज्यादियोगेन लोहधात्वादिकं सदा ॥ १,२५.१०० ॥  
उत्तिष्ठते द्रवाकारा सा द्रुतिः परिकीर्तिता ।  
\[जारणा\]  
द्रुतग्रासपरीणामो बिडयन्त्रादियोगतः ॥ १,२५.१०१ ॥  
जारणेत्युच्यते तस्याः प्रकाराः सन्ति कोटिशः ।  
\[विडम्\]  
क्षारैरम्लैश्च गन्धाद्यैर्मूत्रैः सपटुभिस्तथा ॥ १,२५.१०२ ॥  
रसग्रासस्य जीर्णार्थं तद्बिडं परिकीर्तितम् ।  
\[रञ्जनम्\]  
संसिद्धबीजसत्त्वादिजारणेन रसस्य हि ॥ १,२५.१०३ ॥  
पीतादिरागजननं रञ्जनं समुदीरितम् ।  
\[सारणा\]  
सूते सतैलयन्त्रस्थे स्वर्णादिक्षेपणं हि यत् ॥ १,२५.१०४ ॥  
वेधाधिक्यकरं लोहे सारणा सा प्रकीर्तिता ।  
\[वेधः\]  
व्यवायिभेषजोपेतो द्रव्ये क्षिप्तो रसः खलु ॥ १,२५.१०५ ॥  
वेध इत्युच्यते तज्ज्ञैः स चानेकविधः स्मृतः ।  
\[वेधभेदाः\]  
लेपः क्षेपश्च कुन्तश्च शब्दाख्यो धूमसंज्ञकः ॥ १,२५.१०६ ॥  
\[लेपवेधः\]  
लेपेन कुरुते लोहं स्वर्णं वा रजतं तथा ।  
लेपवेधः स विज्ञेयः पुटमत्र च सौकरम् ॥ १,२५.१०७ ॥  
\[क्षेपवेधः\]  
प्रक्षेपणं द्रुते लोहे वेधः स्यात्क्षेपसंज्ञकः ।  
\[कुन्तवेधः\]  
संदंशधृतसूतेन द्रुतद्रव्याहतिश्च यः ॥ १,२५.१०८ ॥  
सुवर्णत्वादिकरणः कुन्तवेधः स उच्यते ।  
\[धूपवेधः\]  
वह्नौ धूमायमानेऽन्तःप्रक्षिप्तरसधूमतः ॥ १,२५.१०९ ॥  
स्वर्णाद्यापादनं लोहे धूमवेधः स ईरितः ।  
\[शब्दवेधः\]  
मुखस्थिते रसे नाल्या लोहस्य धमनात्खलु ॥ १,२५.११० ॥  
स्वर्णरूप्यत्वजननं शब्दवेधः स कीर्तितः ।  
\[उत्पाटनम्\]  
पिण्डद्रव्यस्य सूतेन कालुष्यादिनिवारणम् ॥ १,२५.१११ ॥  
प्रकाशनं च वर्णस्य तदुत्पाटनमीरितम् ।  
\[स्वेदनम्\]  
क्षाराम्लैरौषधैः सार्धं भाण्डे रुद्ध्वातियत्नतः ॥ १,२५.११२ ॥  
भूमौ निखन्यते यत्तत्स्वेदनं समुदीरितम् ।  
\[संन्यासः\]  
रसस्यौषधयुक्तस्य भाण्डे रुद्धस्य यत्नतः ॥ १,२५.११३ ॥  
सदाग्नियुतचुल्ल्यन्तःक्षेपः संन्यास उच्यते ।  
\[स्वेदनसंन्यासगुणाः\]  
द्वावेतौ स्वेदसंन्यासौ रसराजस्य निश्चितम् ॥ १,२५.११४ ॥  
गुणप्रभावजननौ शीघ्रव्याप्तिकरौ तथा ॥ १,२५.११५ ॥


आक्, १, २६  
\[यन्त्राणि\]  
रसो नियन्त्र्यते येन यन्त्रं तदिति कथ्यते ।  
\[१. खल्वयन्त्रम्\]  
खल्वयन्त्रं द्विधा प्रोक्तं मर्दनादिककर्मणि ॥ १,२६.१ ॥  
खल्वं लोहमयं देवि पाषाणोत्थमथापि वा ।  
खल्वयोग्या शिला नीला श्यामा स्निग्धा दृढा गुरुः ॥ १,२६.२ ॥  
खल्वयन्त्रं द्विधा प्रोक्तं रसादिमुखमर्दने ।  
षोडशाङ्गुलिकोत्सेधा नवाङ्गुलिसुविस्तरा ॥ १,२६.३ ॥  
चतुर्विंशाङ्गुलीदीर्घघर्षणी द्वादशाङ्गुला ।  
विंशत्यङ्गुलदीर्घा वा स्यादुत्सेधे दशाङ्गुला ॥ १,२६.४ ॥  
खल्वप्रमाणं तज्ज्ञेयं श्रेष्ठं स्याद्रसमर्दने ।  
षोडशाङ्गुलविस्तारः खल्वो भवति वर्तुलः ॥ १,२६.५ ॥  
चतुरङ्गुलनिम्नं च मध्येऽतिमसृणीकृतम् ।  
मर्दनी चिपिटाधस्तात्सुग्रहा च शिखोपरि ॥ १,२६.६ ॥  
अयं हि वर्तुलः खल्वो मर्दनेऽतिसुखप्रदः ।  
अयसा कान्तलोहेन लोहखल्वमपीदृशम् ॥ १,२६.७ ॥  
अधस्ताद्द्रोणिका कार्या वह्निप्रज्वालनोचिता ।  
उत्सेधेन नवाङ्गुलः खलु कलातुल्याङ्गुलायामवान् विस्तारेण नवाङ्गुलो रसमितैर्निम्नैस्तथैवाङ्गुलैः ।  
कण्ठे द्व्यङ्गुलविस्तरोऽतिमसृणो द्रोणार्धचन्द्राकृतिर्घर्षश्चैव दशाङ्गुलश्च तदिदं खल्वाख्ययन्त्रं मतम् ॥ १,२६.८ ॥  
अस्मिन्पञ्चपलः सूतो मर्दनीयो विशुद्धये ॥ १,२६.९ ॥  
तत्तदौचित्ययोगेन खल्वेष्वन्येषु शोधयेत् ।  
\[तप्तखल्वः\]  
लोहे नवाङ्गुलः खल्वो निम्नश्चैव षडङ्गुलः ॥ १,२६.१० ॥  
मर्दकोऽष्टाङ्गुलश्चैव तप्तखल्वाभिधो ह्ययम् ।  
कृत्वा खल्वाकृतिं चुल्लीमङ्गारैः परिपूर्य ताम् ॥ १,२६.११ ॥  
तस्मिन्निवेश्य तं खल्वं पार्श्वे भस्त्रिकया धमेत् ।  
तस्मिन्विमर्दिता पिष्टिः क्षाराम्लैश्च सुसंयुता ॥ १,२६.१२ ॥  
प्रद्रवत्यतिवेगेन स्वेदिता नात्र संशयः ।  
कृतः कान्तायसा सोऽयं भवेत्कोटिगुणो रसः ॥ १,२६.१३ ॥  
\[२. खवलभीयन्त्रम् (वलभीयन्त्रं वा)\]  
यन्त्रे लोहमये पात्रे पार्श्वयोर्वलयद्वयम् ।  
तादृक्स्वल्पतरं पात्रं वलयद्योतकोष्ठकम् ॥ १,२६.१४ ॥  
पूर्वपात्रोपरि न्यस्य स्वल्पपात्रोपरि क्षिपेत् ।  
रसं संमूर्छितं स्थूलपात्रमापूर्य काञ्जिकैः ॥ १,२६.१५ ॥  
द्वियामं स्वेदयेदेवं रसोत्थापनहेतवे ।  
तत्स्यात्खवलभीयन्त्रं रससाद्गुण्यकारकम् ॥ १,२६.१६ ॥  
सूक्ष्मकान्तमये पात्रे रसः स्याद्गुणवत्तरः ।  
\[३. ऊर्ध्वपातनयन्त्रम्\]  
अष्टाङ्गुलमिता सम्यक्वर्तुला चिपिटा तले ॥ १,२६.१७ ॥  
चतुरङ्गुलतः कण्ठादधो द्रोण्या समन्विता ।  
चतुरङ्गुलविस्तारा निम्नया दृढबद्धया ॥ १,२६.१८ ॥  
तद्विधा च घटी मूले षोडशाङ्गुलविस्तृता ।  
नवाङ्गुलकविस्तारकर्णेन च समन्विता ॥ १,२६.१९ ॥  
पूर्वे घटे रसं क्षिप्त्वा न्युब्जां दद्यात्परां घटीम् ।  
सोर्ध्वं निम्ना च परितो दृढपालिकयान्विता ॥ १,२६.२० ॥  
पाल्यां द्रोण्यां क्षिपेत्तोयं पावकं ज्वालयेदधः ।  
ऊर्ध्वपातनयन्त्रं हि नन्दिना परिकीर्तितम् ॥ १,२६.२१ ॥  
\[४. अधःपातनयन्त्रम्\]  
उपरिष्टात्तु तत्स्थाल्यां क्षिपेदन्यामधोमुखीम् ।  
स्थालिकां चिपिटीभूतां तलान्तर्लिप्तपारदाम् ॥ १,२६.२२ ॥  
क्षिप्त्वा तत्पङ्किले गर्ते ज्वालयेन्मूर्ध्नि पावकम् ।  
अधःपातनयन्त्रं हि तदेतत्परिकीर्तितम् ॥ १,२६.२३ ॥  
\[५. तिर्यक्पातनयन्त्रम्\]  
क्षिपेद्रसं घटे दीर्घे नताधोनालसंयुते ।  
तन्नालं निक्षिपेदन्यघटकुक्ष्यन्तरे खलु ॥ १,२६.२४ ॥  
तत्र रुद्ध्वा मृदा सम्यग्वदने घटयोरधः ।  
अधस्ताद्रसकुम्भस्य ज्वालयेत्तीव्रपावकम् ॥ १,२६.२५ ॥  
इतरस्मिन् घटे तोयं प्रक्षिपेत्स्वादुशीतलम् ।  
तिर्यक्पातनमेतद्धि वार्तिकैरभिधीयते ॥ १,२६.२६ ॥  
पातनात्रितयस्योक्तं यन्त्राणां त्रितयं खलु ।  
पातनैश्च विना सूतो नितरां दोषमृच्छति ॥ १,२६.२७ ॥  
त्रिभिरेवोर्ध्वपातैः स कस्माद्दोषैर्न मुच्यते ।  
द्विविभागेन विपाकेन द्रव्यानन्योन्ययोगतः ॥ १,२६.२८ ॥  
पात्रान्तरपरिक्षेपाद्गुणाः स्युर्विविधाः खलु ।  
खण्डान्युलूखलांभोभिस्तण्डुलास्युर्जलोज्झिताः ॥ १,२६.२९ ॥  
पातनैव महाशुद्धिस्तण्डुली परिकीर्तिता ।  
\[६. कच्छपयन्त्रम्\]  
विशालवदने भाण्डे तोयपूर्णे निवेशयेत् ॥ १,२६.३० ॥  
अपरं पृथुलं सम्यक्प्रतरस्तस्य मध्यमे ।  
आलवालं बिडैः कृत्वा तन्मध्ये पारदं क्षिपेत् ॥ १,२६.३१ ॥  
ऊर्ध्वाधश्च बिडं दत्त्वा मल्लेनारुध्य यत्नतः ।  
पुटमौचित्ययोगेन दीयते तन्निगद्यते ॥ १,२६.३२ ॥  
यन्त्रं कच्छपसंज्ञं हि तदुक्तं रसजारणे ।  
\[७. आन्तरालिकयन्त्रम्\]  
कृत्वा लोहमयीं मूषां वर्तुलाधारकारिणीम् ॥ १,२६.३३ ॥  
वितस्त्या समितां कान्तलोहेन परिनिर्मिताम् ।  
मुण्डलोहोद्भवां वापि कण्ठाधो द्व्यङ्गुलादधः ॥ १,२६.३४ ॥  
द्व्यङ्गुलं वलयं दद्यान्मध्यदेशे च कण्ठतः ।  
पिधानधारकं चिञ्चापत्रविस्तीर्णकङ्कणम् ॥ १,२६.३५ ॥  
पिधानमन्तराविष्टं सशिखं श्लिष्टसन्धिकम् ।  
तले प्रविहतच्छिद्रं भाण्डं कृत्वा ह्यधोमुखम् ॥ १,२६.३६ ॥  
यन्त्रेणालम्बयेन्मूर्ध्नि निरुध्य च विशोष्य च ।  
स्थालीकण्ठं ततो दद्यात्पुटानलविधारणम् ॥ १,२६.३७ ॥  
एवंरूपं भवेद्यन्त्रमान्तरालिकसंज्ञकम् ।  
अनेन जारयेद्गन्धं द्रुतिं गर्भकृतामपि ॥ १,२६.३८ ॥  
\[८. तापिकायन्त्रम्\]  
तापीमूषां मृदा कृत्वा दृढां चारत्निमात्रिकाम् ।  
सुदृढां मध्यदेशे च द्व्यङ्गुलच्छिद्रसंयुताम् ॥ १,२६.३९ ॥  
कान्तलोहमयीं खारीं दद्याद्द्रव्यस्य चोपरि ।  
तापिकां पूरयेच्छुद्धसिकताभिः समन्ततः ॥ १,२६.४० ॥  
तां च चुल्ल्यां समारोप्य क्षेपं क्षेपं बिडद्रवम् ।  
पादाङ्गुष्ठमितां ज्वालां ज्वालयेदनलं ततः ॥ १,२६.४१ ॥  
लोहाभ्रकादिकं सर्वं रसस्योपरि जारयेत् ।  
तापिकायन्त्रमित्युक्तं सुकरं रसजारणे ॥ १,२६.४२ ॥  
\[९. गर्भयन्त्रम्\]  
स्थाल्यां विनिक्षिप्य रसादिवस्तु स्वर्णादि खोर्यां प्रविधाय भूयः ।  
अम्लेन चोर्ध्वं लवणानि दत्त्वा चुल्ल्यां पचेत्तत्प्रतिगर्भयन्त्रम् ॥ १,२६.४३ ॥  
\[गर्भयन्त्र\]  
खोरीमल्लं ततः स्थालीं निरुन्ध्यादतियत्नतः ।  
स्थाल्यां मल्लेन वा खोर्यां क्षिप्त्वा वस्तु निरुध्य च ॥ १,२६.४४ ॥  
क्षिप्त्वा पट्टादिकं रुद्ध्वा पाकः स्याद्गर्भयन्त्रकम् ।  
\[१०. पालिकायन्त्रम्\]  
चषकं वर्तुलं लोहं विनताग्रोर्ध्वदण्डकम् ॥ १,२६.४५ ॥  
एतद्धि पालिकायन्त्रं बलिजारणहेतवे ।  
\[११. घटीयन्त्रम्\]  
चतुःप्रस्थजलाधारं चतुरङ्गुलकाननम् ॥ १,२६.४६ ॥  
घटीयन्त्रमिदं प्रोक्तं तदाप्यायनके स्मृतम् ।  
\[१२. इष्टिकायन्त्रम्\]  
विधाय वर्तुलं गर्तं मल्लमत्र निधाय च ॥ १,२६.४७ ॥  
विनिधायेष्टकां तत्र मध्यगर्तवतीं शुभाम् ।  
गर्तस्य परितः कुर्यात्पालिकामङ्गुलोच्छ्रयाम् ॥ १,२६.४८ ॥  
तत्र सूतं विनिक्षिप्य गर्तास्ये वसनं क्षिपेत् ।  
निक्षिपेद्गन्धकं तत्र मल्लेनास्यं निरुध्य च ॥ १,२६.४९ ॥  
मल्लपालिकयोर्मध्ये मृदा सम्यङ्निरुध्य च ।  
वनोत्पलैः पुटं देयं कपोताख्यं न चाधिकम् ॥ १,२६.५० ॥  
इष्टिकायन्त्रमेतत्स्याद्गन्धकं तेन जारयेत् ।  
\[१३. विद्याधरयन्त्रम्\]  
स्थालिकोपरि विन्यस्य स्थालीं सम्यङ्निरुध्य च ॥ १,२६.५१ ॥  
ऊर्ध्वस्थाल्यां जलं क्षिप्त्वा वह्निं प्रज्वालयेदधः ।  
एतद्विद्याधरं यन्त्रं हिङ्गुलाकृष्टिहेतवे ॥ १,२६.५२ ॥  
\[१४. डमरुकयन्त्रम्\]  
यन्त्रं स्थाल्युपरि स्थालीं न्युब्जां दत्त्वा निरुध्यते ।  
यन्त्रं डमरुकाख्यं तद्रसबन्धकृते हितम् ॥ १,२६.५३ ॥  
\[१५. नाभियन्त्रम्\]  
मल्लमध्ये चरेद्गर्तं तत्र सूतं सगन्धकम् ।  
गर्तस्य परितः कुड्यं प्रकुर्यात्त्र्यङ्गुलोच्छ्रितम् ॥ १,२६.५४ ॥  
ततश्चाच्छादयेत्सम्यग्गोस्तनाकारमूषया ।  
सम्यक्तोयमृदा रुद्ध्वा सम्यगत्रोच्यमानया ॥ १,२६.५५ ॥  
\[जलमृत्स्ना\]  
लेहवत्कृतबर्बूरक्वाथेन परिमिश्रितम् ।  
जीर्णकिट्टरजः सूक्ष्मं गुडचूर्णैः समन्वितम् ॥ १,२६.५६ ॥  
इयं हि जलमृत्प्रोक्ता दुर्भेद्या सलिलैः खलु ।  
\[वह्निमृत्स्ना\]  
खटिकापटुकिट्टैश्च महिषीदुग्धमर्दितैः ॥ १,२६.५७ ॥  
वह्निमृत्सा भवेद्घोरवह्नितापसहा खलु ।  
एतयोर्मृत्स्नयो रुद्धो न गन्तुं क्षमते रसः ॥ १,२६.५८ ॥  
\[नाभियन्त्र (चोन्त्.)\]  
ततो जलं विनिक्षिप्य वह्निं प्रज्वालयेदधः ।  
नाभियन्त्रमिदं प्रोक्तं नन्दिना तत्त्ववेदिना ॥ १,२६.५९ ॥  
अनेन जीर्यते सूते निर्धूमः शुद्धगन्धकः ।  
\[१६. ग्रस्तयन्त्रम्\]  
मूषा मूषोदराविष्टा आद्यन्तसमवर्तुला ॥ १,२६.६० ॥  
चिपिटा च तले प्रोक्तं ग्रस्तयन्त्रं मनीषिभिः ।  
सूतेन्द्रबन्धनार्थं हि रसविद्भिरुदीरितम् ॥ १,२६.६१ ॥  
\[१७. तुलायन्त्रम्\]  
वृन्ताकाकारमूषे द्वे तयोः कण्ठादधः खलु ।  
प्रादेशमात्रां नलिकामृज्वीं लग्नां सगन्धकाम् ॥ १,२६.६२ ॥  
तत्रैकस्यां क्षिपेत्सूतमन्यस्यां गन्धचूर्णकम् ।  
निरुध्य मूषयोर्वक्त्रं वालुकायन्त्रके क्षिपेत् ॥ १,२६.६३ ॥  
अधोऽग्निं ज्वालयेदेतत्तुलायन्त्रमुदाहृतम् ।  
शिलातालकगन्धाश्मजारणाय प्रकीर्तितम् ॥ १,२६.६४ ॥  
\[१८. स्थालीयन्त्रम्\]  
स्थाल्यां ताम्रादि निक्षिप्य मल्लेनास्यं निरुध्य च ।  
पच्यते स्थालिसंस्थं यत्स्थालीयन्त्रमिति स्मृतम् ॥ १,२६.६५ ॥  
\[१९ कोष्ठिकायन्त्रम्\]  
स्थूलभाण्डोदरस्यान्तर्वालुकां निक्षिपेच्छुभाम् ।  
वितस्तिप्रमितोत्सेधां ततस्तत्र निवेशयेत् ॥ १,२६.६६ ॥  
सुपक्वां मृण्मयीं कोष्ठीं द्वादशाङ्गुलकोच्छ्रयाम् ।  
षडङ्गुलकविस्तीर्णां मध्येऽतिमसृणीकृताम् ॥ १,२६.६७ ॥  
पञ्चाङ्गुलपिधानं च तीक्ष्णाग्रं मुकुलीकृतम् ।  
न न्यूनं नाधिकं कोष्ठे कण्ठतो मसृणा बहिः ॥ १,२६.६८ ॥  
कोष्ठ्यां च निक्षिपेद्गन्धं षट्पलं श्लक्ष्णचूर्णितम् ।  
ततस्त्रैपादिकीं लौहीं निवेश्य च स्थिरीकृताम् ॥ १,२६.६९ ॥  
तस्यां च विन्यसेत्खोरीं लौहीं वा कान्तलोहजाम् ।  
तस्यां सूतं क्षिपेच्छुद्धं पलविंशतिमानतः ॥ १,२६.७० ॥  
टङ्कगन्धकसूतं च भावयेल्लशुनद्रवैः ।  
अधःशिखेन पूर्वोक्तपिधानेन पिधाय च ॥ १,२६.७१ ॥  
संधिबन्धं प्रकुर्वीत सुधामृत्स्नागुडादिभिः ।  
सन्धिबन्धे विशुष्के च क्षिपेदुपरि वालुकाम् ॥ १,२६.७२ ॥  
भाण्डवक्त्रं निरुध्याथ ज्वालयेत्तदधोऽनलम् ।  
एवं यामत्रयं यावत्ततो गन्धकसम्भवः ॥ १,२६.७३ ॥  
पिधानलग्नधूमोऽसौ गलित्वा निपतेद्रसे ।  
एवं च षड्गुणं गन्धं भुक्त्वा सूतोऽरुणो भवेत् ॥ १,२६.७४ ॥  
करोति कल्पनिर्दिष्टान्विशिष्टानखिलान्गुणान् ।  
कोष्ठिकायन्त्रमेतद्धि नन्दिना परिकीर्तितम् ॥ १,२६.७५ ॥  
\[२०. वालुकायन्त्रम्\]  
पञ्चाढवालुकाचूर्णं भाण्डे निक्षिप्य यत्नतः ।  
पच्यते रसगोलाद्यं वालुकायन्त्रकं हि तत् ॥ १,२६.७६ ॥  
\[२१. लवणयन्त्रम्\]  
एवं लवणनिक्षेपात्प्रोक्तं लवणयन्त्रकम् ।  
\[२२. धूपयन्त्रम्\]  
विधायाष्टाङ्गुलं पात्रं लोहमष्टांगुलोच्छ्रयम् ॥ १,२६.७७ ॥  
कण्ठाधो द्व्यङ्गुले देशे जाताधारं च तत्र च ।  
तिर्यग्लोहशलाकां च तस्मिंस्तिर्यग्विनिक्षिपेत् ॥ १,२६.७८ ॥  
तनूनि स्वर्णपत्राणि तस्यामुपरि विन्यसेत् ।  
पात्राधो निक्षिपेद्धूपं वक्ष्यमाणमिहैव हि ॥ १,२६.७९ ॥  
तत्पात्रं न्युब्जपात्रेण छादयेदपरेण हि ।  
मृदा विलिप्य सन्धिं च वह्निं प्रज्वालयेदधः ॥ १,२६.८० ॥  
तेन कृष्णानि पत्राणि हतान्युक्तविधानतः ।  
रसश्चरति वेगेन द्रुतिं गर्भे द्रवन्ति च ॥ १,२६.८१ ॥  
गन्धालकशिलानां हि कज्जल्या वा मृताहिना ।  
धूपनं स्वर्णपत्राणां परमं परिकीर्तितम् ॥ १,२६.८२ ॥  
तारार्थं तारपत्राणि मृतवङ्गेन धूपयेत् ।  
धूपयेच्च यथायोगं रसैरुपरसैरपि ॥ १,२६.८३ ॥  
धूपयन्त्रमिदं प्रोक्तं जारणाद्रव्यशोधने ।  
\[२३. कन्दुकयन्त्रम्\]  
स्थूलस्थाल्यां द्रवं क्षिप्त्वा वासो बद्ध्वा मुखे दृढम् ॥ १,२६.८४ ॥  
तत्र स्वेद्यं विनिक्षिप्य मृदास्यं प्रपिधाय च ।  
अधस्ताज्ज्वालयेदग्निं यन्त्रं तत्कन्दुकाह्वयम् ॥ १,२६.८५ ॥  
\[२४. ढेकीयन्त्रम्\]  
भाण्डकण्ठादधश्छिद्रे वेणुनालं विनिक्षिपेत् ।  
कान्तकांस्यपात्रद्वयं कृत्वा सम्पुटं जलगर्भितम् ॥ १,२६.८६ ॥  
नालास्यं तत्र संयोज्यं दृढं तच्चापि कारयेत् ।  
युक्तद्रव्यैर्विनिक्षिप्तः पूर्वं तत्र पुटे रसः ॥ १,२६.८७ ॥  
अग्निना तापितो नालात्तोये तस्मिन्पतत्यधः ।  
यावदुष्णं भवेत्सर्वं भाजनं तावदेव हि ॥ १,२६.८८ ॥  
जायते रससंधानं ढेकीयन्त्रमिदं भवेत् ।  
\[२५. सोमानलयन्त्रम्\]  
ऊर्ध्वं वह्निरधश्चापो मध्ये तु रससङ्ग्रहः ॥ १,२६.८९ ॥  
सोमानलमिदं प्रोक्तं जारयेद्गगनादिकम् ।  
\[२६. नालिकायन्त्रम्\]  
लोहनालगतं सूतं भाण्डे लवणपूरितम् ॥ १,२६.९० ॥  
निरुद्धं विपचेदेतन्नालिकायन्त्रमीरितम् ।  
\[२७. पातालयन्त्रम्\]  
सुसंधिसंधितं कृत्वा दिव्यभाण्डे तु सम्मुखम् ॥ १,२६.९१ ॥  
अष्टाङ्गुलमुखं तं तु दीर्घं स्यात्षोडशाङ्गुलम् ।  
सुसंधिसंधितं कृत्वा वस्त्रमृत्तिकालेपनम् ॥ १,२६.९२ ॥  
तत्र पातालयन्त्रे तु सूतकादि निपातयेत् ।  
\[२८. दीपिकायन्त्रम्\]  
कच्छपयन्त्रान्तर्गतमृण्मयपीठस्थदीपिकासंस्थः ॥ १,२६.९३ ॥  
यस्मिन्निपतति सूतः प्रोक्तं तद्दीपिकायन्त्रम् ।  
\[२९. गङ्गासागर(भट्टी)यन्त्रम्\]  
द्वादशाङ्गुलमुत्सेधं षोडशाङ्गुलमायतम् ॥ १,२६.९४ ॥  
ताम्रीयं मृण्मयं वाथ सुश्लक्ष्णं चिपिटं शुभम् ।  
पात्रं कर्णादधो द्रोणीं द्व्यङ्गुलोत्सेधमात्रकाम् ॥ १,२६.९५ ॥  
द्रोण्यां पात्रं न्यसेदन्यत्तावन्मात्रं सुसंधितम् ।  
न्युब्जं सन्धौ तयोर्नालं कुर्याद्गोमुखसन्निभम् ॥ १,२६.९६ ॥  
पाच्यद्रव्यमधः पात्रे द्रवद्रव्येण योजितम् ।  
क्षिप्त्वा निधाय मृत्संधिं यन्त्रोर्ध्वे जलसेचनम् ॥ १,२६.९७ ॥  
चुल्ल्यामारोप्य तद्यन्त्रं चण्डाग्निं ज्वालयेदधः ।  
तस्मान्नान्यद्विनिर्याति तत्तद्द्रव्याश्रितो रसः ॥ १,२६.९८ ॥  
गङ्गासागरयन्त्रं हि भट्टियन्त्रमिदं स्मृतम् ।  
गुडपुष्पफलादीनामाहरेद्द्रुतिमुत्तमाम् ॥ १,२६.९९ ॥  
\[३०. डो(दो)लायन्त्रम्\]  
द्रवद्रव्येण भाण्डस्य पूरितार्धोदरस्य च ।  
मुखे तिर्यक्कृते दण्डे रसं सूत्रेण लम्बितम् ॥ १,२६.१०० ॥  
स्वेदयेत्तत्तलगतं डोलायन्त्रमिति स्मृतम् ।  
\[३१. कोष्ठीयन्त्रम्\]  
चुल्लीं चतुर्मुखीं कृत्वा तत्र भाण्डं निवेशयेत् ॥ १,२६.१०१ ॥  
तत्रौषधं विनिक्षिप्य रुद्ध्वा तद्भाण्डकाननम् ।  
कोष्ठीयन्त्रमिदं नाम्ना तत्रत्यैः परिकीर्तितम् ॥ १,२६.१०२ ॥  
\[३२. गर्भयन्त्रम्\]  
त्र्यङ्गुलां परिणाहेन दैर्घ्येण चतुरङ्गुलाम् ।  
मृण्मयीं सुदृढां मूषां वर्तुलं कारयेन्मुखम् ॥ १,२६.१०३ ॥  
लोणस्य विंशतिं भागान्भागमेकं तु गुग्गुलोः ।  
सुश्लक्ष्णं पेषयित्वा तु वारं वारं पुनः पुनः ॥ १,२६.१०४ ॥  
मूषालेपं दृढं कृत्वा लवणार्धमृदा बुधः ।  
कारीषे वा तुषाग्नौ वा भूमौ तु स्वेदयेन्मृदु ॥ १,२६.१०५ ॥  
अहोरात्रं त्रिरात्रं वा रसेन्द्रो भस्मतां व्रजेत् ।  
गर्भयन्त्रमिदं प्रोक्तं पिष्टिकाभस्मकारकम् ॥ १,२६.१०६ ॥  
\[३३. हंसपाकयन्त्रम्\]  
खर्परं सिकतापूर्णं कृत्वा तस्योपरि न्यसेत् ।  
अपरं खर्परं तत्र शनैर्मृद्वग्निना पचेत् ॥ १,२६.१०७ ॥  
पञ्चक्षारैस्तथा मूत्रैर्लवणैश्च बिडं ततः ।  
हंसपाकः समाख्यातो यन्त्रं तद्वार्तिकोत्तमैः ॥ १,२६.१०८ ॥  
\[३४. मूषायन्त्रम्\]  
लोहमूषाद्वयं कृत्वा द्वादशाङ्गुलमानतः ।  
मूषयोर्मुखयोर्नालं दत्त्वा सम्यङ्निरोधयेत् ॥ १,२६.१०९ ॥  
एकस्यां सूतकं शुद्धमन्यस्यां शुद्धगन्धकम् ।  
देयं जलं सूतकाधो वह्निं गन्धोपरि क्षिपेत् ॥ १,२६.११० ॥  
जारयेत्षड्गुणं गन्धमनेनैव क्रमेण हि ।  
मूषायन्त्रमिदं ज्ञेयं सिद्धनागार्जुनेरितम् ॥ १,२६.१११ ॥  
\[३५. स्तनयन्त्रम्\]  
कान्तलोहमयं पात्रमायतं द्वादशाङ्गुलम् ।  
दीर्घमष्टाङ्गुलं देवि पात्राधस्त्र्यङ्गुलं शुभम् ॥ १,२६.११२ ॥  
निम्नं पात्रं पिधानीं च लोहोत्थां चिपिटां शुभाम् ।  
स्तनयन्त्रमिदं सूतपिष्टीनां जारणे वरम् ॥ १,२६.११३ ॥  
\[३६. नागमायूरयन्त्रम्\]  
वृन्ताकमूषायुगलं पद्मवर्तलोहेन कारयेत् ।  
एकस्यां निक्षिपेत्सूतमन्यस्यां गरलं क्षिपेत् ॥ १,२६.११४ ॥  
नागाकारं वक्त्रनालं विषमूषामुखे न्यसेत् ।  
मयूराकारनालं हि रसमूषामुखे न्यसेत् ॥ १,२६.११५ ॥  
मयूरवदने नागमुखं संयोजयेत्सुधीः ।  
सन्धित्रयं वज्रमृदा लेपं कुर्याद्यथा दृढम् ॥ १,२६.११६ ॥  
सलिलं रसमूषाधो विषाधोऽङ्गारपावकः ।  
नागमायूरयन्त्रं हि विषधूपे वरं प्रिये ॥ १,२६.११७ ॥  
\[३७. चक्रयन्त्रम्\]  
हस्तमात्रायतं गर्तं वितस्तिद्वयनिम्नकम् ।  
कोष्ठीं गर्तस्य मध्ये तु द्वादशांगुलमायताम् ॥ १,२६.११८ ॥  
वितस्तिद्वयमुत्सेधां कोष्ठ्यामापूरयेच्छुभाम् ।  
वालुकां तद्बहिश्छाणवह्निं कोष्ठ्यां रसं प्रिये ॥ १,२६.११९ ॥  
चक्रयन्त्रमिदं सूतभस्मकर्मणि शस्यते ।  
\[३८. खेचरयन्त्रम्\]  
सुस्थाल्यां कदलीपुष्पनिभां सच्छिद्रमूषिकाम् ॥ १,२६.१२० ॥  
अधोमुखीं प्रकुर्वीत लिपेद्वज्रमृदा दृढम् ।  
उपरिष्टादधोवक्त्रां स्थालीमन्यां सुसंधिताम् ॥ १,२६.१२१ ॥  
मूषायां वत्सनाभं तु निक्षिपेदूर्ध्वभाजने ।  
रसं विलेपयेद्युक्त्या यन्त्रोर्ध्वं कैतवो रसः ॥ १,२६.१२२ ॥  
अधो मृद्वग्निना पाकस्त्वेतत्खेचरयन्त्रकम् ।  
प्रायः सिद्धरसेन्द्रस्य विषधूपे वरं प्रिये ॥ १,२६.१२३ ॥  
\[३९. कापालियन्त्रम्\]  
स्थाल्यां सूतादिकान्क्षिप्त्वा हेमरूप्यादि खोरिकाम् ।  
न्युब्जां सन्धिं मृदा लिप्त्वा वालुकां खोरिकान्तगाम् ॥ १,२६.१२४ ॥  
कृत्वा मृद्वग्निना पाकस्त्वेतत्कापालियन्त्रकम् ।  
\[४०. वालुकायन्त्रम्\]  
सरसां गूढवक्त्रां च मृद्वस्त्राङ्गुलसंयुताम् ॥ १,२६.१२५ ॥  
शोषितां काचकलशीं पूरयेत्त्रिषु भागयोः ।  
भाण्डे वितस्तिगम्भीरे वालुकासु प्रतिष्ठिता ॥ १,२६.१२६ ॥  
भागस्य पूरयित्रीभिरन्याभिरवकुण्ठयेत् ।  
भाण्डवक्त्रं मणिकया सन्धिं लिम्पेन्मृदा पचेत् ॥ १,२६.१२७ ॥  
चुल्ल्यां तृणस्य चादाहान्मणिकापृष्ठवर्तिनः ।  
एतद्धि वालुकायन्त्रं रसगोलादिकान्पचेत् ॥ १,२६.१२८ ॥  
\[४१. लवणयन्त्रम्\]  
एवं लवणनिक्षेपात्प्रोक्तं लवणयन्त्रकम् ।  
अन्तःकृतरसालेपताम्रपात्रमुखस्य च ॥ १,२६.१२९ ॥  
लिप्त्वा मृल्लवणेनैव सन्धिं भाण्डतलस्य च ।  
तद्भाण्डं पटुनापूर्य क्षारैर्वा पूर्ववत्पचेत् ॥ १,२६.१३० ॥  
\[४२. भूधरयन्त्रम्\]  
वालुकागूढसर्वाङ्गां यन्त्रे मूषां रसान्विताम् ।  
दीप्तोत्पलैः संवृणुयाद्यन्त्रं तद्भूधराह्वयम् ॥ १,२६.१३१ ॥  
\[४३. नालिकायन्त्रम्\]  
कुम्भस्य पार्श्वे सुषिरं कुर्यादङ्गुष्ठमात्रकम् ।  
तावत्स्थूलमयोनालं वेणुनालमथापि वा ॥ १,२६.१३२ ॥  
छिद्रे संयोजयेन्नालं नालाग्रे घटिकां न्यसेत् ।  
कुम्भे सर्जादिनिर्यासं क्षिप्त्वा वक्त्रं निरोधयेत् ॥ १,२६.१३३ ॥  
अधोऽग्निं ज्वालयेदेतन्नालिकायन्त्रमुच्यते ।  
\[४४. पुटयन्त्रम्\]  
शरावसम्पुटान्तस्थं करीषेष्वग्निमानवित् ॥ १,२६.१३४ ॥  
पचेत चुल्ल्यां यामं वा रसं तत्पुटयन्त्रकम् ।  
\[४५. पातालयन्त्रम्\]  
विशालवदनां स्थालीं गर्ते सजलगोमये ॥ १,२६.१३५ ॥  
विन्यस्य वदनान्तश्च पूरयेदपरं घटम् ।  
पञ्चसच्छिद्रसहितां स्थालीं वक्त्रे निवेशयेत् ॥ १,२६.१३६ ॥  
तद्घटं पूरयेत्तैलपात्यंद्रव्यैर्निरोधयेत् ।  
भाण्डवक्त्रं शरावेण पुटं दद्यात्समन्ततः ॥ १,२६.१३७ ॥  
छिद्रेभ्यः पतितं तैलं तत्तद्योगेषु योजयेत् ।  
इदं पातालयन्त्रं हि सर्वतैलं निपातयेत् ॥ १,२६.१३८ ॥  
काष्ठत्वग्बीजमांसास्थिवंशतलं समाहरेत् ।  
\[४६. धूपयन्त्रम्\]  
स्थाल्यां लद्दिं खरादीनां क्षिप्त्वास्ये कांस्यपात्रकम् ॥ १,२६.१३९ ॥  
सजलं विन्यसेद्देवि वह्निं प्रज्वालयेदधः ।  
कान्तपात्रस्थितं तैलं सर्वव्रणविरोपणम् ॥ १,२६.१४० ॥  
धूपयन्त्रमिदं देवि नन्दिना परिकीर्तितम् ।  
\[४७. अधःपातनयन्त्रम्\]  
वृत्तालाबुसमस्थूलं दीर्घनालं सरन्ध्रकम् ॥ १,२६.१४१ ॥  
तस्मिन्क्षिपेत्तैलपात्यद्रव्यं बीजादिकं प्रिये ।  
तन्मुखे निक्षिपेत्केशान्विन्यसेत्तदधोमुखम् ॥ १,२६.१४२ ॥  
सच्छिद्रे च घटे नालं भाण्डच्छिद्रे निवेशयेत् ।  
घटमध्ये पुटं दद्यान्नालाधो घटिकां न्यसेत् ॥ १,२६.१४३ ॥  
अधःपातनयन्त्रं हि श्रेष्ठं स्यात्तैलपातने ।  
\[४८. अन्यतधःपातनयन्त्रम्\]  
विशालकांस्यपात्रान्तर्न्यसेदुत्तम्भनं समम् ॥ १,२६.१४४ ॥  
तदूर्ध्वे मृण्मयं पात्रं सुदृढं चतुरङ्गुलम् ।  
विन्यसेदपरं पात्रं संतप्तं पूर्वपात्रके ॥ १,२६.१४५ ॥  
विन्यस्य तस्मिन् श्रीखण्डकृष्णागरुमधुप्लुतम् ।  
एवं द्वितीयं पात्रं तु तृतीयमपि तद्विधम् ॥ १,२६.१४६ ॥  
उपर्युपरि विन्यस्य तदूर्ध्वं मृत्कटाहकम् ।  
न्युब्जं न्यसेत्कांस्यपात्रे कटाहं मार्जयेज्जलैः ॥ १,२६.१४७ ॥  
अधःपातनयन्त्रं हि गन्धतैलं निपातयेत् ।  
\[मूषा\]  
मूषा हि क्रौञ्चिका प्रोक्ता कुमुदी करहाटिका ॥ १,२६.१४८ ॥  
पाचनी वह्निमित्रा च रसवादिभिरिष्यते ।  
मुष्णाति दोषान्मूषेयं सा मूषेति निगद्यते ॥ १,२६.१४९ ॥  
उपादानं भवेत्तस्या मृत्तिका लोहमेव च ।  
मूषामुखविनिष्क्रान्ता वरमेकापि काकिनी ॥ १,२६.१५० ॥  
दुर्जनप्रणिपातेन धिग्लक्षमपि मानिनाम् ।  
\[संधिलेप\]  
मूषापिधानयोर्बन्धे रन्ध्राणं सुविलेपयेत् ॥ १,२६.१५१ ॥  
अन्ध्रणं रन्धनं चैव संश्लिष्टं सन्धिबन्धनम् ।  
\[मूषार्थे श्रेष्ठा मृत्\]  
मृत्तिका पाण्डुरस्थूलशोणपाण्डुरमूषरा ॥ १,२६.१५२ ॥  
चिराध्मानसहा सा हि मूषार्थमतिशस्यते ।  
तदभावे च वाल्मीकी कौलाली वा समीर्यते ॥ १,२६.१५३ ॥  
या मृत्तिका दग्धतुषैः शणेन शिखित्रकैर्वा हयलद्दिना च ।  
लोहेन दण्डेन च कुट्टिता सा साधारणा स्यात्खलु मूषिकार्थम् ॥ १,२६.१५४ ॥  
श्वेताश्मानस्तुषा दग्धाः शिखित्राः शणकर्पटम् ।  
लद्दिकिट्टं यथायोगं संयोज्या मूषिकामृदि ॥ १,२६.१५५ ॥  
\[वज्रमूषा\]  
मृदस्त्रिभागं शणलद्दिभागौ नागश्च निर्दग्धतुषोपलादेः ।  
किट्टार्धभागं परिखण्ड्य वज्रमूषां विदध्यात्खलु सत्त्वपाते ॥ १,२६.१५६ ॥  
\[योगमूषा\]  
दग्धाङ्गारतुषोपेतमृत्स्ना वल्मीकसम्भवा ।  
तत्तद्बिडसमायुक्ता तत्तद्बिडविलेपिता ॥ १,२६.१५७ ॥  
तया या विहिता मूषा योगमूषेति कथ्यते ।  
अनया साधितः सूतो जायते गुणवत्तरः ॥ १,२६.१५८ ॥  
\[वज्रद्रावणमूषा\]  
गारभूनागधौताभ्यां शणैर्दग्धतुषैरपि ।  
समैः समा च मूषामृन्महिषीदुग्धसंयुता ॥ १,२६.१५९ ॥  
क्रौञ्चिका वक्ष्यमाणा हि बहुधा परिकीर्तिता ।  
तया विरचिता मूषा वज्रद्रावणके हिता ॥ १,२६.१६० ॥  
यामयुग्मपरिध्मानान्नासौ द्रवति वह्निना ।  
\[गारमूषा\]  
दग्धषड्गुणगाराढ्या किट्टाङ्गारशणान्विता ॥ १,२६.१६१ ॥  
कृष्णमृद्भिः कृता मूषा गारमूषेत्युदाहृता ।  
\[वज्रमूषा\]  
वस्त्राङ्गारतुषास्तुल्यास्तच्चतुर्गुणमृत्तिका ॥ १,२६.१६२ ॥  
गाराश्च मृत्तिका तुल्या सर्वैरेतैर्विनिर्मिता ।  
वज्रमूषेति निर्दिष्टा याममग्निं सहेत सा ॥ १,२६.१६३ ॥  
\[स्वर्ण(वर)मूषा\]  
रक्तवर्गरजोयुक्ता रक्तवर्गाम्बुसाधिता ।  
वरमूषेति निर्दिष्टा स्वर्णमूषेत्युदाहृता ॥ १,२६.१६४ ॥  
\[वर्णमूषा\]  
मृण्मया साधिता मूषा क्षितिखेचरलेपिता ।  
वर्णमूषेति सा प्रोक्ता वर्णोत्कर्षे नियुज्यते ॥ १,२६.१६५ ॥  
\[रूप्यमूषा\]  
एवं हि श्वेतवर्गेण रूप्यमूषा समीरिता ।  
\[बिडमूषा\]  
तत्तद्बिडमृदोद्भूता तत्तद्बिडविलेपिता ॥ १,२६.१६६ ॥  
देहलोहार्थयोगार्थं बिडमूषेत्युदाहृता ।  
सहतेऽग्निं चतुर्यामं द्रवेण व्यथिता सती ॥ १,२६.१६७ ॥  
\[मूषाप्यायनम्\]  
द्रवीभावमुपेयोश्च मूषायां ध्मानयोगतः ।  
क्षणमुद्धरणं यत्तन्मूषाप्यायनमुच्यते ॥ १,२६.१६८ ॥  
\[वृन्ताकमूषा\]  
वृन्ताकाकारमूषायां नालं द्वादशकाङ्गुलम् ।  
धुत्तूरपुष्पवच्चोर्ध्वं सुदृढं श्लिष्टसन्धिकम् ॥ १,२६.१६९ ॥  
अष्टाङ्गुलं च सच्छिद्रं सा स्याद्वृन्ताकमूषिका ।  
अनया खर्परादीनां मृदूनां सत्त्वमाहरेत् ॥ १,२६.१७० ॥  
\[गोस्तनी मूषा\]  
मूषा या गोस्तनाकारा शिखायुक्तपिधानका ।  
सत्त्वानां द्रावणे शुद्धौ मूषा सा गोस्तनी भवेत् ॥ १,२६.१७१ ॥  
\[मल्लमूषा\]  
निर्दिष्टा मल्लमूषा या मल्लद्वितयसम्पुटात् ।  
पर्पट्यादिरसादीनां स्वेदनाय प्रकीर्तिता ॥ १,२६.१७२ ॥  
\[पक्वमूषा\]  
कुलालभाण्डरूपा या दृढा च परिपाचिता ।  
पक्वमूषेति सा प्रोक्ता पोट्टल्यादिविपाचने ॥ १,२६.१७३ ॥  
\[गोलमूषा\]  
निर्वक्त्रा गोलकाकारा पुटनद्रव्यगर्भिणी ।  
गोलमूषेति सा प्रोक्ता गत्वरद्रव्यरोधिनी ॥ १,२६.१७४ ॥  
\[मञ्जुमूषा\]  
तले या कूर्पराकारा क्रमादुपरि विस्तृता ।  
स्थूलवृन्ताकवत्स्थूला मञ्जुमूषेति संस्मृता ॥ १,२६.१७५ ॥  
सा चायोऽभ्रकसत्वादेः पुटाय द्रावणाय च ।  
\[मञ्जूषामूषा\]  
मञ्जूषाकारमूषा या निम्नतायामविस्तरा ॥ १,२६.१७६ ॥  
षडङ्गुलप्रमाणेन मूषा मञ्जूषासंज्ञका ।  
भूमौ निखन्य तां मूषां दद्यात्पुटमथोपरि ॥ १,२६.१७७ ॥  
\[मुसलमूषा\]  
मूषा या चिपिटा मूले वर्तुलाष्टाङ्गुलोच्छ्रया ।  
मूषा सा मुसलाख्या च चक्रिबद्धरसे तथा ॥ १,२६.१७८ ॥  
\[अन्या वज्रमूषा\]  
दग्धाङ्गारस्य षड्भागा गैरिकं कृष्णमृत्तिका ।  
गारमङ्गारकिट्टं च वज्रमूषा प्रकीर्तिता ॥ १,२६.१७९ ॥  
गारा दग्धास्तुषा दग्धा वल्मीकमृत्तिका ।  
शणत्वक्च समायुक्ता मूषा वज्रोपमा मता ॥ १,२६.१८० ॥  
\[अन्धमूषा प्रकाशमूषा च\]  
प्रकाशा चान्ध्रमूषा च मूषा च द्विविधा स्मृता ।  
प्रकाशमूषा विज्ञेया शरावाकारसंयुता ॥ १,२६.१८१ ॥  
द्रव्यनिर्वहणे सा च वार्तिकैस्तु प्रशस्यते ।  
अन्ध्रमूषा च कर्तव्या गोस्तनाकारसन्निभा ॥ १,२६.१८२ ॥  
पिधानेन समायुक्ता किंचिदुन्नतमस्तका ।  
पत्रलेपे तथा रङ्गे द्वन्द्वमेलापके हितम् ॥ १,२६.१८३ ॥  
सैव छिद्रान्विता नन्दगम्भीरा सारणोचिता ।  
\[भस्ममूषा\]  
तिलभस्म द्विरंशं तु इष्टकांशसमन्वितम् ॥ १,२६.१८४ ॥  
भस्ममूषेति विज्ञेया तारसंशोधने हिता ।  
\[अन्या वज्रमूषा\]  
तुषं वस्त्रं समं दग्धं मृत्तिका चतुरंशिका ॥ १,२६.१८५ ॥  
कूपीपाषाणसंयुक्ता वज्रमूषा प्रकीर्तिता ।  
\[मूषावङ्कनालकोष्ठिकोपयुक्तमृल्लक्षणम्\]  
कृष्णा रक्ता च पीता च शुक्लवर्णा च मृत्तिका ॥ १,२६.१८६ ॥  
आद्या श्रेष्ठा कनिष्ठान्त्या मध्यमे मध्यमे मते ।  
गजाश्वानां मलं दग्ध्वा यावत्कृष्णत्वतां गतम् ॥ १,२६.१८७ ॥  
वाशा वज्रलता पत्रं वल्मीकस्य मृदा सह ।  
पेषयेद्वज्रतोयेन यावच्छुक्लत्वतां गतम् ॥ १,२६.१८८ ॥  
मर्दयेत्तेन बध्नीयाद्वङ्कनालं च कोष्ठिकाम् ।  
वल्मीकमृत्तिकालोहकिट्टश्वेताश्मनां पृथक् ॥ १,२६.१८९ ॥  
एकांशौ द्वौ तु दग्धस्य तुषस्य स्त्रीशिरोरुहाम् ।  
समांशस्तत्समस्तं तु छागीदुग्धेन मर्दयेत् ॥ १,२६.१९० ॥  
यामद्वयं दृढं तेन कुर्यान्मूषां च सम्पुटम् ।  
शोषयित्वा रसं क्षिप्त्वा तत्र कंसं निरोधयेत् ॥ १,२६.१९१ ॥  
वज्रमूषादिकं प्रोक्तं सम्यक्सूतस्य मारणे ।  
मोक्षक्षारस्य भागौ द्वाविष्टिककांशसंयुतौ ॥ १,२६.१९२ ॥  
यत्कृतौ सा तु मूषा स्यादुत्तमा तारशोधने ।  
रक्तवर्गेण संमिश्रा रक्तवर्गपरिप्लुता ॥ १,२६.१९३ ॥  
रक्तवर्गकृतालेपा समुक्ता स्वर्णकर्मसु ।  
शुक्लवर्गेण संमिश्रा शुक्लवर्गपरिप्लुता ॥ १,२६.१९४ ॥  
शुक्लवर्गकृतालेपा शुक्लशुद्धिषु शस्यते ।  
विड्वर्गेण तु संमिश्रा विड्वर्गेण परिप्लुता ॥ १,२६.१९५ ॥  
विड्वर्गेण कृतालेपा मूषा स्याद्द्रुतिजारणे ।  
क्षारवर्गेण संमिश्रा क्षारवर्गपरिप्लुता ॥ १,२६.१९६ ॥  
क्षारवर्गकृतालेपा मूषा निर्वहणे हिता ।  
\[मूषायामावर्तनविधिः; वर्णपुट (!)\]  
विषटङ्कणगुञ्जाभिर्मूषालेपं तु कारयेत् ॥ १,२६.१९७ ॥  
प्रकाशायां प्रकुर्वीत यदि वाङ्गारलेपनम् ।  
तस्यां विन्यस्य मूषायां द्रव्यमावर्तयेद्बुधः ॥ १,२६.१९८ ॥  
लेपवर्णे पुटे योज्या रक्तमृत्पटुभूखगाः ।  
\[आवर्तितद्रव्यस्वरूपम्\]  
आवर्तमाने कनके पीता तारे सितप्रभा ॥ १,२६.१९९ ॥  
शुल्बे जलनिभा तीक्ष्णे शुक्लवर्णा प्रशस्यते ।  
यन्त्रमेवौषधीभ्यः स्याच्छ्रेष्ठं सूतस्य यन्त्रणे ॥ १,२६.२०० ॥  
ओषधीसहितेऽप्येषां रसो यन्त्रेण बध्यते ।  
\[कोष्ठी\]  
सत्त्वानां पातनार्थाय पतितानां विशुद्धये ॥ १,२६.२०१ ॥  
कोष्ठिका विविधाकारास्तासां लक्षणमुच्यते ।  
\[आकरकोष्ठी अङ्गारकोष्ठी वा\]  
राजहस्तसमुत्सेधा तदर्धायामविस्तरा ॥ १,२६.२०२ ॥  
चतुरश्रा च कुड्येन वेष्टिता मृण्मयेन सा ।  
एकभित्तौ चरेद्द्वारं वितस्त्याभोगसंयुतम् ॥ १,२६.२०३ ॥  
द्वारं सार्धवितस्त्या च संमितं सुदृढं शुभम् ।  
दोहल्यधो विधातव्यं धमनाय यथोचितम् ॥ १,२६.२०४ ॥  
प्रादेशप्रमिता भित्तिरुत्तराङ्गस्य चोर्ध्वतः ।  
द्वारं चोपरि कर्तव्यं प्रादेशप्रमितं खलु ॥ १,२६.२०५ ॥  
ततश्चेष्टिकया रुद्ध्वा द्वारसन्धिं विलिप्य च ।  
शिखित्रैस्तां समापूर्य धमेद्भस्त्राद्वयेन च ॥ १,२६.२०६ ॥  
शिखित्राधमनद्रव्यमूर्ध्वद्वारेण निक्षिपेत् ।  
सत्त्वपातनगोलांश्च पञ्च पञ्च पुनः पुनः ॥ १,२६.२०७ ॥  
भवेदाकरकोष्ठीयं खराणां सत्त्वपातने ।  
\[पातालकोष्ठी\]  
दृढभूमौ चरेद्गर्तं वितस्त्या संमितं शुभम् ॥ १,२६.२०८ ॥  
वर्तुलं चाथ तन्मध्ये गर्तमन्यं प्रकल्पयेत् ।  
चतुरङ्गुलविस्तारनिम्नत्वेन समन्वितम् ॥ १,२६.२०९ ॥  
गर्ताद्धरणिपर्यन्तं तिर्यग्दलसमन्वितम् ।  
किंचित्समुन्नतं बाह्यगर्ताभिमुखनिम्नकम् ॥ १,२६.२१० ॥  
मृच्चक्रीं पञ्चरन्ध्राढ्यां गर्भगर्तोपरि क्षिपेत् ।  
आपूर्य कोकिलैः कोष्ठीं प्रधमेदेकभस्त्रया ॥ १,२६.२११ ॥  
पातालकोष्ठिका ह्येषा मृदूनां सत्त्वपातने ।  
ध्मानसाध्यपदार्थानां नन्दिना परिकीर्तिता ॥ १,२६.२१२ ॥  
\[गारकोष्ठी\]  
द्वादशाङ्गुलनिम्ना या प्रादेशप्रमिता तथा ।  
चतुरङ्गुलतश्चोर्ध्वं वलयेन समन्विता ॥ १,२६.२१३ ॥  
भूरिच्छिद्रवतीं चक्रीं वलयोपरि निक्षिपेत् ।  
शिखित्रांस्तत्र निक्षिप्य प्रधमेद्वङ्कनालतः ॥ १,२६.२१४ ॥  
\[वङ्कनालम्\]  
मूषामृद्भिः प्रकर्तव्यमरत्निप्रमितं दृढम् ।  
अधोमुखं च तद्वक्त्रे नालं पञ्चाङ्गुलं खलु ॥ १,२६.२१५ ॥  
वङ्कनालमिति प्रोक्तं दृढाध्मानाय कीर्तितम् ।  
\[गारकोष्ठी (चोन्त्.!)\]  
गारगोष्ठीयमादिष्टा सृष्टलोहविनाशिनी ॥ १,२६.२१६ ॥  
कोष्ठी बन्धरसादीनां विधानाय विधीयते ।  
द्वादशाङ्गुलकोत्सेधा सा बुध्ना चतुरङ्गुला ॥ १,२६.२१७ ॥  
तिर्यक्प्रधमना या सा मृदुद्रव्यविशोधनी ।  
रसादिद्रव्यपाकानां प्रमाणज्ञापनं पुटम् ॥ १,२६.२१८ ॥  
नेष्टो न्यूनाधिकः पाकः सुपाकं हितमौषधम् ।  
लोहादेरपुनर्भावो गुणाधिक्यं तथोग्रता ॥ १,२६.२१९ ॥  
अनप्सु मज्जनं रेखापूर्णता पुटतो भवेत् ।  
पुटाद्रागो लघुत्वं च शीघ्रं व्याप्तिश्च दीपनम् ॥ १,२६.२२० ॥  
जारितादपि सूतेन्द्राल्लोहानामधिको गुणः ।  
यथाश्मनि विशेद्वह्निर्बहिःस्थः पुटयोगतः ॥ १,२६.२२१ ॥  
चूर्णत्वाद्धि गुणावाप्तिस्तथा लोहेषु निश्चितम् ।  
पाच्यमानौषधं क्षिप्त्वा शरावद्वयसम्पुटे ॥ १,२६.२२२ ॥  
रुद्ध्वा गरुण्डपचनं पुटं तदिति कथ्यते ।  
\[महापुटम्\]  
निम्नविस्तरतः कुण्डे द्विहस्ते चतुरश्रके ॥ १,२६.२२३ ॥  
वनोत्पलसहस्रेण पूरिते पुटनौषधम् ।  
कोष्ठ्यां रुद्धं प्रयत्नेन पिष्टिकोपरि निक्षिपेत् ॥ १,२६.२२४ ॥  
वनोत्पलसहस्रार्धं कोविकोपरि निक्षिपेत् ।  
वह्निं प्रज्वालयेत्तत्र महापुटमिदं स्मृतम् ॥ १,२६.२२५ ॥  
\[गजपुटम्\]  
राजहस्तप्रमाणेन चतुरश्रं च निम्नकम् ।  
पूर्णं चोपलशाठीभिः कण्ठावध्यथ विन्यसेत् ॥ १,२६.२२६ ॥  
विन्यसेत्कुमुदीं तत्र पुटनद्रव्यपूरिताम् ।  
पूर्वच्छगणतोऽर्धानि गरुण्डानि विनिक्षिपेत् ॥ १,२६.२२७ ॥  
एतद्गजपुटं प्रोक्तं महागुणविधायकम् ।  
\[वाराहपुटम्\]  
इत्थं चारत्निके कुण्डे पुटं वाराहमुच्यते ॥ १,२६.२२८ ॥  
\[कुक्कुटपुटम्\]  
पुटं भूमितले यत्तद्वितस्तिद्वितयोच्छ्रयम् ।  
तावच्च तलविस्तीर्णं तत्स्यात्कुक्कुटकं पुटम् ॥ १,२६.२२९ ॥  
\[कपोतपुटम्\]  
यत्पुटं दीयते भूमावष्टसंख्यैर्वनोत्पलैः ।  
तद्बालसूतभस्मार्थं कपोतपुटमुच्यते ॥ १,२६.२३० ॥  
\[गोर्वरपुटम्\]  
गोष्ठान्तर्गोखुरक्षुण्णं शुष्कं चूर्णितगोमयम् ।  
गोर्वरं तत्समादिष्टं वरिष्ठं रससाधने ॥ १,२६.२३१ ॥  
\[गोवरपुट\]  
गोर्वरैर्वा तुषैर्वापि पुटं यत्र प्रदीयते ।  
तद्गोर्वरपुटं प्रोक्तं रसभस्मप्रसिद्धये ॥ १,२६.२३२ ॥  
\[भाण्डपुटम्\]  
स्थूलभाण्डे तुषापूर्णे मध्ये मूषासमन्विते ।  
वह्निना विहिते पाके तद्भाण्डपुटमुच्यते ॥ १,२६.२३३ ॥  
\[वालुकापुटम्\]  
अधस्तादुपरिष्टाच्च कोविका छाद्यते खलु ।  
वालुकाभिः प्रतप्ताभिर्यन्त्रं तद्वालुकापुटम् ॥ १,२६.२३४ ॥  
\[भूधरपुटम्\]  
वह्निमत्यां क्षितौ सम्यङ्निखन्याद्द्व्यङ्गुलादधः ।  
उपरिष्टात्पुटं यन्त्रं पुटं तद्भूधराह्वयम् ॥ १,२६.२३५ ॥  
\[लावकपुटम्\]  
ऊर्ध्वं षोडशिकामात्रैस्तुषैर्वा गोर्वरैः पुटम् ।  
यन्त्रं तल्लावकाख्यं स्यान्मृदुद्रव्यसुसाधने ॥ १,२६.२३६ ॥  
अनुक्तपुटमाने तु साध्यद्रव्यबलाबलात् ।  
पुटं विज्ञाय दातव्यमूहापोहविचक्षणैः ॥ १,२६.२३७ ॥  
\[कूपिकादिस्वरूपम्\]  
काचायोमृद्घटीनां च कूपिका चषकाणि च ।  
रूपिका कूपिका सिद्धा गोलं चैव करण्डकम् ॥ १,२६.२३८ ॥  
चषकं च कठोरी च वाटिका खोरिका तथा ।  
कञ्चोली ग्राहिका चेति नामान्येकार्थकानि हि ॥ १,२६.२३९ ॥  
रसोपरसलोहानां त्रिधा संस्कारवह्नयः ।  
गरुण्डकाष्ठकोलीशसाधनास्ते पृथक्त्रिधा ॥ १,२६.२४० ॥  
गरुण्डसाधनास्तेषु पुटं कुक्कुटसंज्ञकम् ।  
वराहपुटसंज्ञं हि गजसंज्ञं पुटे भवेत् ॥ १,२६.२४१ ॥  
श्रेष्ठा वनोद्भवच्छाणा मध्यमा गोष्ठसम्भवाः ।  
अधमा कृत्रिमं काष्ठं खदिरासनसम्भवम् ॥ १,२६.२४२ ॥  
अथवा सारवृक्षोत्थं वितस्तिद्वयदीर्घकम् ।  
स्थूलप्रकोष्ठमात्रं तु श्रेष्ठं सूतेन्द्रपाचने ॥ १,२६.२४३ ॥  
मृदुमध्यमचण्डाग्निसंज्ञं स्याद्दारुसाधनम् ।  
अङ्गाराः खदिरोद्भूतास्त्रिफलावृक्षसम्भवाः ॥ १,२६.२४४ ॥  
कर्षाः सारतरूद्भूताः श्रेष्ठा धमनकर्मणि ॥ १,२६.२४५ ॥

आक्, २, १  
\[उपरसशोधनमारणविधिः\]  
श्रीभैरवी ।  
देवदेव चिदानन्द सच्चिदानन्ददायक ।  
त्वयैव प्रतिबुद्धास्मि पूर्वं रसविधानकम् ॥ २,१.१ ॥  
इदानीं त्वत्प्रसादेन श्रोतुमिच्छाम्यहं प्रभो ।  
गन्धाद्युपरसानां च लोहानां हेमपूर्विणाम् ॥ २,१.२ ॥  
पद्मरागादिरत्नानां लक्षणं जातिमाह्वयम् ।  
संस्कारं च गुणान्ब्रूहि यथा जानाम्यहं प्रभो ॥ २,१.३ ॥  
\[उपरसाः\]  
श्रीभैरवः ।  
गन्धतालशिलाताप्यघनहिङ्गुलगैरिकाः ।  
चपलाश्मजभूनागहरिद्राश्माग्निजारकाः ॥ २,१.४ ॥  
खर्परीतुत्थकङ्कुष्ठगिरिसिन्दूरटङ्कणाः ।  
कम्पिल्लविषकासीसगौरीपाषाणभूखगाः ॥ २,१.५ ॥  
पोद्दारशृङ्गी सिन्दूरस्तुवरिश्च रसाञ्जनम् ।  
नीलाञ्जनं च सौवीरं स्रोतोञ्जनमफेनकम् ॥ २,१.६ ॥  
पुष्पाञ्जनं शङ्खशुक्तिशम्बूकाश्च वराटकाः ।  
साबुणी च नवक्षारचीनक्षाराखुमारकाः ॥ २,१.७ ॥  
सर्जगुग्गुलुलाक्षाश्च क्षाराश्च लवणानि च ।  
गोरोचनोऽम्लवेतश्च काचच्छगणवालुकाः ॥ २,१.८ ॥  
एते उपरसाः ख्याता रसराजस्य कर्मणि ।  
\[द्वादश लोहाः\]  
स्वर्णरूप्यार्ककान्ताभ्रसत्त्वं तीक्ष्णं च मुण्डकम् ॥ २,१.९ ॥  
भुजङ्गं त्रपुसं चैव रीतिः कांस्यं च वर्तकम् ।  
द्वादशैतानि लोहानि मण्डूरो लोहकिट्टकम् ॥ २,१.१० ॥  
\[नवरत्नानि\]  
माणिक्यमुक्ताफलविद्रुमाणि तार्क्ष्यं च पुष्यं भिदुरं च नीलम् ।  
गोमेधकं चाथ विडूरकं च क्रमेण रत्नानि नवग्रहाणाम् ॥ २,१.११ ॥  
\[नव उपरत्नानि\]  
सूर्यकान्तश्चन्द्रकान्तस्तारकान्तस्तु कान्तकः ।  
वैक्रान्तश्च नृपावर्तः सस्यको विमला तथा ॥ २,१.१२ ॥  
पेरोजश्च नवैतानि ह्युपरत्नानि निर्दिशेत् ।  
\[गन्धकःः गन्धकशुद्धिः; प्रथमः प्रकारः\]  
उत्पत्तिलक्षणं जातिं गन्धकं शोधयेदतः ॥ २,१.१३ ॥  
साज्यं भाण्डे पयः क्षिप्त्वा मुखं वस्त्रेण बन्धयेत् ।  
तत्पृष्ठे चूर्णितं गन्धं क्षिप्त्वा श्रावेण रोधयेत् ॥ २,१.१४ ॥  
भाण्डं निक्षिप्य भूम्यन्तरूर्ध्वं देयं पुटं लघु ।  
ततः क्षीरे द्रुतं गन्धं शुद्धं योगेषु योजयेत् ॥ २,१.१५ ॥  
\[द्वितीयः प्रकारः\]  
कङ्गुणीसर्षपैरण्डतैलं वाथ कुसुम्भजम् ।  
मेषीक्षीरं घृतं वाथ गोक्षीरं चारनालकम् ॥ २,१.१६ ॥  
एतेष्वेकं तु भाण्डान्तः किंचिदूनं प्रपूरयेत् ।  
रुद्ध्वा वस्त्रेण तद्वक्त्रं गन्धचूर्णं तत उपरि ॥ २,१.१७ ॥  
लोहपात्रेण रुद्ध्वाथ पृष्ठे स्थाप्य च खर्परम् ।  
साग्निमुत्पलकैः पूर्णमेव द्राव्य समुद्धरेत् ॥ २,१.१८ ॥  
तद्धुत्तूरद्रवैः पिष्ट्वा शुष्कं द्राव्यं च पूर्ववत् ।  
पुनरेवं प्रकर्तव्यं सुशुद्धो गन्धको भवेत् ॥ २,१.१९ ॥  
\[तृतीयः प्रकारः\]  
यामैकं गन्धकं मर्द्यं बृहत्या चाजगन्धया ।  
भृङ्गीधुत्तूरयोर्वाथ तिलपर्ण्याश्च तद्द्रवैः ॥ २,१.२० ॥  
तमादाय घृतैस्तुल्यैर्लोहपात्रे क्षणं पचेत् ।  
बद्ध्वाग्निना द्रुतं तं वै ह्यजाक्षीरे विनिक्षिपेत् ॥ २,१.२१ ॥  
इत्येवं सप्तधा कुर्याच्छुद्धिमायाति गन्धकः ।  
\[चतुर्थः प्रकारः\]  
करञ्जैरण्डतैलं च छागीदुग्धं च भाण्डके ॥ २,१.२२ ॥  
क्षिप्त्वा तस्य मुखं बद्ध्वा स्वच्छवस्त्रेण बुद्धिमान् ।  
गन्धकं धूर्तजैर्द्रावैर्दिनं भाव्यं विशोषयेत् ॥ २,१.२३ ॥  
तच्चूर्णं पूर्वभाण्डस्य वस्त्रोपरि निधापयेत् ।  
आच्छाद्य श्रावकेनैव पृष्ठे देयं पुटं लघु ॥ २,१.२४ ॥  
द्रुतं गन्धं समादाय भाव्यं धुत्तूरजैर्द्रवैः ।  
तद्वद्द्राव्यं पुनर्भाव्यं द्रावयेच्च पुनस्ततः ॥ २,१.२५ ॥  
आदाय मत्स्यपित्तेन सप्तधा भाव्यमातपे ।  
ततः कोशातकीबीजचूर्णेन सह पेषयेत् ॥ २,१.२६ ॥  
भावयेद्भृङ्गजैर्द्रावैः सप्ताहमातपे खरे ।  
तोयेन क्षालितं शोष्यं ततो मृद्वग्निना क्षणम् ॥ २,१.२७ ॥  
घृताक्ते लोहपात्रे तु द्रावितं ढालयेत्ततः ।  
भृङ्गराजद्रवान्तस्थः सम्यक्शुद्धः स जायते ॥ २,१.२८ ॥  
\[पञ्चमः प्रकारः\]  
गन्धकं याममात्रं वा मद्यब्राह्म्यजगन्धयोः ।  
भृङ्गधुत्तूरयोर्वापि तिलपर्णीरसेन वा ॥ २,१.२९ ॥  
तदादाय घृतोपेतं लोहपात्रे क्षणं पचेत् ।  
लघ्वग्निना द्रुतं तच्च मेषीक्षीरे विनिक्षिपेत् ॥ २,१.३० ॥  
एवं कृतं सप्तवारं शुद्धं भवति गन्धकम् ।  
\[गन्धकतैलम्; प्रथमः प्रकारः\]  
देवदाल्यम्लपर्णी वा नारङ्गं वाथ दाडिमम् ॥ २,१.३१ ॥  
मातुलुङ्गं यथालाभं द्रवमेकस्य चाहरेत् ।  
गन्धकस्य तु पादांशं टङ्कणं द्रवसंयुतम् ॥ २,१.३२ ॥  
आतपे त्रिदिनं शुष्कं द्रवं देयं पुनः पुनः ।  
धुत्तूरतुलसीकृष्णलशुनं देवदालिका ॥ २,१.३३ ॥  
शिग्रुमूलं काकमाची कर्पूरं शंखिनीद्वयम् ।  
कृष्णागरु च कस्तूरी वन्ध्या कर्कोटकी समम् ॥ २,१.३४ ॥  
मातुलुङ्गरसैः पिष्ट्वा क्षिपेदेरण्डतैलके ।  
अनेन लोहपात्रस्थं भावयेत्पूर्वगन्धकम् ॥ २,१.३५ ॥  
त्रिवारं क्षौद्रतुल्यं तज्जायते गन्धवर्जितम् ।  
इदं गन्धकतैलं स्यात्सर्वयोगेषु योजयेत् ॥ २,१.३६ ॥  
\[द्वितीयः प्रकारः\]  
अथवार्कस्नुहीक्षीरैर्वस्त्रं लेप्यं तु सप्तधा ।  
गन्धकं नवनीतेन पिष्ट्वा वस्त्रं लिपेत्तु ताम् ॥ २,१.३७ ॥  
तद्वर्तिं ज्वलितां दंशे धृतां कुर्यादधोमुखीम् ।  
तैलं पतेदधो भाण्डे ग्राह्यं योगेषु योजयेत् ॥ २,१.३८ ॥  
\[गन्धकसत्त्वपातनम्; प्रथमः प्रकारः\]  
गन्धकस्तु कुबेराक्षीतैलेन चिरमर्दितः ।  
दृढं प्रकटमूषायां ध्मातः सत्त्वं विमुञ्चति ॥ २,१.३९ ॥  
\[द्वितीयः प्रकारः\]  
यद्वा भाण्डोदरे क्षिप्त्वा गन्धकं पूर्वशोधितम् ।  
पिधाय ताम्रपात्रेण तस्मिञ्शीतोदकं क्षिपेत् ॥ २,१.४० ॥  
मन्दं प्रज्वाल्य तदधो वह्निमुष्णं जलं हरेत् ।  
एवं पुनः पुनः शीतजलमूर्ध्वं विनिक्षिपेत् ॥ २,१.४१ ॥  
गन्धकस्याग्नितः सत्त्वं स्वर्णाभं सर्वकार्यकृत् ।  
न चास्य सत्त्वमादद्यात्सत्त्वरूपो हि गन्धकः ॥ २,१.४२ ॥  
इति गन्धकतत्त्वज्ञाः केचिदन्ये प्रचक्षते ।  
\[गन्धकद्रुतिः\]  
यद्वा संचूर्णितं गन्धं कटुतैलसमन्वितम् ॥ २,१.४३ ॥  
वस्त्रे निक्षिप्य तद्वस्त्रं कारयेद्वर्तिकां दृढाम् ।  
ततः सूत्रेण संवेष्ट्य गोघृतेन परिप्लुताम् ॥ २,१.४४ ॥  
संदंशेनोद्धृतं कृत्वा वर्तिं चाधः प्रदीपयेत् ।  
पक्वाम्रफलसम्भूतरसवर्णा भवेद्द्रुतिः ॥ २,१.४५ ॥  
\[गन्धकस्य गुणाः\]  
गन्धकः कटुकः पाके वीर्योष्णो विमलः सरः ।  
विसर्पकुष्ठकण्डूतिक्रिमिगुल्मक्षयापहः ॥ २,१.४६ ॥  
अक्षिरोगप्रशमनो वृष्यो विषगदार्तिजित् ।  
सर्वसिद्धिप्रदो बल्यस्त्रिदोषघ्नो रसायनः ॥ २,१.४७ ॥  
\[हरितालम्\]  
हरितालं च गोदन्ती तालकं नटमण्डनम् ।  
गिरिजाललितं पीतमतिगन्धं बिडालकम् ॥ २,१.४८ ॥  
\[हरितालभेदाः\]  
हरितालं द्विधा प्रोक्तं पत्राख्यं पिण्डसंज्ञकम् ।  
\[पत्त्रतालकःः फ्य्स्. प्रोपेर्तिएस्\]  
स्वर्णवर्णं गुरु स्निग्धं तनुपत्त्रं च भासुरम् ॥ २,१.४९ ॥  
तत्पत्त्रतालकं प्रोक्तं बहुपत्रं रसायनम् ।  
\[पिण्डतालकःः फ्य्स्. प्रोपेर्तिएस्\]  
निष्पत्रं पिण्डसदृशं स्वल्पसत्त्वं तथा गुरु ॥ २,१.५० ॥  
स्त्रीपुष्पहरणं तत्तु गुणाल्पं पिण्डतालकम् ।  
\[अशुद्धहरितालसेवने दोषाः\]  
वातश्लेष्मप्रमेहादिकरमायुर्निबर्हणम् ॥ २,१.५१ ॥  
तापस्फोटाङ्गसंकोचं हरितालमशोधितम् ।  
\[हरितालशुद्धिः; प्रथमः प्रकारः\]  
तालकं कणशः कृत्वा दशांशेन तु टङ्कणम् ॥ २,१.५२ ॥  
जम्बीरोत्थद्रवैः क्षाल्यं काञ्जिकैः क्षालयेत्पुनः ।  
वस्त्रे चतुर्गुणे बद्ध्वा डोलायन्त्रे दिनं पचेत् ॥ २,१.५३ ॥  
सचूर्णेनारनालेन दिनं कूष्माण्डजै रसैः ।  
स्वेद्यं वा शाल्मलीतोयैस्तालकं शुद्धिमाप्नुयात् ॥ २,१.५४ ॥  
\[द्वितीयः प्रकारः\]  
मधुतुल्ये घनीभूते कषाये ब्रह्ममूलजे ।  
त्रिवारं तालकं भाव्यं पिष्ट्वा मूत्रेऽथ माहिषे ॥ २,१.५५ ॥  
उत्पलैर्दशभिर्देयं पुटं कुर्यात्पुनः पुनः ।  
एवं द्वादशधा पाच्यं शुद्धं योगेषु योजयेत् ॥ २,१.५६ ॥  
\[तृतीयः प्रकारः\]  
तालकं पोट्टलं बद्ध्वा सचूर्णे काञ्जिके पचेत् ।  
दोलायन्त्रेण यामैकं ततः कूष्माण्डजे रसे ॥ २,१.५७ ॥  
तिलतैले पचेद्यामं यामं च त्रिफलाजले ।  
एवं यन्त्रे चतुर्यामं पाच्यं शुध्यति तालकम् ॥ २,१.५८ ॥  
\[तालकसत्त्वपातनम्; प्रथमः प्रकारः\]  
लाक्षा राजी तिलाः शिग्रु टङ्कणं लवणं गुडम् ।  
तालकार्घ्येण संमर्द्य छिद्रमूषां निरोधयेत् ॥ २,१.५९ ॥  
पुटेत्पातालयन्त्रेण सत्त्वं पतति निश्चयम् ।  
\[द्वितीयः प्रकारः\]  
तालकं मर्दयेद्दुग्धैः सर्पाक्ष्या वा कषायकैः ॥ २,१.६० ॥  
पूर्ववज्जनयेत्सत्त्वं छिद्रमूषानिरोधितम् ।  
\[तृतीयः प्रकारः\]  
लाक्षा राजी गुडं शिग्रु टङ्कणं लवणं तिलाः ॥ २,१.६१ ॥  
एभिस्तुल्यं सत्त्वतालं मर्दयेद्रविदुग्धकैः ।  
दिनं वा वज्रिणीदुग्धैः कूश्माण्डस्य द्रवैश्च वा ॥ २,१.६२ ॥  
तेन कल्केन लिप्त्वान्तश्छिद्रमूषां निरोधयेत् ।  
पुटाद्वा धमनात्सत्त्वं ग्राह्यं पातालयन्त्रके ॥ २,१.६३ ॥  
\[चतुर्थः प्रकारः\]  
तालकादष्टमांशेन देयं सूतं च टङ्कणम् ।  
कूश्माण्डस्य रसैः स्नुह्याः क्षीरैर्मर्द्याद्दिनत्रयम् ॥ २,१.६४ ॥  
तद्गोलं छिद्रमूषायां ग्राह्यं सत्त्वं च पूर्ववत् ।  
\[पञ्चमः प्रकारः\]  
भागाः षोडश तालस्य विषपारदटङ्कणाः ॥ २,१.६५ ॥  
श्वेताभ्रवङ्गयोश्चूर्णं प्रतिभागं विमिश्रयेत् ।  
समं स्नुह्यर्कपयसा मर्दयेद्दिवसद्वयम् ॥ २,१.६६ ॥  
तद्गोलं काचकुप्यन्तः क्षिप्त्वा तां काचकूपिकाम् ।  
सर्वतोऽङ्गुलमानेन लिम्पेद्वस्त्रे मृदा दृढम् ॥ २,१.६७ ॥  
शुष्कां तां वालुकायन्त्रे शनैर्मन्दाग्निना पचेत् ।  
शुष्के द्रवे निरुध्याथ सम्यङ्मृल्लवणैर्मुखम् ॥ २,१.६८ ॥  
चण्डाग्निना पचेद्यावत्तावद्द्वादशयामकम् ।  
स्वाङ्गशीतं समुद्धृत्य भित्त्वा कूपीं समाहरेत् ॥ २,१.६९ ॥  
ऊर्ध्वलग्नं तालसत्त्वं स्फटिकोपलसन्निभम् ।  
\[षष्ठः प्रकारः\]  
भावितं स्नुक्पयः सिक्तं स्नुहीद्रावैर्द्विसप्तधा ॥ २,१.७० ॥  
तिलसर्षपशिग्रूणि लवणं मित्रपञ्चकम् ।  
एभिस्तुल्यं शुद्धतालं दिनमेकं विमर्दयेत् ॥ २,१.७१ ॥  
भूधरे छिद्रमूषान्तर्ध्मातं सत्त्वं विमुञ्चति ।  
\[तालकस्य गुणाः\]  
तालकं शोधितं श्रेष्ठं कुष्ठमृत्युजरापहम् ॥ २,१.७२ ॥  
सौभाग्यसौगन्ध्यकरं परमायुर्विवर्धनम् ।  
\[मनःशिला\]  
मनःशिला स्यात्कुनटी नागास्या रक्तगन्धकः ॥ २,१.७३ ॥  
नेपालिका नागजिह्वा कल्याणी सप्तनामका ।  
\[मनःशिलाभेदाः\]  
मनःशिला त्रिधा प्रोक्ता श्यामाङ्गी कणवीरका ॥ २,१.७४ ॥  
खण्डाख्या चैव तद्रूपं विविच्य परिकल्प्यते ।  
श्यामा रक्ता खराङ्गा च भाराढ्या श्यामिका मता ॥ २,१.७५ ॥  
तेजस्विनी च निर्भारा ताम्राभा कणवीरका ।  
चूर्णीभूतातिरक्ताङ्गी सभारा खण्डपूर्विका ॥ २,१.७६ ॥  
उत्तरोक्ता गुणैः श्रेष्ठा भूरिसत्त्वा प्रकीर्तिता ।  
\[अशुद्धमनःशिलासेवायां दोषाः\]  
अश्मरीं मूत्रकृच्छ्रं च मन्दाग्निं मलबद्धताम् ॥ २,१.७७ ॥  
करोति कुष्ठं तापं च शुद्धिहीना मनःशिला ।  
\[मनःशिलाशुद्धिः\]  
अजामूत्रैस्त्र्यहं पच्याद्दोलायन्त्रे मनःशिलाम् ॥ २,१.७८ ॥  
सप्तधा दध्यजापित्तैर्घर्मे ताप्यं विशुद्धये ।  
जीवन्तीभृङ्गराड्रक्तागस्त्यद्रावैर्मनःशिलाम् ॥ २,१.७९ ॥  
दोलायन्त्रे पचेद्यामं यामं छागोत्थमूत्रकैः ।  
क्षालयेदारनालेन सर्वयोगेषु योजयेत् ॥ २,१.८० ॥  
अगस्त्यस्य रसे भाव्या सप्ताहाच्छोधिता शिला ।  
\[मनःशिलासत्त्वपातनम्; प्रथमः प्रकारः\]  
तालवच्च शिलासत्त्वं पातनं शोधनं तथा ॥ २,१.८१ ॥  
गोमांसैर्मातुलुङ्गाम्लैर्दिनं भाव्या मनःशिला ।  
तां रक्तपीतपुष्पाणां रसैः पीतैश्च भावयेत् ॥ २,१.८२ ॥  
दिनान्ते मर्दयेद्यामं मित्रपञ्चकसंयुतम् ।  
गुलिकां काचकूप्यन्तः क्षिप्त्वा तां काचकूपिकाम् ॥ २,१.८३ ॥  
सर्वतोऽङ्गुलमानेन लिम्पेद्वस्त्रमृदा दृढम् ।  
शुष्कां तां वालुकायन्त्रे शनैर्मन्दाग्निना पचेत् ॥ २,१.८४ ॥  
शुष्के द्रवे निरुध्याथ सम्यङ्मृल्लवणैर्मुखम् ।  
चण्डाग्निना पचेद्यावत्तावद्द्वादशयामकम् ॥ २,१.८५ ॥  
स्वाङ्गशीतं समुद्धृत्य भित्त्वा कूपीं समाहरेत् ।  
ऊर्ध्वलग्नं शिलासत्त्वं बालार्कसदृशोपमम् ॥ २,१.८६ ॥  
\[द्वितीयः प्रकारः\]  
अगस्त्यशिग्रुजैस्तोयैस्त्र्यहं भाव्या मनःशिला ।  
तालकौषधयोगेन सत्त्वं हेमनिभं भवेत् ॥ २,१.८७ ॥  
\[मनःशिलाया गुणाः\]  
मनःशिला कटूष्णा च सतिक्ता कफवातजित् ।  
कण्डूतिक्षयकासघ्नी विषभूताग्निमान्द्यहृत् ॥ २,१.८८ ॥  
\[माक्षिकम्\]  
माक्षिकं मधुधातु स्यान्माक्षीकं हेममाक्षिकम् ।  
ताप्यं च तापिजं तार्क्ष्यं तापीदेशसमुद्भवम् ॥ २,१.८९ ॥  
\[माक्षिकभेदाः\]  
माक्षीकं द्विविधं हेममाक्षिकं तारमाक्षिकम् ।  
तत्राद्यं माक्षिकं कान्यकुब्जोत्थं स्वर्णसन्निभम् ॥ २,१.९० ॥  
तपतीतीरसम्भूतं पञ्चवर्णं सुवर्णवत् ।  
पाषाणबहलः प्रोक्तस्ताप्याख्योऽसौ गुणात्मकः ॥ २,१.९१ ॥  
सुवर्णाकारभेदाच्च प्रत्येकं तत्पुनस्त्रिधा ।  
कादम्बं कारवेल्लाख्यं तण्डुलीयकसंज्ञकम् ॥ २,१.९२ ॥  
\[अशुद्धमाक्षिकसेवने दोषाः\]  
प्राणविष्टम्भदौर्बल्यवह्निसादाक्षिरोगकृत् ।  
माक्षिकं मारयत्येव शुद्धिहीनं सुरार्चिते ॥ २,१.९३ ॥  
\[माक्षिकशुद्धिः; प्रथमः प्रकारः\]  
माक्षिकं नरमूत्रेण क्वाथैः कौलुत्थकोद्भवैः ।  
वेतसेनाम्लवर्गेण टङ्कणेन कटुत्रिकैः ॥ २,१.९४ ॥  
डोलायन्त्रे दिनं पाच्यं सूरणस्यैव मध्यगम् ।  
दिनं रम्भाद्रवैः पच्यादुद्धृतं पेषयेद्घृतैः ॥ २,१.९५ ॥  
एरण्डतैलसंयुक्तैः पुटे पच्यन्विशोधयेत् ।  
\[द्वितीयः प्रकारः\]  
माक्षिकस्य त्रयो भागा भागैकं टङ्कणस्य च ॥ २,१.९६ ॥  
मातुलुङ्गद्रवैर्वाथ जम्बीरोत्थद्रवैः पचेत् ।  
लोहपात्रे पचेत्तावद्यावत्पात्रं सुलोहितम् ॥ २,१.९७ ॥  
ताम्रवर्णमयो वापि तावच्छुध्यति माक्षिकम् ।  
\[तृतीयः प्रकारः\]  
अगस्तिपुष्पनिर्यासैः शिग्रुमूलं निघर्षयेत् ॥ २,१.९८ ॥  
द्रवैः पाषाणभेद्याश्च पेष्यमेभिश्च माक्षिकम् ।  
तद्वटीं चाथ मूषायां दशभिरुत्पलैः पुटेत् ॥ २,१.९९ ॥  
पुनः पुनश्च पिष्ट्वाथ पुटैः षड्भिर्विशुध्यति ।  
\[चतुर्थः प्रकारः\]  
क्षौद्रक्षीरारनालाश्च अष्टभागाः पृथक्पृथक् ॥ २,१.१०० ॥  
गव्यं तक्रं चतुर्भागं भागः कौलुत्थजो रसः ।  
सर्वं सम्पूरयेद्भाण्डे भागैकं माक्षिकं पचेत् ॥ २,१.१०१ ॥  
डोलायन्त्रेण मृद्वग्नौ याममात्रं पुनः पचेत् ।  
उद्धृत्य मातुलुङ्गाम्लैः पिष्ट्वा दशभिरुत्पलैः ॥ २,१.१०२ ॥  
पुटे पुनः पुनः कुर्यादेवं द्वादशवासरम् ।  
शुद्धं भवति माक्षीकं सर्वयोगेषु योजयेत् ॥ २,१.१०३ ॥  
\[पञ्चमः प्रकारः\]  
माक्षिकं कणशः कृत्वा जालिनीमेघनादयोः ।  
पिण्डे निक्षिप्य विपचेद्दोलायन्त्रे कुलुत्थजे ॥ २,१.१०४ ॥  
क्वाथे तच्छुद्धतां याति प्रशस्तं लोहमारणे ।  
\[षष्ठः प्रकारः\]  
तैले तक्रे गवां मूत्रे कौलुत्थे वाम्लकाञ्जिके ॥ २,१.१०५ ॥  
माक्षिकं शोधयेत्प्राज्ञो गिरिदोषनिवृत्तये ।  
\[सप्तमः प्रकारः\]  
कुलुत्थकोद्रवक्वाथनरमूत्राम्लवेतसैः ॥ २,१.१०६ ॥  
टङ्कणेनाम्लवर्गेण कटुकत्रितयेन वा ।  
डोलायन्त्रे दिनं पाच्यं सूरणकन्दमध्यगम् ॥ २,१.१०७ ॥  
दिनं रम्भाद्रवैः पाच्यं ध्मातमुद्धृत्य पेषितम् ।  
एरण्डतैलसर्पिर्भ्यां पुटैः शुध्यति माक्षिकम् ॥ २,१.१०८ ॥  
\[अष्टमः प्रकारः\]  
सुवर्णवर्णविमलं ताप्यं वा कणशः कृतम् ।  
पुनर्नवायाः कल्कस्थं कौलुत्थे स्वेदयेद्रसे ॥ २,१.१०९ ॥  
सैन्धवैर्बीजपूराक्तैर्युक्तं वा पोट्टलीकृतम् ।  
डोलायन्त्रे दिनं स्वेद्यं शुद्धिमायाति निश्चितम् ॥ २,१.११० ॥  
\[माक्षिकसत्त्वपातनविधिः; प्रथमः प्रकारः\]  
गोदुग्धैश्च स्नुहीक्षीरैर्भाव्यमेरण्डतैलकैः ।  
माक्षिकं दिनमेकं तु मर्दितं वटकीकृतम् ॥ २,१.१११ ॥  
अभ्रवद्धमने सत्वं सस्यकस्याप्ययं विधिः ।  
\[द्वितीयः प्रकारः\]  
दोलायन्त्रे सारनाले माक्षिकं स्वेदयेद्दिनम् ॥ २,१.११२ ॥  
चूर्णितं मधुसर्पिर्भ्यां लोहपात्रे पचेद्दिनम् ।  
आदाय भावयेद्घर्मे वज्रीक्षीरैर्दिनावधि ॥ २,१.११३ ॥  
गृहधूमैर्घृतैः क्षौद्रैः संयुक्तैर्मर्दयेद्दिनम् ।  
अन्धमूषागतं ध्मातं सत्त्वं गुञ्जानिभं भवेत् ॥ २,१.११४ ॥  
\[तृतीयः प्रकारः\]  
कदलीकन्दतोयेन माक्षिकं शतधातपे ।  
भावितं पाचयेद्यामं साज्यैर्वातारितैलकैः ॥ २,१.११५ ॥  
पूर्ववद्धमनात्सत्त्वमिन्द्रगोपसमं भवेत् ।  
\[चतुर्थः प्रकारः\]  
स्नुह्यर्कपयसा स्तन्यैर्माक्षिकं मर्दयेद्दिनम् ॥ २,१.११६ ॥  
कङ्कुष्ठं टङ्कणं चैव प्रतिपादांशमिश्रितम् ।  
मूकमूषागतं ध्मातं सत्वं मणिनिभं भवेत् ॥ २,१.११७ ॥  
\[पञ्चमः प्रकारः\]  
कदलीकन्दतुलसीजम्बीराणां द्रवैः क्रमात् ।  
भावयेन्माक्षिकं श्लक्ष्णं प्रतिद्रावेण सप्तधा ॥ २,१.११८ ॥  
रुद्ध्वा ध्माते पतेत्सत्त्वं शुकतुण्डनिभं शुभम् ।  
\[षष्ठः प्रकारः\]  
मूत्रवर्गाम्लवर्गाभ्यां द्विसप्ताहं विभावयेत् ॥ २,१.११९ ॥  
माक्षीकं तीव्रघर्मेण दिनमम्लैश्च मर्दयेत् ।  
मित्रपञ्चकसंयुक्तं वटीकृत्य धमेद्दृढम् ॥ २,१.१२० ॥  
व्योमवद्वङ्कनालेन सत्त्वं शुल्बनिभं भवेत् ।  
\[सप्तमः प्रकारः\]  
स्नुहीक्षीरैर्गवां क्षीरैर्भाव्यमेरण्डतैलकैः ॥ २,१.१२१ ॥  
माक्षिकं पञ्चमित्राक्तं सप्ताहान्ते वटीकृतम् ।  
पूर्ववद्विधमेत्तेन सत्त्वं लाक्षानिभं भवेत् ॥ २,१.१२२ ॥  
\[अष्टमः प्रकारः\]  
स्तन्यैः कङ्कुष्ठकैश्चैव कदलीतोयसंयुतैः ।  
मित्रपञ्चकसंयुक्तैर्माक्षिकं दिनसप्तकम् ॥ २,१.१२३ ॥  
भावितं मर्दयेद्यामं दिनं वातारितैलकैः ।  
मृद्वग्निना पचेत्तावद्यावद्द्रवति गोलकम् ॥ २,१.१२४ ॥  
सत्त्वं किंशुकपुष्पाभं व्योमवद्धमनाद्भवेत् ।  
विमलानां च सर्वेषां सस्यकस्याप्ययं विधिः ॥ २,१.१२५ ॥  
\[नवमः प्रकारः\]  
संचूर्ण्य माक्षिकं शुद्धं मर्द्यमम्लेन केनचित् ।  
क्षालयेदारनालेन ह्यधःस्थं स्वर्णचूर्णवत् ॥ २,१.१२६ ॥  
जारयेत्तत्समाहृत्य धमेत्सत्त्वं विमुञ्चति ।  
योजयेद्वापने चेदं बीजानां यत्र यत्र वै ॥ २,१.१२७ ॥  
\[दशमः प्रकारः\]  
कदलीपत्रजैर्नीरैर्माक्षिकं भावयेद्द्रुतम् ।  
गन्धर्वतैलमध्वाज्यैः पक्वमेकदिनं ततः ॥ २,१.१२८ ॥  
तत्ताप्यं वज्रमूषायां पक्वायां निक्षिपेत्ततः ।  
लोहसंधानकरणं तत्समं तत्र निक्षिपेत् ॥ २,१.१२९ ॥  
दृढं प्रमूकमूषायां कोष्ठिकायां निवेशयेत् ।  
अङ्गारैः खदिरोद्भूतैर्धमेद्भस्त्राद्वयेन वै ॥ २,१.१३० ॥  
वङ्कनालयुजा सत्त्वं ताप्यस्य पतति ध्रुवम् ।  
\[एकादशः प्रकारः\]  
माणिवन्ध्यं वैष्णवं च गृह्णीयात्समभागतः ॥ २,१.१३१ ॥  
फलपूररसैः पिष्ट्वा सम्पुटे सुदृढं क्षिपेत् ।  
सम्यग्लिप्त्वा वनोद्भूतैश्छाणकैः पुटयेत्ततः ॥ २,१.१३२ ॥  
कुकुप्तोत्थं तदाकृष्यं स्वांगशीतं प्रमर्दयेत् ।  
फलपूररसैः पक्वैर्मर्दयित्वाथ पूर्ववत् ॥ २,१.१३३ ॥  
पुटनं छगणेनैव तावत्कुर्याद्विचक्षणः ।  
यावत्तत्पुटितं कल्कं फलपूराम्लमर्दितम् ॥ २,१.१३४ ॥  
शाणोत्तेजितनिस्त्रिंशलिप्तं तत्ताम्रतामियात् ।  
इत्थं शुद्धं च गरुडं टङ्कणं नीरजं रसम् ॥ २,१.१३५ ॥  
घृतेन मधुना युक्तं सगुडं गुञ्जया समम् ।  
प्राग्वन्मूषागतं कृत्वा धमेत्तत्खदिराग्निना ॥ २,१.१३६ ॥  
मृदुसत्त्वं नागसममिन्द्रगोपकसन्निभम् ।  
पतत्येव न संदेहः सर्वज्ञवचनं तथा ॥ २,१.१३७ ॥  
शुक्लदीप्तिरशब्दश्च यदा वैश्वानरो भवेत् ।  
तदा तु सत्त्वं पतितं जानीयान्नान्यथा क्वचित् ॥ २,१.१३८ ॥  
\[माक्षिकस्य गुणाः\]  
कषायतिक्तमधुरं कटुकं माक्षिकद्वयम् ।  
उष्णं रसायनं कुष्ठशोषहिध्मावमिप्रणुत् ॥ २,१.१३९ ॥  
माक्षीकधातुः सकलामयघ्नः प्राणो रसेन्द्रस्य परं हि वृष्यः ।  
दुर्मेललोहद्वयमेलकश्च गुणोत्तरः पूर्वरसायनाग्र्यः ॥ २,१.१४० ॥  
\[अभ्रकम्\]  
उत्पत्त्यादि घनस्यादौ कथितं तद्रसायने ।  
अधुना सम्प्रवक्ष्यामि तत्क्रियास्तद्गुणानपि ॥ २,१.१४१ ॥  
\[अभ्रकभस्मविधिः; प्रथमः प्रकारः\]  
धान्याभ्रकं मेघनादद्रवैः संमर्दयेद्दिनम् ।  
शतांशं टङ्कणं दत्त्वा ततो गजपुटे पचेत् ॥ २,१.१४२ ॥  
मुस्तासूरणवर्षाभूरसैर्व्यस्तैः पुटं त्रिधा ।  
कासमर्दरसैः पञ्च वरागोमूत्रकैरपि ॥ २,१.१४३ ॥  
न्यग्रोधस्य जटाक्वाथैर्मर्द्यं दशपुटं पुनः ।  
षट्च जम्बीरनीरेण गोक्षीरेण पुटत्रयम् ॥ २,१.१४४ ॥  
पेषणं घर्मपाकं च स्थालीपाकं पुटं क्रमात् ।  
कुर्याच्चत्वारि कर्माणि टङ्कणं च पुटे पुटे ॥ २,१.१४५ ॥  
निश्चन्द्रं जायते ह्यभ्रं सर्वयोगेषु योजयेत् ।  
अयं सामान्यसंस्कारो विशेषस्तु निगद्यते ॥ २,१.१४६ ॥  
\[भस्मीकरणे विशिष्टसंस्कारः\]  
निश्चन्द्रकं मृतव्योम सामान्यसंस्कृतम् ।  
तत्तद्रोगहरद्रव्यक्वाथैः पिष्ट्वा पुटे पचेत् ॥ २,१.१४७ ॥  
यन्त्रैस्त्रिः सप्तधा कुर्यात्तत्तद्रोगहरं भवेत् ।  
अयं विशेषसंस्कारस्तत्तद्रोगहरो भवेत् ॥ २,१.१४८ ॥  
पूर्वाह्ने पेषणं कार्यं मध्याह्ने घर्मपाचनम् ।  
सायाह्ने स्थालिकापाकं कुर्याद्रात्रौ पुटं क्रमात् ॥ २,१.१४९ ॥  
संस्कारः पञ्चधा प्रोक्तो घनस्य परमेश्वरि ।  
धान्याभ्रकरणं सत्त्वपातनं निर्मलक्रिया ॥ २,१.१५० ॥  
सुमृतीकरणं चैव त्वमृतीकरणं तथा ।  
मारणे घनसत्त्वस्य घनपत्रस्य मारणे ॥ २,१.१५१ ॥  
क्रमाच्छ्रेष्ठतमौ प्रोक्तौ शस्तौ दरदटङ्कणौ ।  
\[द्वितीयः प्रकारः\]  
मुस्ताक्वाथेन धान्याभ्रं पञ्चविंशत्पुटे पचेत् ॥ २,१.१५२ ॥  
गोमूत्रैश्च तथा क्वाथैस्त्रिफलायाः सुरेश्वरि ।  
कासमर्दद्रवैरेकं गोक्षीरेण पुटं त्रिधा ॥ २,१.१५३ ॥  
निश्चन्द्रं जायते ह्यभ्रं सर्वयोगेषु योजयेत् ।  
विशेषसंस्कारयुतं तत्तद्रोगहरं भवेत् ॥ २,१.१५४ ॥  
\[तृतीयः प्रकारः\]  
धान्याभ्रकस्य भागैकं भागौ द्वौ टङ्कणस्य च ।  
पिष्ट्वा तदन्धमूषायां रुद्ध्वा तीव्राग्निना धमेत् ॥ २,१.१५५ ॥  
स्वभावशीतलं चूर्णं सर्वयोगेषु योजयेत् ।  
विशेषसंस्कारयुतं तत्तद्रोगहरं भवेत् ॥ २,१.१५६ ॥  
\[चतुर्थः प्रकारः\]  
धान्याभ्रं मर्दयेदम्लैर्घर्मे संस्थापयेत्ततः ।  
पुटं कुर्यात्ततोऽम्लेन सेचनं मर्दनं पुनः ॥ २,१.१५७ ॥  
विंशद्वारं ततो दुग्धे पुटनिस्तब्धमभ्रकम् ।  
क्षिपेत्तं मर्दयेद्दुग्धैर्दुग्धे क्षिप्त्वातपे न्यसेत् ॥ २,१.१५८ ॥  
पुटं त्रिः सप्तवाराणि कुर्यादेवं पुनः पुनः ।  
तण्डुलं वज्रवल्ली च तालमूली पुनर्नवा ॥ २,१.१५९ ॥  
शार्ङ्गेरी मरिचं चैव बला च पयसा सह ।  
पूर्वाभ्रं पेषयेदेतैः प्रत्येकैश्च त्र्यहं त्र्यहम् ॥ २,१.१६० ॥  
क्षिप्त्वातपे पुटे पच्यात्प्रत्येकेन पुनः पुनः ।  
एवं निश्चन्द्रकं व्योम कज्जलाभं मृतं भवेत् ॥ २,१.१६१ ॥  
\[पञ्चमः प्रकारः\]  
धान्याभ्रकस्य शुष्कस्य दशांशं मरिचं क्षिपेत् ।  
पेषयेदम्लवर्गेण अम्लैर्भाव्यं दिनत्रयम् ॥ २,१.१६२ ॥  
तच्छुष्कं सम्पुटे धाम्यं खदिराङ्गारकैर्दृढम् ।  
ऊर्ध्वपात्रे निवार्याथ सिञ्चेदम्लेन केन तम् ॥ २,१.१६३ ॥  
धान्यं तत्रैव षड्वारमम्लैः सिञ्च्यात्पुनः पुनः ।  
अगस्त्यशिग्रुवर्षाभूमूलपत्रभवै रसैः ॥ २,१.१६४ ॥  
पिष्ट्वाभ्रं सेचयेत्तेन षड्धा धाम्यं च सेचयेत् ।  
सितामध्वाज्यगोक्षीरैस्तद्धौतं पेष्यमभ्रकम् ॥ २,१.१६५ ॥  
रुद्ध्वा षड्भिः पुटैः पाच्यं पिष्ट्वा चैव पुनः पुनः ।  
मत्स्याक्ष्याश्चैकवीराया द्रवैः पिष्ट्वा त्रिधा पचेत् ॥ २,१.१६६ ॥  
एवं गजपुटैः पाच्यं निश्चन्द्रमयतेऽभ्रकम् ।  
पत्त्राभ्रकस्य सिन्दूरं सर्वयोगेषु योजयेत् ॥ २,१.१६७ ॥  
\[षष्ठः प्रकारः\]  
धान्याभ्रं मर्दयेद्यामं मत्स्याक्षीस्वरसैस्ततः ।  
पचेद्गजपुटैरेवं सप्तधा तुलसीरसैः ॥ २,१.१६८ ॥  
कोकिलाक्षरसैः सप्त कुमारीस्वरसैस्तथा ।  
श्वेतदूर्वारसैस्तद्वद्व्याघ्रीकन्दरसैस्तथा ॥ २,१.१६९ ॥  
पुनर्नवारसैः सप्त तद्वत्पञ्चामृतैस्ततः ।  
निश्चन्द्रं जायते ह्यभ्रं सर्वयोगेषु योजयेत् ॥ २,१.१७० ॥  
\[सप्तमः प्रकारः\]  
धान्याभ्रं टङ्कणं तुल्यं गोमूत्रैस्तुलसीद्रवैः ।  
वाकुच्या सूरणैर्नाल्या दिनं पिष्ट्वा पुटे पचेत् ॥ २,१.१७१ ॥  
द्रवैः पुनः पुनः पिष्ट्वा दिनान्तेषु पुटे पचेत् ॥ २,१.१७२ ॥  
रुद्ध्वा रुद्ध्वा पुटैस्त्वेवं निश्चन्द्रं चाभ्रकं भवेत् ।  
\[अष्टमः प्रकारः\]  
पिष्ट्वा साम्लारनालेन पेटालीमूलजत्वचम् ॥ २,१.१७३ ॥  
तद्द्रवैर्मर्दयेदभ्रं दिनं गजपुटे पचेत् ।  
एवं सप्तपुटं कार्यं दध्ना च पुटसप्तकम् ॥ २,१.१७४ ॥  
यवचिञ्चाद्रवैस्तद्वन्निश्चन्द्रं जायतेऽभ्रकम् ।  
\[नवमः प्रकारः\]  
धान्याभ्रकं रविक्षीरै रविमूलद्रवैश्च वा ॥ २,१.१७५ ॥  
मर्द्यं मर्द्यं पुटे पच्यात्सप्तधा म्रियते ध्रुवम् ।  
\[दशमः प्रकारः\]  
धान्याभ्रकं तुषाम्लान्तरातपे स्थापयेद्दिनम् ॥ २,१.१७६ ॥  
यामं मर्द्यं तु तद्गोलं रुद्ध्वा गजपुटे पचेत् ।  
एवं कार्पासतोयान्तः स्थाप्यं पाच्यं पुटे पचेत् ॥ २,१.१७७ ॥  
एवं गोक्षीरमध्यस्थं स्थाप्यं पेष्यं पुटे पचेत् ।  
पश्चादम्लैश्च गोक्षीरैः कार्पासैश्च पुनः पुनः ॥ २,१.१७८ ॥  
घर्मपाकं मर्दनं च स्थालीपाकं पुटं क्रमात् ।  
एकविंशत्पुटे प्राप्ते निश्चन्द्रं जायतेऽभ्रकम् ॥ २,१.१७९ ॥  
सर्वेषां घातिताभ्राणाममृतीकरणे विधिः ।  
\[अभ्रकस्य गुणाः\]  
अभ्रकं गगनं भृङ्गं बहुपुत्रमुमाभवम् ॥ २,१.१८० ॥  
पत्राभ्रकस्य सिन्दूरममृतं परमं हितम् ।  
त्रिदोषघ्नं बलकरं वृष्यमारोग्यदं शुचि ॥ २,१.१८१ ॥  
सर्वरोगहरं सौम्यं विषघ्नं च रसायनम् ।  
\[चिन्नबर्ःः स्य्नोन्य्म्स्\]  
हिङ्गुलो दरदं चूर्णपारदश्च रसोद्भवः ॥ २,१.१८२ ॥  
रसगर्भः सुरङ्गश्च लोहघ्नः सिद्धिपारदः ।  
\[चिन्नबर्ःः सुब्त्य्पेस्\]  
हिङ्गुलस्त्रिविधो ज्ञेयश्चर्मारः शुकतुण्डकः ॥ २,१.१८३ ॥  
हंसपादश्च तत्राद्यं तारकर्मणि योजयेत् ।  
अधमं तं विजानीयाच्छुकतुण्डं च मध्यमम् ॥ २,१.१८४ ॥  
हेमतारक्रियामार्गे योजयेत्परमेश्वरि ।  
हंसपादो महाश्रेष्ठः सर्वकर्मकरो हि सः ॥ २,१.१८५ ॥  
तस्य सत्त्वं सूत एव दरदस्य त्रिभेदतः ।  
\[शुकतुण्डःः फ्य्स्. प्रोपेर्तिएस्\]  
हेमकिट्टस्य सदृशस्तद्रूपस्तीक्ष्णमारकः ॥ २,१.१८६ ॥  
चर्मारस्तीक्ष्णरूपः स्यात्सुप्रीतः शुकतुण्डकः ।  
\[हंसपादःः प्रोपेर्तिएस्\]  
जपाकुसुमसङ्काशो हंसपादो महोत्तमः ॥ २,१.१८७ ॥  
रसायने सर्वसूतहरणे सर्वरञ्जने ।  
लोहानां मारणे श्रेष्ठो वर्णोत्कर्षणकर्मणि ॥ २,१.१८८ ॥  
रसकस्य तथा रागबन्धे धौरेयकः स्मृतः ।  
मलदोषादिकं नास्ति सर्वकार्येषु पूज्यते ॥ २,१.१८९ ॥  
\[हिङ्गुलशुद्धिः\]  
मेषीक्षीरेण दरदमम्लवर्गैश्च भावितम् ।  
सप्तवारं प्रयत्नेन शुद्धिमायाति निश्चितम् ॥ २,१.१९० ॥  
\[हिङ्गुलसत्त्वपातनम्\]  
दरदं पातनायन्त्रे पातितं च जलाशये ।  
सत्त्वं सूतकसङ्काशं विमुञ्चति न संशयः ॥ २,१.१९१ ॥  
\[हिङ्गुलस्य गुणाः\]  
ये गुणाः पारदे प्रोक्तास्ते गुणाः सन्ति हिङ्गुले ।  
नवज्वरहरः प्रोक्तः सम्पातज्वरनाशनः ॥ २,१.१९२ ॥  
\[गैरिकम्\]  
गैरिकं गिरिधातुः स्याद्रक्तधातुर्गवेधुकम् ।  
\[गैरिकःः सुब्त्य्पेस्\]  
गैरिकं द्विविधं प्रोक्तं तत्राद्यं स्वर्णगैरिकम् ॥ २,१.१९३ ॥  
पाषाणगैरिकं चान्यत्पूर्वं श्रेष्ठतमं गुणैः ।  
\[गैरिकस्य गुणाः\]  
शोणितं मसृणं स्निग्धं स्वादु वृष्यं हिमं लघु ॥ २,१.१९४ ॥  
चक्षुष्यं रक्तपित्तघ्नं विषहिध्मावमिप्रणुत् ।  
तापज्वरहरं श्रेष्ठं हेमघ्नं रक्तगैरिकम् ॥ २,१.१९५ ॥  
\[पाषाणगैरिकःः फ्य्स्. प्रोपेर्तिएस्\]  
पाषाणगैरिकं प्रोक्तं कठिनं ताम्रवर्णकम् ।  
\[चपलः\]  
देहवेधी लोहवेधी चपला रसबन्धिनी ॥ २,१.१९६ ॥  
चपला बहुभेदा च सर्वलोहस्वरूपतः ।  
हेमस्तारो रविमयः सीसात्मा वङ्गरूपधृक् ॥ २,१.१९७ ॥  
तीक्ष्णरूपः कांस्यरूपो रक्तो विषमयस्तथा ।  
\[चपलस्वरूपम्\]  
सत्त्वलोहस्वरूपास्ते विषो हरितलोहभाक् ॥ २,१.१९८ ॥  
विषाख्यं चपलं प्राप्य निर्जीवे तस्य दापयेत् ।  
पुटेनारण्यजैश्छाणैः सधूमं सर्वथा त्यजेत् ॥ २,१.१९९ ॥  
नश्येत तस्य धूमं वै स्पर्शनं दूरतस्त्यजेत् ।  
अशनात्तस्य संस्पर्शान्म्रियते सद्य एव हि ॥ २,१.२०० ॥  
धूमावलोकनाच्छीर्षपीडा संजायते ज्वरः ।  
एवं दत्तपुटे शान्ते गृह्णीयाच्चपलं ततः ॥ २,१.२०१ ॥  
\[चपलस्य गुणाः\]  
तस्य संस्पर्शमात्रेण हीरको म्रियते क्षणात् ।  
सर्वेषां चपलानां वै स्वभावः समुदाहृतः ॥ २,१.२०२ ॥  
वङ्गस्तम्भे नागराजे क्रमे वातीव शस्यते ।  
सर्वलोहानि कुर्वन्ति सुवर्णं तारमेव च ॥ २,१.२०३ ॥  
युक्त्याथ शोधितः सूते विना बीजं च वा तथा ।  
शतं वापि सहस्रं वा लक्षं कोटिं च वेधयेत् ॥ २,१.२०४ ॥  
वज्रेण रसराजेन बीजेन च समाश्रिता ।  
धूमतो वेधयेल्लोहान् रसजीर्णः स्वयं गलेत् ॥ २,१.२०५ ॥  
निष्पत्य तेन देहस्य चपलेन महात्मना ।  
\[शिलाजतु\]  
अश्मजं गिरिजं शैलमश्मलाक्षा शिलाजतु ॥ २,१.२०६ ॥  
\[शिलाजतुःः सुब्त्य्पेस्\]  
शिलाधातुर्द्विधा प्रोक्तो गोमूत्राद्यो रसायनम् ।  
कर्पूरपूर्वकश्चान्यस्तत्राद्यो द्विविधः स्मृतः ॥ २,१.२०७ ॥  
ससत्त्वश्चैव निःसत्त्वस्तयोः पूर्वो गुणाधिकः ।  
ग्रीष्मे तीव्रार्कतप्तेभ्यः पादेभ्यो हिमभूभृतः ॥ २,१.२०८ ॥  
स्वर्णरूप्याकगर्भेभ्यः शिलाधातुर्विनिःसरेत् ।  
\[शिलाजतोर्गुणाः\]  
स्वर्णगर्भगिरेर्जातं जपापुष्पनिभं गुरु ॥ २,१.२०९ ॥  
ससत्त्वं स्वादु परमं परमं तद्रसायनम् ।  
रूप्यगर्भगिरेर्जातं मधुरं पाण्डुरं गुरु ॥ २,१.२१० ॥  
शिलाजं पाण्डुरोगघ्नं विशेषात्पित्तरोगजित् ।  
ताम्रगर्भगिरेर्जातं नीलवर्णं घनं गुरु ॥ २,१.२११ ॥  
शिलाजं कफवातघ्नं तीक्ष्णोष्णं दीपनं परम् ।  
वह्नौ क्षिप्तं भवेद्यत्तल्लिङ्गाकारं ह्यधूमकम् ॥ २,१.२१२ ॥  
सलिलेऽप्यवलीनं च तत्सिद्धं हि शिलाजतु ।  
गोमूत्रगन्धि कृष्णं गुग्गुलुकाभं सशर्करं मृत्स्नम् ।  
स्निग्धमनम्लकषायं मृदु गुरु च शिलाजतु श्रेष्ठम् ॥ २,१.२१३ ॥  
सर्वं च तिक्तकटुकं स्वादु नात्युष्णशीतलम् ॥ २,१.२१४ ॥  
वृष्यं त्रिदोषजिद्भेदि चक्षुष्यं च रसायनम् ।  
क्षयशोफोदरार्शोघ्नं मेहमूत्रग्रहापहम् ॥ २,१.२१५ ॥  
नूनं सज्वरपाण्डुशोफशमनं मेहाग्निमान्द्यापहं मेदश्छेदकरं च यक्ष्मशमनं मूलामयोन्मूलनम् ।  
प्लीहविनाशनं जठरहृच्छूलघ्नमामापहं सर्वत्वग्गदनाशनं किमपरं देहे च लोहे हितम् ॥ २,१.२१६ ॥  
रसोपरससूतेन्द्ररत्नलोहेषु ये गुणाः ।  
वसन्ति ते शिलाधातौ जरामृत्युजिगीषया ॥ २,१.२१७ ॥  
\[भूनागः\]  
भूनागः क्षितिनागश्च भूलता रक्तजन्तुकः ।  
क्षितिजः क्षितिजन्तुश्च विषघ्नो रक्ततुण्डकः ॥ २,१.२१८ ॥  
यासां छेदे न रक्तं प्रभवति सततं प्रायशो रक्तभूमौ ।  
संग्राह्या भूलतास्ता विषहरधनदं पातयेत्तासु सत्त्वम् ।  
तद्युक्त्या पारदेन्द्रश्चरति यदि समं सारणायन्त्रयोगैः ।  
बद्धोऽयं कोटिवेधी समरविरजते योजयेद्भास्करे वा ॥ २,१.२१९ ॥  
\[भूनागसत्त्वस्य गुणाः\]  
सत्त्वं भूनागजं क्ष्वेलयक्षराक्षसमृत्युजित् ।  
सर्ववश्यकरं सर्वरोगघ्नं च रसायनम् ॥ २,१.२२० ॥  
रसेन्द्रे जारणाकर्मजारितं कोटिवेधकृत् ।  
सुवर्णादीनि लोहानि रक्तानि ग्रसति क्षणात् ॥ २,१.२२१ ॥  
\[भूनागसत्त्वपातनम्; प्रथमः प्रकारः\]  
रक्तभूजातभूनागमृत्तिकां क्षालयेज्जलैः ।  
यावत्सत्त्वावशेषं स्याद्धौतसत्त्वं तदेव हि ॥ २,१.२२२ ॥  
मित्रपञ्चकयुक्तं तन्मूषायां धमयेद्दृढम् ।  
निर्भिद्य मूषां तत्सत्त्वं गृहीत्वा किट्टकं पुनः ॥ २,१.२२३ ॥  
एवं त्रिवारं धमनात्सत्त्वशेषं समाहरेत् ।  
\[द्वितीयः प्रकारः\]  
भूनागमृत्तिकां भाण्डे भूनागैः सह निक्षिपेत् ॥ २,१.२२४ ॥  
षण्मासान्तं समान्तं वा जलैः सिञ्चेन्मुहुर्मुहुः ।  
अस्य सत्त्वं विधानेन गृह्णीयादभ्रसत्त्ववत् ॥ २,१.२२५ ॥  
\[तृतीयः प्रकारः\]  
रक्तभूमिजभूनागान् पञ्जरस्थेन बर्हिणा ।  
भक्षयेत्तु शरत्काले नित्यं तन्मलमाहरेत् ॥ २,१.२२६ ॥  
लाक्षासर्जरसः सर्जी गुग्गुलुर्मित्रपञ्चकम् ।  
ऊर्णा क्षाराश्च पटवो नीलसर्पेन्द्रगोपकौ ॥ २,१.२२७ ॥  
मत्स्यश्च नीलसरटः कूर्मपृष्ठं शशास्थि च ।  
माक्षीकं शिखिशंखतुत्थं च सर्वांशं बर्हिणो मलम् ॥ २,१.२२८ ॥  
सर्वं निक्षिप्य मूषायां धमेत्तीव्राग्निना दृढम् ।  
निर्भिद्य मूषां तत्सत्त्वं गृहीत्वा किट्टकं पुनः ॥ २,१.२२९ ॥  
एवं त्रिवारधमनात्सत्त्वशेषं समाहरेत् ।  
\[हरिद्राश्मा\]  
हरिद्राश्मा निशाग्रावः पीताङ्गः पीतकर्षणः ॥ २,१.२३० ॥  
तत्सत्त्वकं सितं स्वर्णं श्रेष्ठं रसरसायने ।  
\[अग्निजारः\]  
अग्निजारोऽग्निनिर्यासोऽप्यग्निगर्भोऽग्निजः स्मृतः ॥ २,१.२३१ ॥  
वडबाग्निमलो ज्ञेयो जरायुश्चार्णवोद्भवः ।  
अग्निज्वालोऽग्निजारश्च प्रोक्तः सिन्धुप्लवो दश ॥ २,१.२३२ ॥  
सामुद्रस्याग्निनक्रस्य जरायुर्बहिरुज्झितः ।  
संशुष्को भानुतापेन सोऽग्निजार इति स्मृतः ॥ २,१.२३३ ॥  
जाराभं दहति स्पर्शात्पिच्छिलं सागरोत्प्लवम् ।  
जरायुस्तच्चतुर्वर्णं श्रेष्ठं तेषु सलोहितम् ॥ २,१.२३४ ॥  
\[अग्निजारस्य गुणाः\]  
स्यादग्निजारः कटुकोष्णवीर्यः तुन्दामयघ्नः कफवातहारी ।  
पित्तप्रदः शोणितसन्निपातशूलादिवातामयनाशकश्च ॥ २,१.२३५ ॥  
अग्निजारस्त्रिदोषघ्नो धनुर्वातादिवातनुत् ।  
मर्दनो रसवीर्यस्य दीपनो जारणस्तथा ॥ २,१.२३६ ॥  
\[खर्परी (रसकम्)\]  
खर्परी रसकं तुत्थखर्पर्यमृतसम्भवा ।  
रसको द्विविधः प्रोक्तो दर्दुरः कारवेल्लकः ॥ २,१.२३७ ॥  
सदंशो दर्दुरः प्रोक्तो निर्दंशः कारवेल्लकः ।  
सत्त्वपाते शुभः पूर्वो द्वितीयश्चौषधादिषु ॥ २,१.२३८ ॥  
घनसत्त्वनिभं बाह्ये शुभं हारिद्रवत्ततः ।  
अच्छं खर्परवत्तुत्थमुत्तमं सतोदरम् ॥ २,१.२३९ ॥  
\[खर्पर्या गुणाः\]  
रसकः सर्वदोषघ्नः कफपित्तविनाशनः ।  
चक्षूरोगक्षयघ्नश्च लोहपारदरञ्जनः ॥ २,१.२४० ॥  
नागार्जुनेन निर्दिष्टौ रसस्य रसकावुभौ ।  
श्रेष्ठौ सिद्धरसौ ख्यातौ देहलोहकरौ परौ ॥ २,१.२४१ ॥  
रसश्च रसकश्चोभौ येनाग्निसहनौ कृतौ ।  
देहलोहमयीं सिद्धिं दास्यतस्तु न संशयः ॥ २,१.२४२ ॥  
\[खर्परीसत्त्वपातनम्\]  
जयन्तीत्रिफलाचूर्णं हरिद्रागुडटङ्कणम् ।  
पादांशं रसकस्येदं पिष्ट्वा मूषाः प्रलेपयेत् ॥ २,१.२४३ ॥  
नलिकासम्पुटं बद्ध्वा शोषयेदातपे खरे ।  
ग्राह्यं पातालयन्त्रेण सत्त्वं ध्माते पुटेऽथ वा ॥ २,१.२४४ ॥  
\[खर्परीशुद्धिः\]  
रजस्वलारजोमूत्रै रसकं भावयेद्दिनम् ।  
तैरेव दिनमेकं तु मर्दयेच्छुद्धिमाप्नुयात् ॥ २,१.२४५ ॥  
\[मयूरतुत्थम्\]  
मयूरतुत्थं तुत्थं च नीलाश्मा ताम्रभस्म च ।  
मयूरग्रीवकं क्ष्वेडनाशनं सस्यकं प्रिये ॥ २,१.२४६ ॥  
मयूरग्रीवसङ्काशं घृष्टे गोक्षीरसन्निभम् ।  
अप्सु च प्लवते क्षिप्तमेतन्मायूरतुत्थकम् ॥ २,१.२४७ ॥  
अथवा शुकपिच्छाभमन्तः काञ्चनबिन्दुभिः ।  
अङ्कितं घर्षयेत्तुत्थमायसे चाम्लसंयुते ॥ २,१.२४८ ॥  
भवेदयस्ताम्रनिभमेतन्मायूरतुत्थकम् ।  
\[मयूरतुत्थशुद्धिः\]  
विष्ठया मर्दयेत्तुत्थं मार्जारककपोतयोः ॥ २,१.२४९ ॥  
दशांशं टङ्कणं दत्त्वा पाच्यं मृदुपुटे ततः ।  
पुटं दध्ना पुटं क्षौद्रैर्देयं तुत्थविशुद्धये ॥ २,१.२५० ॥  
\[मयूरतुत्थसत्त्वपातनम्\]  
तुत्थं च टङ्कणं चैव तुल्यं श्लक्ष्णं विमर्दयेत् ।  
मूषायां तं विनिक्षिप्य रुद्ध्वा तीव्राग्निना धमेत् ॥ २,१.२५१ ॥  
इन्द्रगोपनिभं सत्त्वं पतत्येव न संशयः ।  
\[मयूरतुत्थस्य गुणाः\]  
तुत्थं कटुकषायोष्णं श्वित्रनेत्रामयापहम् ॥ २,१.२५२ ॥  
विषदोषेषु सर्वेषु प्रशस्तं कान्तिकारकम् ।  
\[कङ्कुष्ठःः स्य्नोन्य्म्स्\]  
कङ्कुष्ठं काककुष्ठं च रेचकं रागदायकम् ॥ २,१.२५३ ॥  
\[कङ्कुष्ठःः सुब्त्य्पेस्\]  
कंकुष्ठं च द्विधा प्रोक्तं हेमतारात्मकं तथा ।  
\[कङ्कुष्ठःः मेदिच्. प्रोपेर्तिएस्\]  
व्रणजन्तुज्वरघ्नं च शूलोदावर्तगुल्महृत् ॥ २,१.२५४ ॥  
\[गिरिसिन्दूरम्\]  
महागिरिषु चाल्लोव पाषाणान्तस्थितो रसः ।  
शुष्कः शोणः स निर्दिष्टो गिरिसिन्दूरसंज्ञया ॥ २,१.२५५ ॥  
त्रिदोषशमनं भेदि रसबन्धनकारकम् ।  
देहलोहकरं नेत्र्यं गिरिसिन्दूरमीरितम् ॥ २,१.२५६ ॥  
\[टङ्कणम्\]  
टङ्कणं टङ्कणक्षारो रसक्षारो रसाधिकः ।  
लोहद्रावी रसघ्नश्च सुभगो रङ्गदश्च सः ॥ २,१.२५७ ॥  
मालतीतीरसम्भूतः क्षारश्रेष्ठो नवाह्वयः ।  
अश्मरीमतिसारं च निहन्यात्स्थावरं विषम् ॥ २,१.२५८ ॥  
रससिद्धिकरः प्रोक्तो नागार्जुनपुरःसरैः ।  
\[कम्पिल्लकः\]  
इष्टचूर्णस्य सङ्काशश्चन्द्रिकाढ्योऽतिरेकः ॥ २,१.२५९ ॥  
सौराष्ट्रदेशखनिजः स हि कम्पिल्लको मतः ।  
पित्तव्रणाध्मानविबन्धनघ्नः श्लेष्मोदरार्तिक्रिमिगुल्महारी ।  
मूलामशूलज्वरशोफहारी कंपिल्लको रिच्य मलापहारी ॥ २,१.२६० ॥  
\[वत्सनाभिः\]  
उत्पत्यादि विषस्यादौ कथितं हि रसायनम् ॥ २,१.२६१ ॥  
अमृतं स्याद्वत्सनाभो विषमुग्रं महौषधम् ।  
गरलं मरणं नागः स्तोककं प्राणहारकम् ॥ २,१.२६२ ॥  
सर्वकुष्ठहरं प्रोक्तं सर्वव्याधिविनाशनम् ।  
सन्निपातादिरोगाणां विनिवृत्तिकरं प्रिये ॥ २,१.२६३ ॥  
\[कासीसःः स्य्नोन्य्म्स्\]  
कासीसं धातुकासीसं केसरं हंसलोमशम् ।  
शोधनं पांशुकासीसं शुभ्रं सत्त्वाह्वयं मतम् ॥ २,१.२६४ ॥  
\[कासीसःः सुब्त्य्पेस्\]  
कासीसं त्रिविधं शुभ्रं कृष्णं पीतमिति स्मृतम् ।  
कासीसं पुष्पकासीसं हीरकासीसमित्यथ ॥ २,१.२६५ ॥  
पीतं कृष्णं सितं रक्तं चतुर्धेति परे जगुः ।  
\[कासीसःः मेदिच्. प्रोपेर्तिएस्\]  
कासीसमुष्णं सक्षारकषायाम्लं सतिक्तकम् ॥ २,१.२६६ ॥  
वातश्लेष्मप्रशमनं चक्षुष्यं रञ्जकं परम् ।  
मूत्रकृच्छ्राश्मरीकुष्ठकण्डूव्रणविषापहम् ॥ २,१.२६७ ॥  
\[गौरीपाषाणकः\]  
गौरीपाषाणकः पीतो व्यक्तदेहश्च चूर्णकः ।  
रसबन्धकरः स्निग्धो दोषघ्नो रसवीर्यकृत् ॥ २,१.२६८ ॥  
\[तुवरी फटकी च\]  
भूमिस्तुवरिका फुल्लतुवरी रञ्जिका क्षितिः ।  
चित्रभूश्चीनकारश्च मञ्जिष्ठारागदायिनी ॥ २,१.२६९ ॥  
खगस्तु फटकी दुग्धपाषाणो नेत्ररोगहा ।  
कर्पूराख्यशिलाधातुर्मञ्जिष्ठारागरञ्जकः ॥ २,१.२७० ॥  
\[पोदारशृङ्गी\]  
सदलं पीतवर्णं च भवेद्गुर्जरमण्डले ।  
अर्जुनस्य गिरेः पार्श्वे जातं पोदारशृङ्गिकम् ॥ २,१.२७१ ॥  
सीससत्त्वं मरुच्छ्लेष्मशमनं पुङ्गदापहम् ।  
रसबन्धनमुत्कृष्टं केशरञ्जनमुत्तमम् ॥ २,१.२७२ ॥  
\[सिन्दूरःः स्य्नोन्य्म्स्\]  
सिन्दूरनागगर्भे सैमन्तिकवीरपांसु नागभवम् ।  
रक्तं च नागरेणुः गणपतिभूषा सुरङ्ग इत्याख्या ॥ २,१.२७३ ॥  
सौभाग्यं चैव शृङ्गारं मङ्गल्यमरुणं रजः ।  
\[सिन्दूरःः मेदिच्. प्रोपेर्तिएस्\]  
सिन्दूरं कटुकं तिक्तमुष्णं व्रणविरोपणम् ॥ २,१.२७४ ॥  
किलासविषकण्डूतिविसर्पशमनं परम् ।  
हिङ्गुले ये गुणाः सन्ति ते गुणास्तिमुरौ प्रिये ॥ २,१.२७५ ॥  
\[रसाञ्जनम्\]  
रसाञ्जनं रसोद्भूतं रसगर्भं रसाग्रजम् ।  
रीत्यां तु धाम्यमानायां तत्किट्टं तु रसाञ्जनम् ॥ २,१.२७६ ॥  
तदभावे तु कर्तव्यं दार्वीक्वाथसमुद्भवम् ।  
कृतकं बालभैषज्यं दार्वीक्वाथोद्भवं तथा ॥ २,१.२७७ ॥  
दार्वीक्वाथभवं कण्ठविकासि क्षिप्तमक्ष्णि यत् ।  
तद्रसाञ्जनमुद्दिष्टं कषायं कटु तिक्तकम् ॥ २,१.२७८ ॥  
किंचिदुष्णं कफहरं छेदनं लेखनं लघु ।  
रक्तपित्तप्रशमनं नेत्ररोगविनाशनम् ॥ २,१.२७९ ॥  
रसाञ्जनं तार्क्ष्यशैलं ज्ञेयं वर्यञ्जनं तथा ।  
रसनाभं चाग्निसारं द्वादशाह्वयकीर्तितम् ॥ २,१.२८० ॥  
\[नीलाञ्जनम्\]  
नीलं नीलाञ्जनं चैव चक्षुष्यं वारिसम्भवम् ।  
कपोतकं च कापोतं सम्प्रोक्तं शक्रभूमिजम् ॥ २,१.२८१ ॥  
शीतं नीलाञ्जनं प्रोक्तं कटुतिक्तकषायकम् ।  
चक्षुष्यं कफवातघ्नं विषघ्नं च रसायनम् ॥ २,१.२८२ ॥  
\[सौवीराञ्जनम्\]  
सौवीरमञ्जनं स्निग्धमवघृष्टं शिलातले ।  
अञ्जनाभं शिलारूपमेतच्छ्रेष्ठमकृत्रिमम् ॥ २,१.२८३ ॥  
सौवीरमञ्जनं चैव रक्तपित्तहरं हितम् ।  
विषहिध्माक्षिरोगघ्नं व्रणशोधनरोपणम् ॥ २,१.२८४ ॥  
\[स्रोतोञ्जनःः स्य्नोन्य्म्स्\]  
स्रोतोद्भवं स्रोतनदीभवं च स्रोतोञ्जनं वारिभवं तथान्यम् ।  
सौवीरसारं च कपोतसारं वल्मीकशीर्षं मुनिसंमिताह्वम् ॥ २,१.२८५ ॥  
वल्मीकशिखराकारं भङ्गे नीलोत्पलद्युतिः ।  
घर्षणे गैरिकच्छायं स्रोतोञ्जनमिदं भवेत् ॥ २,१.२८६ ॥  
\[स्रोतोञ्जनःः मेदिच्. प्रोपेर्तिएस्\]  
स्रोतोऽञ्जनं शीतकटुकषायं क्रिमिनाशनम् ।  
रसायनं रसे योज्यं स्तन्यवृद्धिकरं परम् ॥ २,१.२८७ ॥  
स्रोतोऽञ्जनं हिमं स्निग्धं तृष्णाहृत्स्वादु लेखनम् ।  
नेत्र्यं हिध्मावमिच्छर्दिकफपित्तास्रकोपनुत् ॥ २,१.२८८ ॥  
\[अहिफेनम्\]  
श्रान्तस्य मथनाक्षोभाद्वासुकेर्वदनोत्थिताः ।  
द्वीपान्तरे पतन्ति स्म सविषाः स्वेदबिन्दवः ॥ २,१.२८९ ॥  
यत्र यत्र पतन्ति स्म प्ररूढा गुल्मरूपतः ।  
तेषु जातं तु निर्यासमफेनं ब्रुवते जनाः ॥ २,१.२९० ॥  
चतुर्विधमफेनं स्याज्जारणं मारणं तथा ।  
धारणं सारणं चैव क्रमाद्वक्ष्यामि लक्षणम् ॥ २,१.२९१ ॥  
श्वेतं तु जारणं प्रोक्तं कृष्णवर्णं तु मारणम् ।  
धारणं पीतवर्णं च कर्बुरं सारणं तथा ॥ २,१.२९२ ॥  
जारणं जरयेदन्नं मारणं मृत्युदायकम् ।  
धारणं च वयःस्तम्भं सारणं मलसारकम् ॥ २,१.२९३ ॥  
अफेनं सन्निपातघ्नं वृष्यं बल्यं च मोहदम् ।  
ग्रहणीमतिसारं च नाशयेत्षण्डतामपि ॥ २,१.२९४ ॥  
\[पुष्पाञ्जनःः स्य्नोन्य्म्स्\]  
पुष्पाञ्जनं पुष्पकेतुः कौस्तुभः कुसुमाञ्जनम् ।  
रीतिकं रीतिकुसुमं रीतिपुष्पं च पुष्पकम् ॥ २,१.२९५ ॥  
\[पुष्पाञ्जनःः मेदिच्. प्रोपेर्तिएस्\]  
पुष्पाञ्जनं हितं प्रोक्तं पित्तहिक्काप्रदाहनुत् ।  
नाशयेद्विषकासार्तिसर्वनेत्रामयापहम् ॥ २,१.२९६ ॥  
\[शङ्ख\]  
शङ्खोऽर्णवभवः कम्बुर्जलजः पावनध्वनिः ।  
कुटिलोऽन्तर्महानादः श्वेतपीतः सुनादकः ॥ २,१.२९७ ॥  
सस्वनो दीर्घनादश्च बहुनादो हरप्रियः ।  
क्षुल्लकः क्षुद्रशङ्खः स्याच्छंबूको नखशङ्खकः ॥ २,१.२९८ ॥  
शङ्खः कटुरसः शीतः पुष्टिवीर्यबलप्रदः ।  
गुल्मशूलकफश्वासनाशनो विषदोषहा ॥ २,१.२९९ ॥  
क्षुल्लकः कटुकः स्निग्धः शूलहारी च दीपनः ।  
शुक्तिर्मुक्ताप्रसूश्चैव महाशुक्तिश्च शुक्तिका ॥ २,१.३०० ॥  
मुक्तास्फोटस्तौतिकस्तु मौक्तिकप्रसवा च सा ।  
ज्ञेया मौक्तिकसूश्चैव मुक्तामाता तथा स्मृता ॥ २,१.३०१ ॥  
मुक्ताशुक्तिः कटुः स्निग्धा श्वासहृद्रोगहारिणी ।  
शूलप्रशमनी रुच्या मधुरा दीपनी परा ॥ २,१.३०२ ॥  
जलशुक्तिः क्षुद्रशुक्तिः क्रिमिसुस्फुटिका च सा ।  
जलशुक्तिः कटुः स्निग्धा दीपनी गुल्मशूलनुत् ॥ २,१.३०३ ॥  
तथा विषहरा रुच्या पाचनी बलदायिनी ।  
\[कपर्द\]  
कपर्दको वराटश्च कपर्दश्च वराटिका ॥ २,१.३०४ ॥  
चराचरश्चरो वर्यो बालक्रीडनकश्च स ।  
पीताभा ग्रन्थिला पृष्ठे दीर्घवृत्ता वराटिका ॥ २,१.३०५ ॥  
रसवैद्यैर्विनिर्दिष्टा सा चराचरसंज्ञका ।  
सार्धनिष्कभरा श्रेष्ठा निष्कभारा च मध्यमा ॥ २,१.३०६ ॥  
पादोननिष्कभारा च कनिष्ठा परिकीर्तिता ।  
परिणामादिशूलघ्नी ग्रहणीक्षयनाशनी ॥ २,१.३०७ ॥  
कटूष्णा दीपनी वृष्या नेत्र्या वातकफापहा ।  
रसेन्द्रजारणे प्रोक्ता बिडद्रव्येषु शस्यते ॥ २,१.३०८ ॥  
तदन्ये पुंवराटाः स्युर्गुरवः श्लेष्मपित्तलाः ।  
कपर्दः कटुतिक्तोष्णः कर्णशूलव्रणापहः ॥ २,१.३०९ ॥  
गुल्मशूलामयघ्नश्च नेत्रदोषनिकृन्तनः ।  
\[साबुणि\]  
सर्वक्षारो बहुक्षारः समूहक्षारसाबुणिः ॥ २,१.३१० ॥  
स्तोमक्षारो महाक्षारो मलारिः क्षारमेलकः ।  
सर्वक्षारमतिक्षारं चक्षुष्यं बस्तिशोधनम् ॥ २,१.३११ ॥  
उदावर्तक्रिमिघ्नं च बिडवद्वस्त्रशोधनम् ।  
\[नवसार\]  
करीरपीलुकाष्ठेषु पच्यमानेष्टकोद्भवः ॥ २,१.३१२ ॥  
क्षारोऽसौ नवसारः स्याच्चूलिकालवणाभिधः ।  
रसेन्द्रजारणं लोहद्रावणं जठराग्निकृत् ॥ २,१.३१३ ॥  
गुल्मप्लीहास्यशोषघ्नं भुक्तमांसादिजारणम् ।  
\[सौराष्ट्री\]  
गोपित्तेन शतं वारान्सौराष्ट्रीं भावयेत्ततः ॥ २,१.३१४ ॥  
धमित्वा पातयेत्सत्वं क्रामणं चातिगुह्यकम् ।  
\[आखुपाषाण\]  
मूषकस्याभिधा पूर्वं पाषाणस्याभिधा ततः ॥ २,१.३१५ ॥  
आखुपाषाणनामायं लोहसङ्करकारकः ।  
आखुग्रावा सरो रूक्षो वमिशीतज्वरापहः ॥ २,१.३१६ ॥  
तारकर्मणि संपूज्यो मेदोदुर्मांसकृन्तनः ।  
\[सर्जरस\]  
रालः सर्जरसश्चैव यक्षधूपोऽग्निवल्लभः ॥ २,१.३१७ ॥  
देवेष्टः शालनिर्यासः सुरभिर्धूपवल्लभः ।  
रालस्तु पञ्चधा प्रोक्तो रक्तः पीतः सितोऽसितः ॥ २,१.३१८ ॥  
नानावर्णश्च विज्ञेयः कृष्णस्तेषु गुणोत्तरः ।  
रालस्तु शिशिरः स्निग्धः कषायस्तिक्तको रसे ॥ २,१.३१९ ॥  
वातपित्तहरः स्फोटकण्डूतिव्रणनाशनः ।  
\[गुग्गुलु\]  
दानवेन्द्रविजितान्पुरा सुरान् भ्रष्टकान्तिधृतिधैर्यतेजसः ।  
वीक्ष्य विष्णुरमृतं किलासृजत्गुग्गुलुं बलवपुर्जयप्रदम् ॥ २,१.३२० ॥  
मरुभूमिषु जायन्ते प्रायशः पुरपादपाः ॥ २,१.३२१ ॥  
भानोर्मयूखैः संतप्ता ग्रीष्मे मुञ्चन्ति गुग्गुलुम् ।  
गुग्गुलुः पञ्चधा प्रोक्तो महिषाक्षश्च नीलकः ॥ २,१.३२२ ॥  
पद्मस्तु कुमुदश्चैव सुवर्णः पञ्चमः प्रिये ।  
महिषाक्षश्च नीलश्च दन्तिनां गुणदायकौ ॥ २,१.३२३ ॥  
वाजिनां कुमुदः पद्मो नराणां स्वर्णवर्णकः ।  
एरण्डबीजतैले वा तिलतैलेऽथवा घृते ॥ २,१.३२४ ॥  
पञ्चतिक्तशृतैः क्वाथैः शुद्धिं कुर्यात्सुगुग्गुलुम् ।  
दोलायन्त्रे पचेत्तावद्यावन्निर्मलता भवेत् ॥ २,१.३२५ ॥  
एवं विशुद्धं संग्राह्यं तत्तद्योगेषु योजयेत् ।  
पिटकागण्डमालाद्या नश्यन्ति च मरुद्गदाः ॥ २,१.३२६ ॥  
\[यवक्षार\]  
यवक्षारोऽमृतः पाक्यो यवजो यवशूकजः ।  
यवशूको यवाह्वश्च यवपाक्यो यवारुजः ॥ २,१.३२७ ॥  
यवक्षारः कटूष्णश्च कफवातोदरार्तिनुत् ।  
आमशूलाश्मरीकृच्छ्रविषदोषहरः परः ॥ २,१.३२८ ॥  
\[सर्जक्षार\]  
सद्यःक्षारः सर्जिकश्च क्षारः सज्जी सुवर्जिकः ।  
सर्जीकः कटुरूक्षश्च तीक्ष्णो वातकफार्तिनुत् ॥ २,१.३२९ ॥  
गुल्मानाहवमिघ्नश्च मेहजाठररोगहृत् ।  
\[लवणक्षार\]  
लोणारं लवणोत्थं लवणासुरं च लवणमेदश्च ॥ २,१.३३० ॥  
जतुजं लवणक्षारं लवणं च क्षारलवणं च ।  
लोणकक्षारमत्युष्णं तीक्ष्णं पित्तप्रवृद्धिदम् ॥ २,१.३३१ ॥  
क्षारं लवणमीषच्च वातगुल्मादिशूलनुत् ।  
\[वज्रकक्षार\]  
वज्रकं वज्रकक्षारं क्षारश्रेष्ठं विदारकम् ॥ २,१.३३२ ॥  
सारं चन्दनसारं च धूमोत्थं धूमजं गजाः ।  
वज्रकक्षारमत्युष्णं तीक्ष्णं क्षारं च रोधनम् ॥ २,१.३३३ ॥  
गुल्मोदरार्तिविष्टम्भशूलप्रशमनं परम् ।  
\[सामुद्रलवण\]  
सामुद्रकं तु सामुद्रं सामुद्रलवणं शिवम् ॥ २,१.३३४ ॥  
\[सेअ सल्त्ःः मेदिच्. प्रोपेर्तिएस्\]  
सामुद्रं लघु हृद्यं च वारितासृजपित्तलम् ।  
विदाहि कफवातघ्नं दीपनं रुचिकृत्प्रियम् ॥ २,१.३३५ ॥  
\[सैन्धव\]  
सैन्धवं स्याच्छीतशिवं नादेयं सिन्धुजं शिवम् ।  
शुद्धं शिवात्मकं पथ्यं माणिमन्थं नवाभिधम् ॥ २,१.३३६ ॥  
सैन्धवं लवणं वृष्यं चक्षुष्यं दीपनं रुचि ।  
पूतं नस्यात्त्रिदोषघ्नं व्रणदोषविबन्धजित् ॥ २,१.३३७ ॥  
सैन्धवं द्विविधं ज्ञेयं सितं रक्तमिति क्रमात् ।  
रसवीर्यविपाकेषु गुणाढ्यं पूतनं सितम् ॥ २,१.३३८ ॥  
\[काचलवण\]  
नीलकाचोद्भवं काचतिलकं चैव काचसम्भवम् ।  
काकसौवर्चलं काचलवणं पाक्यजं स्मृतम् ॥ २,१.३३९ ॥  
काचोत्थं हृद्यगन्धं च तत्काललवणं तथा ।  
कुरुविन्दं काचमलं कतिमं च चतुर्दश ॥ २,१.३४० ॥  
काचाख्यं लवणं रुच्यमीषत्क्षारं सपित्तलम् ।  
दाहदं कफवातघ्नं दीपनं गुल्मशूलहृत् ॥ २,१.३४१ ॥  
\[बिडलवण\]  
बिडं च बिडकं खण्डं कृतक्षारं च आसुरम् ।  
सुपाक्यं लवणं खण्डं धूर्तं कृत्रिमकं दश ॥ २,१.३४२ ॥  
बिडमुष्णं सलवणं दीपनं वातनाशनम् ।  
रुच्यं चाजीर्णशूलघ्नं गुल्ममेहविनाशनम् ॥ २,१.३४३ ॥  
\[सौवर्चल\]  
सौवर्चलं च रुचकं तिलकं हृद्यगन्धकम् ।  
अक्षं च कृष्णलवणं रुच्यं कोद्रविकं तथा ॥ २,१.३४४ ॥  
\[सौवर्चलःः मेदिच्. प्रोपेर्तिएस्\]  
सौवर्चलं लघु क्षारं कटूष्णं गुल्मशूलनुत् ।  
ऊर्ध्ववातामशूलार्तिविबन्धारोचकं जयेत् ॥ २,१.३४५ ॥  
\[अम्लवेतस\]  
अम्लोऽम्लवेतसो वेधी रसाम्लो वीतवेतसः ।  
वेतसारश्चाम्लसारः शरवेधी च वेधकः ॥ २,१.३४६ ॥  
नीलश्च भेदनो भेदी राजाम्लश्चाम्लभेदनः ।  
अम्लाङ्कुशो रक्तसारः फलाम्लश्चाम्लनायकः ॥ २,१.३४७ ॥  
सहस्रवेधी वीराम्लो गुल्मकेतुर्धराक्षिधा ।  
शङ्खमांसादिद्रावी स्यद्द्विधा चैवाम्लवेतसः ॥ २,१.३४८ ॥  
अम्लवेतसमत्यम्लं कषायोष्णामवातजित् ।  
कफार्शःसमगुल्माममरोचकहरं परम् ॥ २,१.३४९ ॥  
\[काच\]  
काचस्तुषारसारश्च रसखोटमलापहः ।  
शृङ्गारी चाभ्रधारी च सर्वनेत्रामयापहा ॥ २,१.३५० ॥  
\[छगण\]  
पिष्टकं छगणश्छाणमुत्पलं च वनोत्पलम् ।  
करिण्डोपलशाठी च वरटी छगणाभिधा ॥ २,१.३५१ ॥  
रसलोहदोषहारि ख्यातं तद्भस्म दुरितसंहृतये ।  
\[अङ्गार\]  
शिखित्राः पावकोच्छिष्टा अङ्गाराः कोलिशा मताः ॥ २,१.३५२ ॥  
कोकिलाश्चेति चाङ्गारा निर्वाणाः पयसा विना ।  
\[सिकता\]  
सिकता प्रवाहजनिता सिक्ता पानीयचूर्णका सूक्ष्मा ॥ २,१.३५३ ॥  
सा वालुका श्रमघ्नी संसेकात्सन्निपातघ्नी ।  
\[उपरसशोधन\]  
कासीसं भावयेद्घर्मे दिनं जम्बीरजैर्द्रवैः ॥ २,१.३५४ ॥  
शुध्यते टङ्कणं गैरी कङ्कुष्ठं च वराटिका ।  
शङ्खं नीलाञ्जनं चैव पृथक्शोध्यं दिने दिने ॥ २,१.३५५ ॥  
गोदुग्धैस्त्रिफलाक्वाथैर्भृङ्गद्रावैः शिलाजतु ।  
मर्दयेदायसे पात्रे दिनैकं तच्च शुध्यति ॥ २,१.३५६ ॥  
मेषीक्षीरेण दरदमम्लवर्गैश्च भावितम् ।  
सप्तवारं प्रयत्नेन शुद्धिमायाति निश्चयम् ॥ २,१.३५७ ॥  
सूर्यावर्तं वज्रकन्दं कदली देवदालिका ।  
शिग्रुः कोशातकी वन्ध्या काकमाची च वालुका ॥ २,१.३५८ ॥  
आसामेकरसेनैव त्रिक्षारैर्लवणैः सह ।  
भावयेदम्लवर्गैश्च दिनमेकं प्रयत्नतः ॥ २,१.३५९ ॥  
सौवीरं कान्तपाषाणः शुद्धा भूनागमृत्तिका ।  
सर्वे उपरसाश्चाथ पृथग्भाव्यं दिनं दिनम् ॥ २,१.३६० ॥  
ततः पाच्यं च तद्द्रावैर्डोलायन्त्रे दिनं सुधीः ।  
शुध्यन्ते नात्र सन्देहः सर्वे उपरसाः पृथक् ॥ २,१.३६१ ॥  
पुनर्नवामेघनादकपिजम्बीरतिन्दुकैः ।  
अगस्तिपुष्पकुमुदयवचिञ्चाम्लवेतसैः ॥ २,१.३६२ ॥  
वनसूरणभूधात्रीमण्डूकीकरवीरकैः ।  
कारवल्लीक्षीरकन्दरक्तोत्पलशमीघनैः ॥ २,१.३६३ ॥  
मेषशृङ्गीशशवसाशक्रवारुणिटङ्कणैः ।  
तैलमत्स्यवसाव्योषद्रवैरेतैः सकाञ्जिकैः ॥ २,१.३६४ ॥  
एतैः समस्तैर्व्यस्तैर्वा डोलायन्त्रे दिनत्रयम् ।  
अभ्रपत्राद्युपरसान् शुद्धिहेतोः प्रपाचयेत् ॥ २,१.३६५ ॥


आक्, २, २  
श्रीभैरवः ।  
स्वर्णादिसर्वलोहानामुत्पत्त्यादिक्रमं ब्रुवे ।  
\[गोल्द्ःः स्य्नोन्य्म्स्\]  
स्वर्णं सुवर्णकनकोज्ज्वलकाञ्चनानि कल्याणहाटकहिरण्यमनोहराणि ।  
गाङ्गेयगैरिकमहारजताग्निवीर्यरुक्मानि हेमतपनीयकभास्वराणि ॥ २,२.१ ॥  
जाम्बूनदाष्टापदजातरूपपिञ्जानचामीकरकर्बुराणि ।  
कार्तस्वरापिञ्जरवर्णभूरितेजांसि दीप्तामलदीपिपीतकानि ॥ २,२.२ ॥  
मङ्गल्यसौमेरवशातकुम्भशृङ्गारचन्द्रारजजाम्बवानि ।  
आग्नेयनिष्काग्निशिखानि चेति नेत्राब्धिनिर्धारितहेमनाम ॥ २,२.३ ॥  
\[स्वर्णभेदाः\]  
प्राकृतं सहजं वह्निसम्भूतं खनिसम्भवम् ॥ २,२.४ ॥  
रसेन्द्रवेधसंजातं स्वर्णं पञ्चविधं स्मृतम् ।  
ब्रह्माण्डं संवृतं येन रजोगुणभुवा खलु ॥ २,२.५ ॥  
तत्प्राकृतमिति प्रोक्तं देवानामपि दुर्लभम् ।  
ब्रह्मा येनावृतो जातः सुवर्णं सहजं हि तत् ॥ २,२.६ ॥  
विसृष्टमग्निना शैवं तेजः पीतं सुदुःसहम् ।  
अभूत्स्वर्णं तदुद्दिष्टं सुवर्णं वह्निसंभवम् ॥ २,२.७ ॥  
एतत्स्वर्णत्रयं दिव्यं वर्णैः षोडशभिर्युतम् ।  
धारणादेव तत्कुर्याच्छरीरमजरामयम् ॥ २,२.८ ॥  
गिरीणां खनिसम्भूतं तत्स्वर्णं खनिजं स्मृतम् ।  
तच्चतुर्दशवर्णाढ्यं भक्षितं सर्वरोगहृत् ॥ २,२.९ ॥  
रसेन्द्रवेधसम्भूतं तद्वेधजमुदाहृतम् ।  
रसायनं महाश्रेष्ठं पवित्रं वेधजं हि तत् ॥ २,२.१० ॥  
रक्ताभं पीतवर्णं च द्विविधं काञ्चनं भवेत् ।  
\[ग्राह्याग्राह्यस्वर्णरूप\]  
दाहे रक्तं सितं छेदे निकषे कुङ्कुमप्रभम् ॥ २,२.११ ॥  
गुरु स्निग्धं मृदु स्वच्छं निर्दलं रक्तपीतकम् ।  
हेम षोडशवर्णाढ्यं शस्यते देहलोहयोः ॥ २,२.१२ ॥  
श्वेताङ्गं कठिनं रूक्षं विवर्णं समलं दलम् ।  
दाहे श्वेतासितं श्वेतं निकषे लघु च व्रजेत् ॥ २,२.१३ ॥  
न शुद्धं न मृतं स्वर्णं रोगवर्गं करोति च ।  
सौख्यं वीर्यं बलं हन्ति तस्माच्छुद्धिरुदीर्यते ॥ २,२.१४ ॥  
\[स्वर्णशुद्धि\]  
वल्मीकमृत्तिका धूमं गैरिकं चेष्टका पटु ।  
इत्येते मृत्तिकाः पञ्च जम्बीरैर्वारनालकैः ॥ २,२.१५ ॥  
पिष्ट्वा लिम्पेत्स्वर्णपत्रं भस्मच्छन्नं तु कर्परे ।  
यावद्द्रवं पुटं तावत्कुर्यात्तेन विशुध्यति ॥ २,२.१६ ॥  
मृत्तिकां मातुलुङ्गाम्लैः पञ्चवासरभाविताम् ।  
सभस्मलवणं हेम शोधयेत्पुटपाकतः ॥ २,२.१७ ॥  
भावयेन्मातुलुङ्गाम्लैस्त्रिदिनं पञ्चमृत्तिकाम् ।  
सैन्धवं भूमिभस्माभिः स्वर्णं शुध्यति पूर्ववत् ॥ २,२.१८ ॥  
तैले तक्रे गवां मूत्रे ह्यारनाले कुलुत्थके ।  
क्रमान्निषेचयेत्तप्तं सप्तवारं द्रवैर्द्रवैः ॥ २,२.१९ ॥  
स्वर्णादिलोहपत्राणां शुद्धिरेषा प्रशस्यते ।  
द्रावितौ नागवङ्गौ च तद्वत्सिञ्चेद्विशुद्धये ॥ २,२.२० ॥  
सुवर्णं ढालयेत्पूर्वं काञ्चनारोद्भवे रसे ।  
सप्तवारं ततः कर्मयोग्यं हेम भवेद्ध्रुवम् ॥ २,२.२१ ॥  
\[स्वर्णभस्म (१)\]  
नागचूर्णं शिलायुक्तं वज्रीक्षीरसमन्वितम् ।  
लेपनात्पुटयोगाच्च हेमपत्राणि लेपयेत् ॥ २,२.२२ ॥  
मृतं नागं स्नुहीक्षीरैरथवाम्लेन केनचित् ।  
पिष्ट्वा लेप्यं स्वर्णपत्रं रुद्ध्वा गजपुटे पचेत् ॥ २,२.२३ ॥  
आदाय पेषयेदम्ले मृतनागं चाष्टमांशकम् ।  
पचेद्गजपुटे रुद्ध्वा पूर्ववन्नागसंयुतम् ॥ २,२.२४ ॥  
एवं पुनः पुनः पाकादष्टधा म्रियते ध्रुवम् ।  
\[स्वर्णभस्म (२)\]  
शुद्धसूतसमं गन्धं माक्षिकं च सहाम्लकैः ॥ २,२.२५ ॥  
अष्टभिश्च पुटैर्हेम म्रियते पूर्ववत्क्रिया ।  
\[स्वर्णभस्म (३)\]  
शुद्धसूतसमं स्वर्णं खल्वे कुर्याच्च गोलकम् ॥ २,२.२६ ॥  
ऊर्ध्वाधो गन्धकं दत्त्वा सर्वतुल्यं निरुध्य च ।  
त्रिंशद्वनोत्पलैर्दद्यात्पुटानेवं चतुर्दश ॥ २,२.२७ ॥  
निरुत्थं जायते भस्म गन्धं देयं पुनः पुनः ।  
\[स्वर्णभस्म (४)\]  
स्वर्णमावर्त्य तोलैकं माषैकं शुद्धनागकम् ॥ २,२.२८ ॥  
क्षिप्त्वादाय तु तच्चूर्णं तत्तुल्ये गन्धमाक्षिके ।  
अम्लेन मर्दयेद्यामं रुद्ध्वा लघुपुटे पचेत् ॥ २,२.२९ ॥  
गन्धं पुनः पुनर्देयं म्रियते दशभिः पुटैः ।  
\[रसादिभिः स्वर्णमारणम्\]  
हेमपत्राणि कुर्वीत विलिम्पेद्रसभस्मना ॥ २,२.३० ॥  
अम्लपिष्टेन पुटयेद्धेम निर्जीवतां व्रजेत् ।  
अथवा ताप्यपुटितं स्वर्णं गच्छति भस्मताम् ॥ २,२.३१ ॥  
यद्वा मृतेन करिणा शिलायोगेन भस्मयेत् ।  
अथवा मृतवज्रेण योगिन्यंशविलेपितम् ॥ २,२.३२ ॥  
भस्मतां यात्युपरसै रसैश्चैव महारसैः ।  
अम्लपिष्टैर्विलिप्तं च पुटितं याति भस्मताम् ॥ २,२.३३ ॥  
\[स्वर्णमारण (५)\]  
स्वर्णस्य द्विगुणं सूतं याममम्लेन मर्दयेत् ।  
आरोटं माक्षिकं क्षिप्त्वा मूषायां स्वर्णतुल्यकम् ॥ २,२.३४ ॥  
तत्पृष्ठे मर्दितं हेम तत्पृष्ठे शुद्धमाक्षिकम् ।  
देयं स्वर्णसमं तच्च पृष्ठे गन्धं च तत्समम् ॥ २,२.३५ ॥  
सर्वं च चूर्णितं दद्याद्रुद्ध्वा मूषां धमेद्दृढम् ।  
स्वभावशीतलं ग्राह्यं भस्म तद्भागपञ्चकम् ॥ २,२.३६ ॥  
टङ्कणं श्वेतकाचं च भागैकैकं प्रपेषयेत् ।  
त्रितयं मधुनाज्येन मेलकं गोलकीकृतम् ॥ २,२.३७ ॥  
धान्याभ्रस्य च भागैकमधश्चोर्ध्वं च दापयेत् ।  
निरुध्य तद्धमेद्गाढं मूषायां घटिकाद्वयम् ॥ २,२.३८ ॥  
निरुत्थं जायते भस्म तत्तद्योगेषु योजयेत् ।  
\[स्वर्णमारण (६)\]  
हेम्नः पादं मृतं सूतं पिष्टमम्लेन केनचित् ॥ २,२.३९ ॥  
पत्रे लिप्त्वा पुटे पच्यादष्टभिर्म्रियते ध्रुवम् ।  
शुद्धानां सर्वलोहानां मारणे रीतिरीदृशी ॥ २,२.४० ॥  
\[स्वर्णमारण (७)\]  
शुद्धमाक्षीकभागैकं भागं चारोटमाक्षिकम् ।  
द्विभागं सूतकं क्षिप्त्वा त्रयमम्लेन मर्दयेत् ॥ २,२.४१ ॥  
भागैकं हेमपत्रं च लिप्त्वा चाम्लेन मर्दयेत् ।  
तद्गोलं पातनायन्त्रे हठाद्यामत्रयं पचेत् ॥ २,२.४२ ॥  
इत्येवं म्रियते स्वर्णं निरुत्थं नात्र संशयः ।  
\[स्वर्णमारण (८)\]  
यवचिञ्चारजोवृक्षभल्लातैष्टङ्कणेन च ॥ २,२.४३ ॥  
लिप्त्वा स्वर्णस्य पत्राणि रुद्ध्वा गजपुटे पचेत् ।  
तैर्द्रवैः पिष्ट्या म्रियते सप्तधा पुटैः ॥ २,२.४४ ॥  
पीलुकङ्कुष्ठबुक्काणसौवर्चलमपेषितम् ।  
लिप्त्वा स्वर्णस्य पत्राणि म्रियते सप्तभिः पुटैः ॥ २,२.४५ ॥  
\[स्वर्णस्य गुणाः\]  
सुवर्णं बृंहणं स्निग्धं मधुरं रसपाकयोः ।  
विषदोषहरं शीतं सकषायं सतिक्तकम् ॥ २,२.४६ ॥  
हृद्यं कान्तिप्रदं बल्यं संरसनं गुरु लेखनम् ।  
बुद्धिमेधास्मृतिकरं व्रणघ्नं वाग्विशुद्धिदम् ॥ २,२.४७ ॥  
क्षयोन्मादप्रशमनं चक्षुष्यं च रसायनम् ।  
त्रिदोषशमनं सौम्यमायुष्यं रुचिरं शुचि ॥ २,२.४८ ॥  
प्रज्ञावीर्यस्वरकरमैश्वर्यं धारणाद्भवेत् ॥ २,२.४९ ॥


आक्, २, ३  
श्रीभैरवः ।  
\[सिल्वेर्ःः स्य्नोन्य्म्स्\]  
रौप्यं शुभ्रं वसुश्रेष्ठं रुचिरं चन्द्रलोहकम् ।  
रजतं तप्तरूप्यं च चन्द्रभूतिस्तु रौप्यकम् ॥ २,३.१ ॥  
कलधौतं च सौधं च चन्द्रहासं च तारकम् ।  
\[रजतभेदाः\]  
सहजं खनिसंजातं कृत्रिमं च त्रिधा मतम् ॥ २,३.२ ॥  
रजतं पूर्वपूर्वं हि स्वगुणैरुत्तरोत्तरम् ।  
कैलासाद्यद्रिसम्भूतं सहजं रजतं भवेत् ॥ २,३.३ ॥  
तत्स्पृष्टं हि महाव्याधिनाशनं देहिनां भवेत् ।  
हिमाचलादिकूटेषु यद्रूप्यं जायते हि तत् ॥ २,३.४ ॥  
खनिजं कथ्यते तज्ज्ञैः परमं हि रसायनम् ।  
श्रीरामपादुकान्यस्तं वङ्गं यद्रूप्यतां गतम् ॥ २,३.५ ॥  
तत्पादरूप्यमित्युक्तं कृत्रिमं सर्वरोगनुत् ।  
\[ग्राह्याग्राह्यरजतस्वरूपम्\]  
घनं स्निग्धं गुरु स्निग्धं दाहे छेदे सितं मृदु ॥ २,३.६ ॥  
वर्णाढ्यं चन्द्रवत्स्वच्छं दाहे छेदे समप्रभम् ।  
शङ्खाभं मसृणं स्फोटरहितं रजतं शुभम् ॥ २,३.७ ॥  
दाहे रक्तं च पीतं च कृष्णं रूक्षं स्फुटं लघु ।  
स्थूलाङ्गं कर्कशाङ्गं च रजतं त्याज्यमष्टधा ॥ २,३.८ ॥  
कठिनं कृत्रिमं रूक्षं विवर्णं समलं दलम् ।  
दाहे छेदे घने नष्टं मध्यमं रजतं मतम् ॥ २,३.९ ॥  
करोति तापं विड्भेदं क्षयं शुक्लबलायुषाम् ।  
न शुद्धं न मृतं तारं तस्माच्छुद्धं च मारयेत् ॥ २,३.१० ॥  
\[रजतशुद्धि\]  
नागेन टङ्कणेनैव द्रावितं शुद्धिमृच्छति ।  
तारं त्रिवारं निक्षिप्तं तैले ज्योतिष्मतीभवे ॥ २,३.११ ॥  
तप्तं तप्तं तारपत्रं सेचयेच्छुद्धिमाप्नुयात् ।  
पिशाचसंभवे यद्वा प्रक्षिप्तं शुद्धिमाप्नुयात् ॥ २,३.१२ ॥  
रजतं दोषनिर्मुक्तं नागोत्तीर्णं समाहरेत् ।  
श्वेतकुम्भोद्भवे नीरे ढालयेत्सप्तवारकान् ॥ २,३.१३ ॥  
\[रजतभस्म (१, २, ३)\]  
कुरण्डमुनिपुष्पोत्थसलिलैः संप्रमर्दयेत् ।  
तारपत्राणि लिप्तानि पुटयेच्च वनोत्पलैः ॥ २,३.१४ ॥  
म्रियते नात्र सन्देहः लिप्तं वा रसभस्मना ।  
अम्लवर्गप्रलिप्तेन पूर्ववत्पुटयोगतः ॥ २,३.१५ ॥  
म्रियते तालकं सूतं वङ्गमम्लेन पेषयेत् ।  
तारपत्राणि संलिप्य पुटित्वा भस्मतां नयेत् ॥ २,३.१६ ॥  
म्रियते गन्धयोगाद्यैर्वैष्णवेन विपद्यते ।  
\[रजतभस्म (४)\]  
स्नुहीक्षीरैः पचेत्ताप्यं तारपत्राणि लेपयेत् ॥ २,३.१७ ॥  
रुद्ध्वा गजपुटे पक्त्वा पूर्वोक्तैः पाचयेत्पुनः ।  
चत्वारिंशत्पुटैरेवं पचेत्तारं मृतं भवेत् ॥ २,३.१८ ॥  
\[रजतभस्म (५)\]  
भूधात्रीं माक्षिकं तुल्यं पिप्पलीं सैन्धवाम्लकैः ।  
लिप्त्वा तारस्य पत्राणि रुद्ध्वा सप्तपुटैः पचेत् ॥ २,३.१९ ॥  
द्रवैः पुनः पुनः पिष्ट्वा म्रियते नात्र संशयः ।  
\[रजतभस्म (६)\]  
लिकुचद्रवसूताभ्यां तारपिष्टीं प्रकल्पयेत् ॥ २,३.२० ॥  
रुद्ध्वाधो गन्धकं दत्त्वा मूषागर्भे निरुध्य च ।  
स्वेदयेद्वालुकायन्त्रे दिनमेकं दृढाग्निना ॥ २,३.२१ ॥  
स्वाङ्गशीतलतां पिष्टिं साम्लतालेन मर्दितम् ।  
पुटेद्द्वादशवाराणि भस्मीभवति रूप्यकम् ॥ २,३.२२ ॥  
\[रजतभस्म (७)\]  
माक्षिकं चूर्णलुङ्गाम्लमर्दितं पुटितं शनैः ।  
त्रिंशद्वारेण तत्तारं निरुत्थं भस्म जायते ॥ २,३.२३ ॥  
रागः स्यात्सर्वलोहानां पुटाधिक्ये न संशयः ।  
\[रजतभस्म (८)\]  
तारपत्त्रं चतुर्भागा भागैकं शुद्धतालकम् ॥ २,३.२४ ॥  
मर्द्यं जम्बीरजैर्द्रावैस्तारपत्राणि लेपयेत् ।  
शोषयेदन्धयेत्तं च त्रिंशद्वनोत्पलैः पुटेत् ॥ २,३.२५ ॥  
चतुर्दशपुटैरेवं निरुत्थं म्रियते ध्रुवम् ।  
\[रजतभस्म (९)\]  
रौप्यपत्रं चतुर्भागा भागैकं मृतवङ्गकम् ॥ २,३.२६ ॥  
अथवा गन्धभागैकं लेप्यं जम्बीरपेषितैः ।  
रुद्ध्वा त्रिभिः पुटैः पाच्यं पञ्चविंशद्वनोत्पलैः ॥ २,३.२७ ॥  
म्रियते नात्र सन्देहो गन्धो देयः पुनः पुनः ।  
\[रजतभस्म (१०)\]  
रसगन्धौ समं कृत्वा काकतुण्डस्य मूलकम् ॥ २,३.२८ ॥  
मर्दयेन्महिषीक्षीरैः पिष्टिं तां क्षालयेज्जलैः ।  
हरिद्रागोलके क्षिप्त्वा गोलं हयपुरीषके ॥ २,३.२९ ॥  
क्षिप्त्वा दिनैकविंशच्च तद्गर्भादुद्धरेत्पुनः ।  
तत्पिष्ट्वा तारपत्राणि लेप्यमम्लेन केनचित् ॥ २,३.३० ॥  
पुटैर्विंशतिभिर्भस्म जायते नात्र संशयः ।  
भस्मना ह्यम्लपिष्टेन लिम्पेत्ताम्रमयं क्षुरम् ॥ २,३.३१ ॥  
जायते तं मृतं विद्याद्भस्म हाटकतारयोः ।  
\[रजतस्य गुणाः\]  
रौप्यं स्निग्धं कषायाम्लं विपाके मधुरं रसम् ॥ २,३.३२ ॥  
वयसः स्थापनं शीतं लेखनं वातपित्तजित् ।  
वृष्यं रुचिकरं बल्यं जठराग्निप्रदीपनम् ॥ २,३.३३ ॥


आक्, २, ४  
श्रीभैरवः ।  
\[ताम्र\]  
ताम्रं म्लेच्छमुखं शुल्बं तपनेष्टमुदुम्बरम् ।  
त्र्यम्बकं चारविन्दं च रविलोहं रविप्रियम् ॥ २,४.१ ॥  
रक्तं नैपालकं चैव रक्तधातुः करेन्दुधा ।  
म्लेच्छं नेपालकं चेति तयोर्नेपालमुत्तमम् ॥ २,४.२ ॥  
नेपालादन्यखन्युत्थं म्लेच्छमित्यभिधीयते ।  
सुस्निग्धं मृदुलं शोणं घनघातक्षयं गुरु ॥ २,४.३ ॥  
निर्विकारं गुरु श्रेष्ठं ताम्रं नेपालमुच्यते ।  
सितकृष्णारुणच्छायं वामभेदि कठोरकम् ॥ २,४.४ ॥  
क्षालितं च पुनः कृष्णमेतन्म्लेच्छकताम्रकम् ।  
पाण्डुरं कृष्णशोणं च लघु स्फुटनसंयुतम् ॥ २,४.५ ॥  
रूक्षाङ्गं सदलं ताम्रं नेष्यते रसकर्मणि ।  
उत्क्लेदमोहभ्रमदाहभेदाः ताम्रस्य दोषाः खलु दुर्धरास्ते ।  
विशोधनात्तद्विगतस्वदोषं सुधासमं स्याद्रसवीर्यपाके ॥ २,४.६ ॥  
वान्तिमूर्च्छाभ्रमोन्मादनानारुक्कुष्ठशूलकृत् ॥ २,४.७ ॥  
आयुःकान्तिबलभ्रंशकरं धातुप्रदूषणम् ।  
नु शुद्धं न मृतं ताम्रं तेन संशोध्य मारयेत् ॥ २,४.८ ॥  
\[ताम्रशुद्धि\]  
ताम्रं क्षाराम्लसंयुक्तं द्रावितं तप्तगैरिकम् ।  
निक्षिप्तं महिषीतक्रछगणे सप्तवारकम् ॥ २,४.९ ॥  
पञ्चदोषविनिर्मुक्तं सप्तवारेण जायते ।  
ताम्रनिर्दलपत्त्राणि लिप्त्वा निम्बवसिन्धुना ॥ २,४.१० ॥  
ध्मात्वा सौवीरके क्षेपाद्विशुध्यत्यष्टवारतः ।  
निम्ब्वम्बुपटुलिप्तानि तापितान्यष्टवारकम् ॥ २,४.११ ॥  
विशुध्यन्त्यर्कपत्राणि निर्गुण्डीरसमर्दनात् ।  
कुमारीपत्रमध्ये तु शुल्वपत्रं निवेशितम् ॥ २,४.१२ ॥  
पुटितं दोषनिर्मुक्तं पाण्डुरं च प्रजायते ।  
इत्थं विशोधितं ताम्रं सर्वदोषविवर्जितम् ॥ २,४.१३ ॥  
भवेद्रसायनकरं देहलोहकरं परम् ।  
इमां शुद्धिं विजानीयाच्छिवो वा नन्दिकेश्वरः ॥ २,४.१४ ॥  
बलिना निहतं ताम्रं सप्तवारं समुत्थितम् ।  
सर्वदोषविनिर्मुक्तं भवेदमृतसन्निभम् ॥ २,४.१५ ॥  
स्नुह्यर्कक्षीरलवणकाञ्जिकैस्ताम्रपत्रकम् ।  
लिप्त्वा प्रताप्य निर्गुण्डीरसैः सिञ्च्यात्पुनः पुनः ॥ २,४.१६ ॥  
वारान् द्वादशतः शुद्धं लेपात्तापाच्च सेचनात् ।  
खटिकां लवणं तक्रैरारनालैश्च पेषयेत् ॥ २,४.१७ ॥  
तेन लिप्तं ताम्रपत्रं तप्तं तप्तं निषेचयेत् ।  
षड्वारमम्लतक्रान्तर्निर्गुण्ड्याश्च विशुद्धये ॥ २,४.१८ ॥  
तप्तानि ताम्रपत्राणि सेचयेत्तिक्तकारसैः ।  
लिप्त्वाम्लतक्रलवणकाञ्जिकेन पुनः पुनः ॥ २,४.१९ ॥  
तप्तं तप्तं त्रिधा सिञ्च्याच्छुद्धिमायाति निश्चयम् ।  
गोमूत्रेण पचेद्यामं ताम्रपात्रं दृढाग्निना ॥ २,४.२० ॥  
शुध्यते नात्र सन्देहो मारणं चाप्यथोच्यते ।  
\[ताम्रभस्म (१)\]  
गन्धेन ताम्रतुल्येन ह्यम्लपिष्टेन लेपयेत् ॥ २,४.२१ ॥  
कण्टवेधीकृतं पत्रमन्धयित्वा पुटे पचेत् ।  
उद्धृत्य चूर्णयेत्तस्मिन्पादांशं गन्धकं क्षिपेत् ॥ २,४.२२ ॥  
जम्बीरैरारनालैर्वा मृगदूर्वाथवा द्रवैः ।  
पिष्ट्वा पिष्ट्वा पचेद्रुद्धं सगन्धं च चतुष्पुटैः ॥ २,४.२३ ॥  
मातुलुङ्गद्रवैः पिष्ट्वा पुटमेकं प्रदापयेत् ।  
सितशर्करयाप्येकं पुटं देयं मृतं भवेत् ॥ २,४.२४ ॥  
\[ताम्रभस्म (२)\]  
पाषाणभेदिमत्स्याक्षीद्रवैर्द्विगुणगन्धकम् ।  
ताम्रस्य लेपयेत्पिष्टिं रुद्ध्वा गजपुटे पचेत् ॥ २,४.२५ ॥  
समांशेन पुनर्गन्धं दत्त्वा द्रावैश्च लोलयेत् ।  
एवं सप्तपुटैः पक्वं ताम्रभस्म भवेद्ध्रुवम् ॥ २,४.२६ ॥  
\[ताम्रभस्म (३)\]  
ताम्रस्य त्रिगुणं सूतं जम्बीराम्लेन मर्दयेत् ।  
आदौ मूषान्तरे क्षिप्त्वा धुत्तूरस्य तु पत्रकम् ॥ २,४.२७ ॥  
तत्पृष्ठे ताम्रतुल्यं च गन्धकं चूर्णितं क्षिपेत् ।  
तत्पृष्ठे मर्दितं ताम्रं पूर्वतुल्यं च गन्धकम् ॥ २,४.२८ ॥  
आच्छाद्य धूर्तपत्रैस्तु रुद्ध्वा गजपुटे पचेत् ।  
स्वाङ्गशीतं ततश्चूर्णं मृतं भवति निश्चितम् ॥ २,४.२९ ॥  
\[ताम्रभस्म (४)\]  
किंचिद्गन्धेन वाम्लेन क्षालयेत्ताम्रपत्रकम् ।  
ताम्रपादेन सूतेन सार्द्रं पत्रं प्रलेपयेत् ॥ २,४.३० ॥  
ताम्रद्विगुणगन्धेन चाम्लपिष्टेन तत्पुनः ।  
लिप्त्वा ह्यधोर्ध्वगं देया सुपिष्टा चाम्लपर्णिका ॥ २,४.३१ ॥  
तत्पिण्डं भाण्डगर्भे तु रुद्ध्वा चुल्ल्यां विपाचयेत् ।  
यामैकं ताम्रपाकेन भस्मीभवति निश्चितम् ॥ २,४.३२ ॥  
\[ताम्रभस्म (५)\]  
सूतमेकं द्विधा गन्धं यामं कन्या विमर्दयेत् ।  
द्वयोस्तुल्ये ताम्रपत्रे स्थाल्या गर्भे निरोधयेत् ॥ २,४.३३ ॥  
सम्यङ्मृल्लवणैः सन्धिं पार्श्वे भस्म निधापयेत् ।  
चतुर्यामं पचेच्चुल्ल्यां पात्रपृष्ठे सगोमयम् ॥ २,४.३४ ॥  
जलं पुनः पुनर्देयं स्वाङ्गशीतं विचूर्णयेत् ।  
म्रियते नात्र सन्देहः सर्वयोगेषु योजयेत् ॥ २,४.३५ ॥  
\[ताम्रभस्म (६)\]  
जीर्णं ताम्रं समादाय तत्र चैतान्विनिक्षिपेत् ।  
वङ्गं घोषं गजं तीक्ष्णसारं कान्तं च षट्समान् ॥ २,४.३६ ॥  
प्रत्येकं ताम्रमानेन सर्वानेकत्र धामयेत् ।  
वङ्कनालेन तावत्तद्यावदर्कोऽवशिष्यते ॥ २,४.३७ ॥  
तमर्कं ढालयेत्पूर्वं निर्गुण्डीसलिलान्तरे ।  
सप्तवारांश्च तन्मूलचूर्णमर्के प्रवापयेत् ॥ २,४.३८ ॥  
तेन ताम्रेण कुर्वीत वटिकामव्रणां शुभाम् ।  
द्विगुणं गन्धकं लिप्त्वा बलेस्त्र्यंशं च पारदम् ॥ २,४.३९ ॥  
शुद्धं हिङ्गुलजं वापि मर्दयेद्बीजपूरकैः ।  
जम्बीरजैर्वा लिकुचनीरैः सम्यक्प्रमर्दयेत् ॥ २,४.४० ॥  
त्रिदिनं तद्विशोष्याथ भाण्डान्तस्तन्निवेशयेत् ।  
उपरिष्टात्ताम्रघटीमधोवक्त्रां निधाय च ॥ २,४.४१ ॥  
दृढं विलेपयेत्पश्चात्कटोरीं मृण्मयीं क्षिपेत् ।  
अतिप्रयत्नाल्लिम्पेत्तां यथा वारा न भिद्यते ॥ २,४.४२ ॥  
अधिचुल्लि ततो दत्त्वा पूरयित्वा जलैरधः ।  
प्रज्वालयेद्वीतिहोत्रं मृदुमध्योत्तमक्रमात् ॥ २,४.४३ ॥  
दिनानि षट्समादाय स्वाङ्गशीतं तु पात्रकम् ।  
निर्भिद्य शुल्वं गृह्णीत मृतं सूतेन यत्नतः ॥ २,४.४४ ॥  
ततः खल्वे विचूर्ण्यैतद्यथेष्टं विनियोजयेत् ।  
\[ताम्रभस्मशुद्धिः\]  
नानाविधं मृतं ताम्रं शुद्ध्यर्थं भागपञ्चकम् ॥ २,४.४५ ॥  
भागैकं श्वेतकाचं च भागं श्वेतं च टङ्कणम् ।  
मूषायां मिश्रितं क्षिप्त्वा भागैकं चाभ्रपत्रकम् ॥ २,४.४६ ॥  
ऊर्ध्वं दत्त्वा निरुध्याथ ध्माते ग्राह्यं सुशीतलम् ।  
निर्दोषं तु भवेत्ताम्रं सर्वरोगहरं भवेत् ॥ २,४.४७ ॥  
अथवा मारितं ताम्रमम्लेनैकेन मर्दयेत् ।  
तद्गोलं सूरणस्यान्तः रुद्ध्वा सर्वत्र लेपयेत् ॥ २,४.४८ ॥  
शुष्कं गजपुटे पच्यात्सर्वदोषहरं भवेत् ।  
वान्तिं भ्रान्तिं विरेकं च न करोति कदाचन ॥ २,४.४९ ॥  
\[ताम्रभस्म (७)\]  
विलिप्य लिकुचद्रावपिष्टगन्धाश्मपङ्कतः ।  
ताम्रपत्राणि संछाद्य स्थालीमध्ये निरुध्य च ॥ २,४.५० ॥  
याममात्रं पचेत्सम्यक्शीतान्याकृष्य चूर्णयेत् ।  
तद्भस्म वल्लमात्रं हि ताम्बूलीदलवेष्टितम् ॥ २,४.५१ ॥  
भक्षितं वामयित्वाथ रेचयित्वा द्वियामतः ।  
ज्वरं विनाशयेन्न्ःणां शूलाध्मानसमन्वितम् ॥ २,४.५२ ॥  
विषं गरं च वेगेन वामयत्येव निश्चितम् ।  
पथ्यमत्र प्रदातव्यं गव्यं तक्रं च भक्तकम् ॥ २,४.५३ ॥  
अतिरेकेऽतिवान्तौ च समोहे चातिमात्रके ।  
तत्तदौचित्ययोगेन कुर्याच्छीतां प्रतिक्रियाम् ॥ २,४.५४ ॥  
अतिवान्तौ भजेद्भ्रष्टमिक्षुदण्डं सुशीतलम् ।  
यद्वा बिल्वभवं क्वाथं सितया सह पाचयेत् ॥ २,४.५५ ॥  
बर्बूरत्वग्रसः पेयो विरेके तक्रसंयुतः ।  
\[ताम्रभस्म (८)\]  
शुल्बतुल्येन सूतेन बलिना तत्समेन च ॥ २,४.५६ ॥  
तदर्धांशेन तालेन शिलया च तदर्धया ।  
विधाय कज्जलीं श्लक्ष्णां भिन्नकज्जलसन्निभाम् ॥ २,४.५७ ॥  
यन्त्राध्यायविनिर्दिष्टगर्भयन्त्रोदरान्तरे ।  
कज्जलीं ताम्रपत्राणि पर्यायेण विनिक्षिपेत् ॥ २,४.५८ ॥  
प्रपचेद्यामपर्यन्तं स्वाङ्गशीतं विचूर्णयेत् ।  
तत्तद्रोगहरानुपानसहितं ताम्रं द्विवल्लोन्मितं सल्लीढं परिणामशूलमुदरं शूलं च पाण्डुज्वरम् ।  
गुल्मप्लीहयकृत्क्षयाग्निसदनं मेहं च मूलामयं दुष्टां च ग्रहणीं हरेद्ध्रुवमिदं सर्वामयध्वंसनम् ॥ २,४.५९ ॥  
ताम्रं तिक्तकषायकं च मधुरं पाकेऽथ वीर्योष्णकं कोष्णं पित्तकफापहं जठररुक्कुष्ठामजूर्त्यन्तकृत् ।  
ऊर्ध्वाधःपरिशोधनं च विषहृत्स्थौल्यापहं क्षुत्करं दुर्नामक्षयपाण्डुरोगशमनं नेत्र्यं परं लेखनम् ॥ २,४.६० ॥


आक्, २, ५  
श्रीभैरवः ।  
\[लोहोत्पत्तिः\]  
कान्तायस्तीक्ष्णमुण्डाख्यलोहोत्पत्तिरथोच्यते ।  
देवासुरसमूहेन मथ्यमाने महोदधौ ॥ २,५.१ ॥  
समुत्पन्नं पुरा तस्मिन्नमृतं देवजीवनम् ।  
पीयमानात्सुरैस्तस्मान्निपेतुः क्षुद्रबिन्दवः ॥ २,५.२ ॥  
ज्ञात्वा तान् भूगतान् यन्ता गोपयामास धूर्जटिः ।  
लोहपाषाणरूपेण कृत्वा तान्वसुधातले ॥ २,५.३ ॥  
पापरोगाभिभूता ये मानवा न भजन्त्वमून् ।  
इत्येवं शिवगुप्ता ये सुधाया बिन्दवः पुरा ॥ २,५.४ ॥  
तेषां मया समासेन कथ्यते साधनं स्फुटम् ।  
कुष्ठादिरोगनाशार्थं यथाबुद्ध्यनुसारतः ॥ २,५.५ ॥  
\[इरोन्ःः सुब्त्य्पेस्\]  
कान्तायस्तीक्ष्णमुण्डाख्यं लोहमेवमपि त्रिधा ।  
रसायनेभ्यः सर्वेभ्यो विद्याच्छतगुणाधिकम् ॥ २,५.६ ॥  
\[कान्तलोहःः स्य्नोन्य्म्स्\]  
अयस्कान्तं कान्तलोहं कान्तं स्यात्कृष्णलोहकम् ।  
कान्तायसं महालोहं काललोहं च सप्तधा ॥ २,५.७ ॥  
\[अशुद्धकान्तलोहसेवनजा दोषाः\]  
हृत्पीडां वह्निदौर्बल्यं महारोगान्मृतिं तथा ।  
करोति सेवनाल्लोहमशोधितममारितम् ॥ २,५.८ ॥  
\[कान्तग्रहणविधिः\]  
तस्मात्कान्तस्य संशुद्धिर्मारणं च विधीयते ।  
मदोन्मत्तगजः सूतः कान्तमङ्कुशमुच्यते ॥ २,५.९ ॥  
क्षेत्रं ज्ञात्वा गृहीतव्यं तत्प्रयत्नेन भूयसा ।  
मारुतातपनिक्षिप्तं वर्जयेत्सुरसुन्दरि ॥ २,५.१० ॥  
भूमिस्थितं च यत्कान्तं छागरक्तेन भावयेत् ।  
छागरक्तप्रलिप्तेन चर्मणा तत्प्रवेष्टयेत् ॥ २,५.११ ॥  
छागचर्म परीवेष्ट्य विन्यसेत्पूर्ववत्क्षितौ ।  
उद्धृतं सप्तभिर्मासैस्तोयकुम्भे विनिक्षिपेत् ॥ २,५.१२ ॥  
रक्तपुष्पैः सदा पूज्यं रक्तगन्धानुलेपनैः ।  
पूरितं मद्यमांसैश्च योज्यं रसरसायने ॥ २,५.१३ ॥  
संस्कृतं छागरक्तेन भ्रामकं चुम्बकं भवेत् ।  
अनेन क्रमयोगेन द्रावकं भवति प्रिये ॥ २,५.१४ ॥  
कान्तलोहं विना सूतो देहे न क्रामति क्वचित् ।  
न कान्तेन विना सूतः कान्तः सूतविवर्जितः ॥ २,५.१५ ॥  
कान्तसूतसमायुक्तः प्रयोगो देहधारकः ।  
पुरा प्रोक्तं मया सर्वं कान्तसत्वं यथाविधि ॥ २,५.१६ ॥  
अधुना सम्प्रवक्ष्यामि कान्तसंस्कारतद्गुणान् ।  
\[कान्तलोहःः शोधनःः नैसर्गिक\]  
शशरक्तेन संलिप्तं कान्तपत्रं सुधामितम् ॥ २,५.१७ ॥  
त्रिवारं चाग्निना देवि दोषं नैसर्गिकं त्यजेत् ।  
\[कान्तलोहःः शोधनःः अद्रि\]  
त्रिफलाष्टगुणे तोये त्रिफला षोडशं पलम् ॥ २,५.१८ ॥  
तत्क्वाथपादशेषं च कान्तस्य पलपञ्चकम् ।  
कृत्वा पत्राणि तप्तानि सप्तवारं निषेचयेत् ॥ २,५.१९ ॥  
एव प्रलीयते दोषो गिरिजो लोहसंभवः ।  
कान्तलोहमयं चूर्णं गोमूत्रेऽष्टगुणे पचेत् ॥ २,५.२० ॥  
धान्याम्लैः क्षालितं भूयः शोषितं शुद्धिमाप्नुयात् ।  
रत्नमाला हंसपादी गोजिह्वा त्रिफलामृता ॥ २,५.२१ ॥  
गोपाली तुम्बुरुर्दन्ती गोमूत्रे पेषयेदिमाः ।  
तत्कल्के कान्तपत्रं तु तप्तं तप्तं द्विसप्तधा ॥ २,५.२२ ॥  
सेचयेत्कान्तलोहं तु सर्वदोषनिवृत्तये ।  
\[कान्तसिद्धिक्रमः\]  
क्रमः कान्तस्य सिद्ध्यर्थं कर्तव्यो मन्त्रपूर्वकम् ॥ २,५.२३ ॥  
उद्भवोद्भवशब्दः स्याच्चतुर्थ्यन्तोऽमृतात्परम् ।  
स्वाहान्तः प्रणवश्चादौ मन्त्रोऽयं मर्दने स्थितः ॥ २,५.२४ ॥  
रक्षायै लोहरसयोरयमेवैकमुद्भवम् ।  
विना स्वाहेति तस्यान्ते फडन्तं योजयेत्प्रिये ॥ २,५.२५ ॥  
प्रणवोर्ध्वं नमश्चण्डं वज्रपाषाण इत्यपि ।  
ततः परं महावज्रसेनाधिपतये नमः ॥ २,५.२६ ॥  
द्विरुक्तसरुशब्दः स्यान्महाविद्याबलाय च ।  
ततस्त्वाहेति मन्त्रोऽयं बलिकर्मणि पूजितः ॥ २,५.२७ ॥  
अनेनैव बलिं कृत्वा यथोक्तामाचरेत्क्रियाम् ।  
\[लोहभस्मविधिः (१)\]  
स्तन्येन हिङ्गुलस्याथ पेषयेत्पलपञ्चकम् ॥ २,५.२८ ॥  
तेनैव पत्रं कान्तस्य लिम्पेत्पञ्चपलोन्मितम् ।  
रुद्ध्वा गजपुटे पाच्यं कषायैस्त्रैफलैः पुनः ॥ २,५.२९ ॥  
जम्बीरैरारनलैर्वा विंशत्यंशेन हिङ्गुलम् ।  
पिष्ट्वालिप्य पुटे रुद्ध्वा तल्लोहे पाचयेत्पुनः ॥ २,५.३० ॥  
रुद्धं पुटेत्पचेद्रात्रौ प्रातर्द्रावैश्च भावयेत् ।  
एवमष्टदिनं कुर्यात्त्रिविधं म्रियते ह्ययः ॥ २,५.३१ ॥  
\[लोहभस्मविधिः (२)\]  
चिञ्चापत्रनिभं कुर्यात्कान्तं तीक्ष्णं च मुण्डकम् ।  
मृत्पात्रस्थं क्षिपेद्घर्मे दन्तीद्रावैः प्रपूरयेत् ॥ २,५.३२ ॥  
पत्रं पुनः पुनस्तावद्यावत्तरति तत्स्वयम् ।  
म्रियते तीव्रघर्मेण तच्चूर्णीकृत्य योजयेत् ॥ २,५.३३ ॥  
\[लोहभस्मविधिः (३)\]  
कान्तायस्तीक्ष्णमुण्डानां चूर्णं मत्स्याक्षिजैर्द्रवैः ।  
आतपे त्रिदिनं भाव्यं त्रिदिनं चित्रकद्रवैः ॥ २,५.३४ ॥  
त्र्यहं त्रिकण्टकरसैः सहदेवीद्रवैर्दिनम् ।  
गोमूत्रैस्त्रिफलाक्वाथैर्भावयेच्च त्र्यहं त्र्यहम् ॥ २,५.३५ ॥  
उक्तद्रावैस्ततो मर्द्यं क्रमाद्देयं पुटं पुटम् ।  
रुद्ध्वा गजपुटैरेवं मृतं योगेषु योजयेत् ॥ २,५.३६ ॥  
\[लोहभस्मविधिः (४)\]  
स्थाल्यां वा लोहपात्रे वा लोहदर्व्या विचालयन् ।  
पाचयेत्त्रिफलाक्वाथैर्दिनं लोहचूर्णकम् ॥ २,५.३७ ॥  
तत्पिण्डं त्रिफलातोयैः पिष्ट्वा रुद्ध्वा पुटे पचेत् ।  
षोडशाङ्गुलगर्तान्तर्निर्वातेऽहर्निशं पचेत् ॥ २,५.३८ ॥  
एवं त्रिधा प्रकर्तव्यं स्थालीपाकं पुटान्तकम् ।  
भृङ्गार्द्रकं तालमूलं हस्तिकर्ण्याश्च मूलकम् ॥ २,५.३९ ॥  
शतावरीविदार्योश्च मूलं तत्त्रिफलाम्भसि ।  
संपेष्य पूर्ववत्स्थाल्यां पाच्यं पेष्यं त्रिधा पुटैः ॥ २,५.४० ॥  
पाच्यं ततः पुनर्नव्याः क्वाथैश्च दशमूलतः ।  
बृहत्याश्च कषायेण बीजपूरस्य च द्रवैः ॥ २,५.४१ ॥  
ब्रह्मबीजरसैः शिग्रुक्वाथैर्गोपयसापि च ।  
प्रत्येकं संप्रपेष्यादौ पूर्वगर्ते पुटे पचेत् ॥ २,५.४२ ॥  
भावयेत्तद्द्रवेणैव पुटान्ते याममात्रकम् ।  
प्रत्येकमेवं संपेष्य पुटयेद्भावयेत्क्रमात् ॥ २,५.४३ ॥  
म्रियते नात्र सन्देहः कान्तं तीक्ष्णं च मुण्डकम् ।  
\[लोहभस्मविधिः (५)\]  
शुद्धसूतं द्विधा गन्धं खल्वे कृत्वा तु कज्जलीम् ॥ २,५.४४ ॥  
द्वयोः समं कान्तचूर्णं मर्दयेत्कन्यकाद्रवैः ।  
यामद्वयात्समुद्धृत्य तद्गोलं ताम्रपात्रके ॥ २,५.४५ ॥  
आच्छाद्यैरण्डपत्रैश्च यामार्धेऽत्युष्णतां गतम् ।  
धान्यराशौ न्यसेत्पश्चात्त्रिदिनान्ते समुद्धरेत् ॥ २,५.४६ ॥  
संपेष्य गालयेद्वस्त्रे सत्यं वारितरं भवेत् ।  
कान्तं तीक्ष्णं च मुण्डं च निरुत्थं जायते मृतम् ॥ २,५.४७ ॥  
स्वर्णादीन्मारयेदेवं चूर्णीकुर्याच्च लोहवत् ।  
सिद्धयोगमथाख्यातं सिद्धानां संमुखागतम् ॥ २,५.४८ ॥  
अनुभूतं मया देवि सर्वरोगापहारकम् ।  
नायः पचेत्पञ्चपलप्रमाणादधो न चोर्ध्वं त्रिदशप्रमाणात् ॥ २,५.४९ ॥  
\[लोहभस्मविधिः (६)\]  
अर्जुनस्य त्वचः पेष्याः काञ्जिकेनातिलोलिताः ।  
तन्मध्ये कान्तचूर्णं च कांस्यपात्रे विनिक्षिपेत् ॥ २,५.५० ॥  
दिनैकं धारयेद्घर्मे द्रवैः पूर्यं पुनः पुनः ।  
अर्जुनैः सारनालैर्वा त्रिविधं मारयेदयः ॥ २,५.५१ ॥  
द्रवैः कुक्कुटपत्रोत्थैः कान्तचूर्णं विमर्दयेत् ।  
दिनं च ह्यातपे तीव्रे द्रवैर्मर्द्यं त्रिकण्टजैः ॥ २,५.५२ ॥  
वन्ध्याभृङ्गपुनर्नव्याः सगोमूत्रैर्दिनं पुनः ।  
गोमूत्रैस्त्रिफला क्वाथ्या तत्कषायेण भावयेत् ॥ २,५.५३ ॥  
त्रिसप्ताहं प्रयत्नेन दिनैकं मर्दयेत्ततः ।  
रुद्ध्वा गजपुटे पच्याद्दिनं क्वाथेन मर्दयेत् ॥ २,५.५४ ॥  
दिवा मर्द्यं पुटेद्रात्रावेकविंशद्दिनावधि ।  
एकविंशत्पुटैरेवं म्रियते त्रिविधं ह्ययः ॥ २,५.५५ ॥  
\[लोहभस्मविधिः (८)\]  
माक्षिकं च शिला ह्यम्लैर्हरिद्रा मरिचाङ्घ्रि च ।  
पिष्ट्वा लेप्यं कान्तपत्रं तप्तं तप्तं निषेचयेत् ॥ २,५.५६ ॥  
सप्तधा त्रैफले क्वाथे जलेन क्षालयेत्पुनः ।  
कुट्टयेल्लोहदण्डेन पेषयेत्त्रैफले जले ॥ २,५.५७ ॥  
षोडशांशेन लोहस्य दातव्यं माक्षिकं शिला ।  
अम्लेन मर्दितं रुद्ध्वा गजाख्यैकपुटे पचेत् ॥ २,५.५८ ॥  
निरुत्थं जायते भस्म कान्तं तीक्ष्णं च मुण्डकम् ।  
\[लोहभस्मविधिः (९)\]  
तिन्दूफलस्य मज्जायां खड्गं लिप्त्वातपे खरे ॥ २,५.५९ ॥  
धारयेत्कांस्यपात्रान्तर्दिनैकेन स्फुटत्यलम् ।  
लेपं पुनः पुनः कुर्याद्दिनान्ते तं प्रपेषयेत् ॥ २,५.६० ॥  
त्रिफलाक्वाथसंयुक्तं दिनैकेन मृतो भवेत् ।  
तोयाष्टभागशेषेण त्रिफला पलपञ्चकम् ॥ २,५.६१ ॥  
घृतं क्वाथस्य तुल्यं स्याद्घृततुल्यं मृतायसम् ।  
पाचयेत्ताम्रपात्रे तु लोहदर्व्या विचालयन् ॥ २,५.६२ ॥  
मृद्वग्निना पचेद्यावत्तावज्जीर्यति तद्द्रवम् ।  
लोहतुल्या सिता योज्या सुपक्वामवतारयेत् ॥ २,५.६३ ॥  
योगवाहमिदं ख्यातं मृतलोहं महामृतम् ।  
इत्थं कान्तस्य तीक्ष्णस्य मुण्डस्यापि ह्ययं विधिः ॥ २,५.६४ ॥  
घृततुल्यं मृतं लोहं लोहपात्रगतं पचेत् ।  
जीर्णे घृते समादाय सर्वयोगेषु योजयेत् ॥ २,५.६५ ॥  
ओमोममृतेन्द्र भक्षयामि नमः ।  
पात्रे यस्मिन्प्रविशति जले तैलबिन्दुर्न सर्पेथिङ्गुर्गन्धं विसृजति निजां तिक्ततां निम्बकल्कः ।  
पाके दुग्धं भवति शिखराकारता नैव भूमौ कान्तं लोहं तदिदमुदितं लक्षणोक्तं न चान्यत् ॥ २,५.६६ ॥  
\[लोहपाकस्वरूपम्\]  
लोहपाकस्त्रिधा प्रोक्तो मृदुमध्यखरात्मकः ।  
पङ्कोत्करसमः पूर्वः पिण्डपाकस्तु मध्यमः ॥ २,५.६७ ॥  
तृतीयः खरपाकः स्याद्वालुकासदृशः प्रिये ।  
\[निरुत्थभस्मपरीक्षा\]  
पाकं वर्णं तथा गन्धं ज्ञात्वा लोहस्य वह्नितः ॥ २,५.६८ ॥  
उत्तार्याथ ततः शुद्धं लोहपात्रान्तरे न्यसेत् ।  
लोहमातङ्गपञ्चास्या गन्धमाक्षीकहिङ्गुलाः ॥ २,५.६९ ॥  
\[लोहःः छेच्किन्ग्थे वारितर स्तते\]  
सर्वमेतन्मृतं लोहं ध्मातव्यं मित्रपञ्चकैः ।  
यद्येवं स्यान्निरुत्थानं सेव्यं वारितरं हितम् ॥ २,५.७० ॥  
मध्वाज्येन समायुक्तं लोहं तारेण संयुतम् ।  
अन्धमूषागतं ध्मातं गृह्णीयात्स्वाङ्गशीतलम् ॥ २,५.७१ ॥  
लोहमध्यगतं तारं पूर्वमानं भवेद्यदि ।  
तदा लोहं निरुत्थं स्यादन्यथा साधयेत्पुनः ॥ २,५.७२ ॥  
गन्धकं चोत्थितं लोहं तुल्यं खल्वे विमर्दयेत् ।  
दिनैकं कन्यकाद्रावै रुद्ध्वा गजपुटे पचेत् ॥ २,५.७३ ॥  
इत्येवं सर्वलोहानां कर्तव्येत्थं निरुत्थितिः ।  
\[कान्तादिभस्मगुणाः\]  
कान्तसिन्दूरमायुष्यमारोग्यं बलवीर्यदम् ॥ २,५.७४ ॥  
देहदार्ढ्यकरं श्रेष्ठं कुर्यादिन्द्रियपाटवम् ।  
त्रिदोषशमनं राजयक्ष्मरोगविनाशनम् ॥ २,५.७५ ॥  
ज्वरासृक्पित्तपाण्ड्वादीन् हन्यादष्टमहागदान् ।  
यद्यद्रोगहरैर्योगैस्तत्तद्रोगहरं भवेत् ॥ २,५.७६ ॥  
\[तीक्ष्णलोहःः स्य्नोन्य्म्स्\]  
तीक्ष्णं शस्त्रायसं शस्त्रं पिण्डं पिण्डायसं शठम् ।  
आयसं निशितं तीव्रं लोहखड्गं च मुण्डजम् ॥ २,५.७७ ॥  
अयश्चित्रायसं प्रोक्तं चीनजं च त्रिपञ्चधा ।  
\[मुण्डलोहःः स्य्नोन्य्म्स्\]  
मुण्डं मुण्डायसं लोहं कृष्णलौहं शिलोद्भवम् ॥ २,५.७८ ॥  
\[तीक्ष्ण-, मुण्डलोहःः मारण\]  
कान्तलोहप्रकारेण मारणं तीक्ष्णमुण्डयोः ।  
\[तीक्ष्णलोहःः मेदिच्. प्रोपेर्तिएस्\]  
तीक्ष्णलोहं कषायाम्लं तिक्तकं कटुकं लघु ॥ २,५.७९ ॥  
शीतलं लेखनं रूक्षं कफपित्तास्रपाण्डुजित् ।  
प्रमेहसर्वशूलघ्नं तीक्ष्णं मुण्डाधिकं गुणैः ॥ २,५.८० ॥  
\[मुण्डःः मेदिच्. प्रोपेर्तिएस्\]  
चक्षुष्यं मुण्डलोहं तु कषायं स्वादु तिक्तकम् ।  
लेखनं वातहृच्छीतं कृमिपित्तकफप्रणुत् ॥ २,५.८१ ॥  
श्वयथूदरशूलार्शःकुष्ठपाण्डुप्रमेहजित् ॥ २,५.८२ ॥


आक्, २, ६  
श्रीभैरवः ।  
\[तिन्ःः सुब्त्य्पेस्\]  
खुरकं मिश्रकं चेति द्विविधं वङ्गमुच्यते ।  
खुरं तत्र गुणैः श्रेष्ठं गुणहीनं तु मिश्रकम् ॥ २,६.१ ॥  
\[खुरःः फ्य्स्. प्रोपेर्तिएस्\]  
धवलं मृदुलं स्निग्धं द्रुतद्रावं सगौरवम् ।  
\[मिश्रकःः फ्य्स्. प्रोपेर्तिएस्\]  
निःशब्दं खुरवङ्गं स्यान्मिश्रकं श्यामशुभ्रकम् ॥ २,६.२ ॥  
\[तिन्ःः स्य्नोन्य्म्स्\]  
त्रपु त्रपुसमारूपं वङ्गं च कुटिलं हिमम् ।  
कुरूप्यं विच्चटं रङ्गं पूतिगन्धं रसाह्वयम् ॥ २,६.३ ॥  
\[तिन्ःः परीक्षाःः गोओदॄउअलित्य्\]  
स्वच्छमुष्णासहं शीतं सूक्ष्मपत्रकरं लघु ।  
रुङ्नाशे रूप्यकरणे तद्वङ्गं श्रेष्ठमुच्यते ॥ २,६.४ ॥  
\[वङ्गशुद्धि (१)\]  
द्रावयित्वा निशायुक्ते क्षिप्तं निर्गुण्डिकारसैः ।  
विशुध्यति त्रिवारेण खुरवङ्गं न संशयः ॥ २,६.५ ॥  
अम्लतक्रविनिपिष्टवर्षाभूवृषसिन्धुभिः ।  
कट्वलाबुगतं वङ्गं द्वितयं परिशुध्यति ॥ २,६.६ ॥  
सतालेनार्कदुग्धेन लिप्त्वा वङ्गदलान्यथ ।  
बोधिचिञ्चात्वचः क्षारैर्दद्याल्लघुपुटानि च ॥ २,६.७ ॥  
मर्दयित्वा चरेद्भस्म तद्रसादिषु कीर्तितम् ।  
\[वङ्गशुद्धि (२)\]  
नागवच्छोधयेद्वङ्गं तद्वदश्वत्थचिञ्चयोः ॥ २,६.८ ॥  
तद्भस्म हरितालं च तुल्यमम्लेन मर्दयेत् ।  
पलाशोत्थद्रवैर्वाथ लोलयित्वान्ध्रयेत्पुटे ॥ २,६.९ ॥  
उद्धृत्य दशमांशेन तालेन सह मर्दयेत् ।  
\[वङ्गशुद्धि (३)\]  
पूर्वद्रावैः सहालोड्य रुद्ध्वा गजपुटे पचेत् ॥ २,६.१० ॥  
एकविंशत्पुटैर्वङ्गो मृतो भवति रोगहा ।  
शिरीषरजनीचूर्णैः कुमार्या युतगोलकम् ॥ २,६.११ ॥  
सूतलिप्तं वङ्गपत्रं गोलकं सममर्दितम् ।  
रुद्ध्वा लघुपुटैः पक्वं मृतं स्यात्पूर्वसंख्यया ॥ २,६.१२ ॥  
अक्षभल्लातकीतोयैः पिष्ट्वा पत्राणि लेपयेत् ।  
ततस्तिलखरीमध्ये क्षिप्त्वा रुद्ध्वा पुटैः पचेत् ॥ २,६.१३ ॥  
चत्वारिंशद्गजपुटैर्वङ्गकं भस्म जायते ।  
\[वङ्गगुणाः\]  
वङ्गं तीक्ष्णोष्णकटुकमीषद्वातप्रकोपनम् ॥ २,६.१४ ॥  
मेदःश्लेष्मामयघ्नं च क्रिमिघ्नं मेहनाशनम् ।  
हिमं कषायलवणं पाण्डुदाहहरं सरम् ॥ २,६.१५ ॥  
लेखनं पित्तलं किंचित्त्रपु सीसं च तद्गुणम् ।  
\[सीसक\]  
सीसकं तु जडं शीतं यवनेष्टं भुजङ्गमम् ॥ २,६.१६ ॥  
योगीष्टं नागमुरगं कुवङ्गं परिपिष्टकम् ।  
मृदु कृष्णायसं पक्ष्मतारशुद्धिकरं स्मृतम् ॥ २,६.१७ ॥  
सिरावृत्तं च वङ्गं स्याच्चीनपिष्टं च षोडश ।  
सीसं तु वङ्गसाम्यं स्याद्रसवीर्यविपाकतः ॥ २,६.१८ ॥  
\[अशुद्धवङ्गनागसेवने दोषाः\]  
पाकहीनौ नागवङ्गौ कुष्ठगुल्मरुजाकरौ ।  
मेहपाण्डुज्वरश्लेष्मवातपित्तप्रदौ स्मृतौ ॥ २,६.१९ ॥  
द्रुतद्रावं महाभारं छेदे कृष्णं समुज्ज्वलम् ।  
पूतिगन्धं बहिः कृष्णं शुद्धं सीसमतोऽन्यथा ॥ २,६.२० ॥  
निर्गुण्डीमूलचूर्णेन सार्कदुग्धेन लेपयेत् ।  
नागपत्रं ततः शुष्कं द्रावयित्वा निषेचयेत् ॥ २,६.२१ ॥  
लिप्त्वा द्राव्यं पुनः सेच्यं सप्तवारं विशुद्धये ।  
निशातुम्बुरुबीजानि कोकिलाक्षीकुबेरकम् ॥ २,६.२२ ॥  
गौरीफलं मल्लिका च मोक्षो ब्रह्मा मयूरकम् ।  
यथालाभं तु भस्मैषां वज्रीक्षीरेण भावयेत् ॥ २,६.२३ ॥  
तन्मध्ये द्रावितं नागं शुद्धं सेच्यं तु सप्तधा ।  
महिषस्यास्थिचूर्णेन सुपाकं मूत्रसेचनात् ॥ २,६.२४ ॥  
वङ्गं शुद्धं भवेत्तद्वन्नागो नागास्थिमूत्रतः ।  
\[नागभस्म (१)\]  
अश्वत्थचिञ्चात्वग्भस्म नागस्य चतुरंशतः ॥ २,६.२५ ॥  
क्षिप्त्वा चुल्ल्यां पचेदग्नौ चालयेल्लोहचट्टुना ।  
यावद्भस्म तमुद्धृत्य भस्मतुल्यां मनःशिलाम् ॥ २,६.२६ ॥  
जम्बीरैरारनालैर्वा पिष्ट्वा रुद्ध्वा पुटे पचेत् ।  
स्वाङ्गशीतं पुनः पिष्ट्वा विंशत्यंशे शिलाम्लके ॥ २,६.२७ ॥  
एवं षष्टिपुटैः पक्त्वा नागः स्यात्तु निरुत्थितः ।  
\[नागभस्म (२)\]  
अथवा नागपत्राणि चूर्णलिप्तानि खर्परे ॥ २,६.२८ ॥  
अल्पाग्नौ पाचयेद्यामं भस्म तच्चित्रकद्रवैः ।  
भर्जयेल्लोहपात्रे तत्पार्थदण्डेन चालयन् ॥ २,६.२९ ॥  
यामषोडशपर्यन्तं द्रवं देयं पुनः पुनः ।  
दण्डेन मर्दयेद्गाढमुद्धृतं चित्रकदवैः ॥ २,६.३० ॥  
लोलयित्वा निरुध्याथ षट्पुटैर्म्रियते लघु ।  
\[नागभस्म (३)\]  
चिञ्चाक्षमिक्षुभल्लातवाशावज्रलताभवैः ॥ २,६.३१ ॥  
अपामार्गार्जुनाश्वत्थसमुद्भूतैश्च भस्मभिः ।  
दृढं पालाशदण्डेन लोहपात्रे तु भर्जयेत् ॥ २,६.३२ ॥  
सप्तभिर्दिवसैरेव म्रियते नात्र संशय ।  
\[नागभस्म (४)\]  
पिष्ट्वागस्त्यं च भूनागं लिप्त्वा भाण्डं विशोधयेत् ॥ २,६.३३ ॥  
तद्भाण्डे द्रावयेन्नागं द्रुते नागे विनिक्षिपेत् ।  
वाशाचिञ्चटयोः क्षारं वाशाकाष्ठेन घट्टयेत् ॥ २,६.३४ ॥  
यामैकं पाचयेच्चुल्ल्यां समुद्धृत्य विमिश्रयेत् ।  
संचूर्ण्य च शिलाताप्ये वाशकक्षारसंयुतम् ॥ २,६.३५ ॥  
चतुस्तुल्यं पूर्वनागं विंशत्येकपुटैः पचेत् ।  
द्विपुटं चिञ्चिकक्षारैर्देयं वाशारसान्वितैः ॥ २,६.३६ ॥  
नागः सिन्दूरवर्णाभो म्रियते सर्वकार्यकृत् ।  
अत्युष्णं सीसकं स्निग्धं तिक्तं वातकफापहम् ॥ २,६.३७ ॥  
प्रमेहतोयदोषघ्नं दीपनं चामवातनुत् ॥ २,६.३८ ॥


आक्, २, ७  
श्रीभैरवः ।  
\[ब्रस्स्ःः स्य्नोन्य्म्स्\]  
रीतिः क्षुद्रसुवर्णं सितकनकं पिङ्गलं च पित्तलकम् ।  
लोहितकमारकूटं पिङ्गललोहं च पीतकं नवधा ॥ २,७.१ ॥  
\[ब्रस्स्ःः सुब्त्य्पेस्\]  
रीतिका काकतुण्डीति द्विविधं पित्तलं भवेत् ।  
\[ब्रस्स्ःः परीक्षा\]  
संतप्ता काञ्जिके क्षिप्ता ताम्राभा रीतिका मता ॥ २,७.२ ॥  
एवं या जायते कृष्णा काकतुण्डीति सा मता ।  
\[ब्रस्स्ःः परीक्षाःः गोओदॄउअलित्य्\]  
गुर्वी मृद्वी च पीताकपोताभा साराङ्गी ताडनक्षमा ॥ २,७.३ ॥  
सुस्निग्धा मसृणाङ्गी च रीतिरेतादृशी शुभा ।  
शुद्धा स्निग्धा मृदुः शीता सुरङ्गा सूत्रपत्त्रिणी ॥ २,७.४ ॥  
हेमोपमा शुभाश्वत्था जात्या रीतिः प्रकीर्तिता ।  
\[ब्रस्स्ःः परीक्षाःः बदॄउअलित्य्\]  
पाण्डुः पीता खरा रूक्षा बर्बरा घट्टनाक्षमा ॥ २,७.५ ॥  
पूतिगन्धा तथा लघ्वी रीतिर्नेष्टा रसादिषु ।  
\[रीतिगुणाः\]  
रीतिस्तिक्तरसा रूक्षा जन्तुघ्नी सास्रपित्तनुत् ॥ २,७.६ ॥  
कृष्णा कुष्ठहरा योगादुष्णवीर्या च शीतला ।  
\[राजरीतिःः प्रोपेर्तिएस्\]  
काकतुण्डी कृतस्नेहा राजरीतिगुणानुगा ॥ २,७.७ ॥  
राजरीतिस्तु निर्दिष्टा रीतिकासदृशी गुणैः ।  
\[ब्रस्स्ःः मेदिच्. प्रोपेर्तिएस्\]  
रीतिकायुगलं रूक्षं सतिक्तं लवणं सरम् ॥ २,७.८ ॥  
शोभनं पाण्डुवातघ्नं बलवीर्यायुर्वर्धनम् ।  
रीतिका कटुतिक्तोष्णा प्लीहानाहनिबर्हणी ॥ २,७.९ ॥  
रूक्षा कफास्रपित्तं च हन्यात्स्वादु प्रयोजिता ।  
\[राजरीतिःः स्य्नोन्य्म्स्\]  
राजरीतिः काकतुण्डी राजपुत्री महेश्वरी ॥ २,७.१० ॥  
ब्राह्मणी ब्रह्मरीतिश्च कपिला पिङ्गलापि च ।  
\[कांस्य\]  
कांस्यं सौराष्ट्रिकं घोषं कंसीयं वह्निलोहकम् ॥ २,७.११ ॥  
दीप्तलोहं घोषयुष्यं दीप्तकं च नवाह्वयम् ।  
\[ब्रोन्शेःः प्रोदुच्तिओन्\]  
अष्टभागेन ताम्रेण द्विभागकुटिलेन च ॥ २,७.१२ ॥  
विद्रुतेन भवेत्कांस्यं तत्सौराष्ट्रभवं शुभम् ।  
\[ब्रोन्शेःः परीक्षाःः गोओदॄउअलित्य्\]  
तीक्ष्णशब्दं मृदु स्निग्धमीषच्छ्यामलशुभ्रकम् ॥ २,७.१३ ॥  
निर्मलं दाहरक्तं च षोढा कांस्यं प्रशस्यते ।  
श्वेतदीप्तं मृदुज्योति शब्दाढ्यं स्निग्धनिर्मलम् ॥ २,७.१४ ॥  
घनाग्निसहसूत्राङ्गं कांस्यमुत्तममीरितम् ।  
\[ब्रोन्शेःः परीक्षाःः बदॄउअलित्य्\]  
तत्पीतं दहने ताम्रं घनं रूक्षं घनासहम् ॥ २,७.१५ ॥  
मन्दनादं गतज्योति सप्तधा कांस्यमुत्सृजेत् ।  
\[ब्रोन्शेःः मेदिच्. प्रोपेर्तिएस्\]  
घृतमेकं विना चान्यत्सर्वं कांस्यगतं नृणाम् ॥ २,७.१६ ॥  
भुक्तमारोग्यसुखदं हितं सात्म्यकरं तथा ।  
कांस्यं तु लघुतिक्तोष्णं लेखनं दृक्प्रसादनम् ॥ २,७.१७ ॥  
कृमिकोष्ठहरं वातपित्तघ्नं भोजने हितम् ।  
\[वर्तलोह\]  
वर्तलोहं वर्ततीक्ष्णं वर्तकं लोहसंकरः ॥ २,७.१८ ॥  
नीलिका नीललोहं च लोहकं वट्टलोहकम् ।  
कांस्यार्करीतिलोहाहिजातं तद्वर्तलोहकम् ॥ २,७.१९ ॥  
तदेव पञ्चलोहाख्यं लोहविद्भिरुदाहृतम् ।  
तद्भाण्डसाधितं सर्वमन्यव्यञ्जनपूर्वकम् ॥ २,७.२० ॥  
अम्लेन वर्जितं चातिदीपनं पाचनं शुभम् ।  
\[वर्तलोहशुद्धिमारणम्\]  
द्रुतमश्वजले क्षिप्तं वर्तलोहं विशुध्यति ॥ २,७.२१ ॥  
म्रियते गन्धतालाभ्यां पुटितं वर्तलोहकम् ।  
तेषु तेषु विभागेषु योजनीयं यथाविधि ॥ २,७.२२ ॥  
वर्तलोहं कटूष्णं च तिक्तं च शिशिरं तथा ।  
कफजित्पित्तशमनं मधुरं दाहमेहनुत् ॥ २,७.२३ ॥  
रूक्षं रुच्यं कृमिघ्नं च नेत्र्यं मलविशोधनम् ।  
\[पित्तलादीनां शोधनभस्मविधिः\]  
त्रिक्षारं पञ्चलवणं सप्तधाम्लेन भावयेत् ॥ २,७.२४ ॥  
कांस्यारघोषपत्राणि तेन कल्केन लेपयेत् ।  
रुद्ध्वा पुटेद्गजपुटे शुद्धिमायाति नान्यथा ॥ २,७.२५ ॥  
ताम्रवन्मारणं तेषां कृत्वा सर्वत्र योजयेत् ।  
मृतानि लोहान्यमृतीभवन्ति निघ्नन्ति युक्तानि महामयांश्च ।  
अभ्यासयोगाद्दृढदेहसिद्धिं कुर्वन्ति रुग्जन्मजराविनाशम् ॥ २,७.२६ ॥  
नागेन स्वर्णं रजतं च ताप्यैः गन्धेन ताम्रं शिलया च नागम् ।  
तालेन वङ्गं त्रिविधं तु लोहं नारीपयो घ्नन्ति च हिङ्गुलेन ॥ २,७.२७ ॥  
तथाभ्रसत्वं बलिनोपलोहं वज्रेण सूतं विनिहन्ति सद्यः ॥ २,७.२८ ॥  
\[अभ्रकसत्त्व\]  
वज्राभ्रकस्य सत्सत्वं वक्ष्यामि शृणु भैरवि ।  
चतुर्धाभ्रकसत्वं स्यात्कठिनं मृदुलं द्रुतिः ॥ २,७.२९ ॥  
बीजं च गुणवज्ज्ञेयं तत्क्रमादुत्तरोत्तरम् ।  
\[सत्त्वपातनायाभ्रकसिद्धिः\]  
धान्याभ्रकं रविक्षीरे घर्मे स्थाप्यं दिनावधि ॥ २,७.३० ॥  
तच्छ्लक्ष्णं पेषयेत्पट्टे शरावे तं निरोधयेत् ।  
सम्यक्पचेद्गजपुटे रविक्षीरे पचेत्पुनः ॥ २,७.३१ ॥  
मर्दनं पुटपाकं च कुर्यादेवं तु सप्तधा ।  
तथा जम्बीरनीरे च निचुलस्य रसे तथा ॥ २,७.३२ ॥  
एतत्सिद्धघनं श्रेष्ठं निश्चन्द्रं सत्त्वपातने ।  
घनमारकसारैर्वा व्यस्तैर्वाथ समस्तकैः ॥ २,७.३३ ॥  
पिष्ट्वा धान्याभ्रकं श्लक्ष्णं रुद्ध्वा गजपुटे पचेत् ।  
लाक्षागुग्गुलुदग्धोर्णासर्जसर्जरसं पटु ॥ २,७.३४ ॥  
शशास्थि क्षुद्रमत्स्याश्च हरिद्रा मित्रपञ्चकम् ।  
पञ्चमाहिषकं चापि भल्लातं च समं समम् ॥ २,७.३५ ॥  
सर्वतुल्यं सिद्धघनं निश्चन्द्रं पेषयेद्दिनम् ।  
तत्सर्वं तेन वटकाः कार्यास्ते कर्षमात्रकाः ॥ २,७.३६ ॥  
कोष्ठीयन्त्रे धमेद्गाढमङ्गारैः खदिरोद्भवैः ।  
त्रियामधमनादेव सत्त्वं पतति निर्मलम् ॥ २,७.३७ ॥  
कठिनं सूक्ष्मरवकं काचटङ्कणवर्जितम् ।  
त्रिवारमेवं कुर्वीत तत्किट्टैः सत्त्वपातने ॥ २,७.३८ ॥  
\[अभ्रकमृदुसत्त्व (१)\]  
पुनरन्यं प्रवक्ष्यामि मृदुसत्त्वं सुरेश्वरि ।  
गुग्गुलुं टङ्कणं गुञ्जां सर्जसर्जरसं गुडम् ॥ २,७.३९ ॥  
क्षुद्रमीनं यवक्षारं काचपिण्याकसूरणम् ।  
भूलता त्रिफला वह्निः क्षीरकन्दं पुनर्नवम् ॥ २,७.४० ॥  
धुत्तूरं लाङ्गली पारा बला गन्धकसेवकम् ।  
गोक्षीरं पञ्चलवणं सर्वं च द्विगुणं मधु ॥ २,७.४१ ॥  
षड्बिन्दु क्षुद्रशंबूकमस्थीनि शशकस्य च ।  
पारावतमलं त्र्यूषमिन्द्रगोपं सशिग्रुकम् ॥ २,७.४२ ॥  
गोधूमसर्षपं ताप्यं छागक्षीरेण मर्दयेत् ।  
एवं व्यस्तं समस्तं वा याममात्रेण मर्दितम् ॥ २,७.४३ ॥  
अस्य पिण्डस्य भागैकं द्विभागं सिद्धमभ्रकम् ।  
पञ्चमाहिषभागैकं सर्वमेकत्र लोडयेत् ॥ २,७.४४ ॥  
कर्षाभा वटिकाः कार्याः किंचिच्छायाविशोषिताः ।  
खदिराङ्गारसंतप्ते कोष्ठीयन्त्रे क्षिपेत्क्षिपेत् ॥ २,७.४५ ॥  
घुटीपञ्चकपञ्चैव वङ्कनाले धमेद्दृढम् ।  
मृदुसत्त्वं भवेच्छुभ्रं रुग्जरामृत्युनाशनम् ॥ २,७.४६ ॥  
त्रिवारमेवं कुर्वीत तत्किट्टं सत्त्वपातनम् ।  
अनेन क्रमयोगेन कान्तसस्यकमाक्षिकम् ॥ २,७.४७ ॥  
कठिनोपरसाश्चान्यैः शुद्धा भूनागमृत्तिका ।  
मुञ्चन्ति द्रुतिसङ्घातं गृह्णन्तीमं पृथक्पृथक् ॥ २,७.४८ ॥  
\[अभ्रकमृदुसत्त्व (२)\]  
अभ्रसत्वं समादाय समांशं काचटङ्कणम् ।  
दत्त्वा दत्त्वा त्रिवारं तद्वज्रमूषागतं धमेत् ॥ २,७.४९ ॥  
अम्लवर्गं स्नुहीपत्रं बिम्बीबीजं सवल्कलम् ।  
कल्कयेत्तत्र संतप्तं सप्तवारं निषेचयेत् ॥ २,७.५० ॥  
मृदु शुभ्रं भवेत्तस्य रुग्जरामृत्युनाशनम् ।  
\[अभ्रकमृदुसत्त्वम् (३)\]  
सिद्धाभ्रं दशभागं स्याच्छुद्धभागं त्रिभागकम् ॥ २,७.५१ ॥  
टङ्कणं माक्षिकं सूतं भागैकं च सुशोधितम् ।  
ऊर्णासर्जयवक्षारं भागं भागं विमिश्रयेत् ॥ २,७.५२ ॥  
मर्द्यं मूत्राम्लवर्गाभ्यां यथा प्रोक्तं दिनावधि ।  
अजापञ्चाङ्गसंयुक्तं पूर्ववत्सत्त्वपातनम् ॥ २,७.५३ ॥  
कृत्वादाय मृतं साक्षान्निर्मलं मृदु जायते ।  
\[अभ्रकबीजपाक\]  
बीजपाकं प्रवक्ष्यामि घनस्यैतत्परं हितम् ॥ २,७.५४ ॥  
सिद्धाभ्रकं शतपलं स्वर्णरूप्यार्ककान्तकम् ।  
रसत्रिगन्धमाक्षीकं विमलाभूलताद्रिजम् ॥ २,७.५५ ॥  
नीलाञ्जनं च कङ्कुष्ठं कासीसं दरदं तथा ।  
प्रत्येकं दशनिष्कं स्यात्ततो गैरिकटङ्कणम् ॥ २,७.५६ ॥  
इन्द्रगोपं गुडं गुञ्जा मधु सर्पिश्च गुग्गुलुः ।  
सर्जक्षारो यवक्षारो मत्कुणा नवपञ्चकम् ॥ २,७.५७ ॥  
क्षुद्रमीनशशास्थीनि माहिषं शृङ्गमालकम् ।  
पृथक्पृथक्पञ्चमूलं पञ्चमाहिषं मर्दयेत् ॥ २,७.५८ ॥  
तेषां च वटिका कार्या किंचिच्छायाविशोषिता ।  
पूर्ववत्पातयेत्सत्त्वं रुग्जरादैन्यमृत्युहृत् ॥ २,७.५९ ॥  
बीजसत्वमिदं श्रेष्ठं वैद्ये वादे रसायने ।  
\[अभ्रकसत्त्वनिर्मलीकरण\]  
निर्मलीकरणं वक्ष्ये घनसत्वस्य पार्वति ॥ २,७.६० ॥  
तत्सत्वं कणशः कृत्वा मित्रपञ्चकसंयुतम् ।  
मूषायां तद्विनिक्षिप्य काचं तदधरोत्तरम् ॥ २,७.६१ ॥  
रुद्ध्वा हठाग्नौ धमयेत्खदिराङ्गारयोगतः ।  
एवं क्रमेण धमयेत्सप्तधा निर्मलं भवेत् ॥ २,७.६२ ॥  
ससत्वं निर्मलीभूतं लोहखल्वे विचूर्णयेत् ।  
मर्दयेत्त्रिफलाक्वाथैर्यामं घर्मे विशोषयेत् ॥ २,७.६३ ॥  
पाकं पुटं च विधिवत्कुर्यादेवं पुनः पुनः ।  
चत्वारिंशत्पुटं कुर्यादेवं मार्कवजैर्द्रवैः ॥ २,७.६४ ॥  
पृथक्पञ्चामृतैः पञ्चपुटं चेक्षुरसैस्त्रिधा ।  
उदयादित्यसङ्काशं घनसत्वं सुसिद्धिदम् ॥ २,७.६५ ॥  
\[अभ्रकसत्त्वसिन्दूरविधि (१)\]  
चूर्णीकुर्याल्लोहखल्वे निर्मलीकृतमभ्रकम् ।  
निष्काणां शतकं तस्मिन्निष्कैकं गन्धकं क्षिपेत् ॥ २,७.६६ ॥  
पेषयेद्दिनमेकं तु कुमारीरसयोगतः ।  
यामं तत्तापयेद्घर्मे ततो गजपुटे पचेत् ॥ २,७.६७ ॥  
एवं शतपुटं कुर्याद्गन्धं दद्यात्पुनः पुनः ।  
सिन्दूरपाटलच्छायमभ्रसत्वं भवेच्छिवे ॥ २,७.६८ ॥  
\[अभ्रकसत्त्वसिन्दूरविधि (२)\]  
घनसत्वं सुविमलं लोहखल्वे विचूर्णयेत् ।  
शतनिष्कं ततस्तस्मिन्निष्कार्धं माक्षिकं क्षिपेत् ॥ २,७.६९ ॥  
अर्कक्षीरैर्दिनं मर्द्य रुद्ध्वा गजपुटे पचेत् ।  
एवं शतपुटं कुर्यान्माक्षीकं च पुटे पुटे ॥ २,७.७० ॥  
एतत्स्यात्सत्त्वसिन्दूरं रुग्जरामृत्युनाशनम् ।  
\[अभ्रकसत्त्वसिन्दूरविधि (३)\]  
तत्सत्वं रवकान्हित्वा लोहखल्वे सुबुद्धिमान् ॥ २,७.७१ ॥  
मर्दयेल्लोहदण्डेन वराक्वाथसमन्वितम् ।  
याममात्रं खरे घर्मे स्थापयेल्लोहपात्रगम् ॥ २,७.७२ ॥  
स्थालीपाकं खरं कृत्वा रात्रौ गजपुटे पचेत् ।  
एवं सप्तपुटं कुर्यान्मार्कवस्वरसैस्तथा ॥ २,७.७३ ॥  
कुमारीस्वरसैस्तद्वच्चित्रमूलरसैस्तथा ।  
नीलीपत्ररसैस्तद्वत्पुनर्नवरसैस्तथा ॥ २,७.७४ ॥  
मेघनादद्रवैः सप्त क्वाथैर्वटजटोद्भवैः ।  
एवं सुसूक्ष्मचूर्णं तु शतांशं गन्धकं क्षिपेत् ॥ २,७.७५ ॥  
मर्दयेदारनालेन घर्मे स्थाल्यां पुटे पचेत् ।  
एवं दशदिनं कुर्यात्पुनस्ताप्यं शतांशतः ॥ २,७.७६ ॥  
क्षिप्त्वारनालैः संमर्द्य घर्मे स्थाल्यां पुटे पचेत् ।  
एवं दशदिनं कुर्यात्पुनः पञ्चामृतैः पचेत् ॥ २,७.७७ ॥  
पञ्चपञ्चेक्षुजरसैः पञ्चधा पुटमाचरेत् ।  
सिन्दूराभेऽभ्रभसिते निक्षिपेच्छुद्धहिङ्गुलम् ॥ २,७.७८ ॥  
विंशत्यंशं घनस्याथ स्तन्यैः संमर्द्य संपुटे ।  
रुद्ध्वाथ भूधरे यन्त्रे क्षिप्त्वा लघुपुटं विधेत् ॥ २,७.७९ ॥  
एवं विंशत्पुटं कुर्याद्दत्त्वा दत्त्वाथ हिङ्गुलम् ।  
अनेन क्रमयोगेन सत्वं सिन्दूरसन्निभम् ॥ २,७.८० ॥  
अयं सामान्यसंस्कारो विशेषस्तु निगद्यते ।  
यद्यद्रोगहरैर्द्रव्यैस्तत्तद्रोगहरं भवेत् ॥ २,७.८१ ॥  
\[अभ्रकसत्त्वसिन्दूरविधि (४)\]  
घनसत्वं सुविमलं लोहखल्वे विचूर्णयेत् ।  
मुण्डीपत्ररसैर्मर्द्यं दिनं गजपुटे पचेत् ॥ २,७.८२ ॥  
एवं दशपुटं कार्यं निर्गुण्डीस्वरसैस्तथा ।  
तथा वटजटाक्वाथैः पेटारीमूलजै रसैः ॥ २,७.८३ ॥  
ककुभस्य रसैस्तद्वज्जम्बूत्वक्स्वरसैस्तथा ।  
एवं षष्टिपुटं कार्यं ततस्तस्मिन्विनिक्षिपेत् ॥ २,७.८४ ॥  
विंशत्यंशेन दरदं स्तन्यैः संमर्दयेद्दिनम् ।  
ततस्तत्सम्पुटे रुद्ध्वा भूधरे तु पुटं लघु ॥ २,७.८५ ॥  
एवं विंशतिधा कुर्यात्सिन्दूराभं भवेद्ध्रुवम् ।  
\[स्थालीपाक\]  
स्थालीपाकस्त्रिधा प्रोक्तो मृदुर्मध्यः खरात्मकः ॥ २,७.८६ ॥  
पङ्कोत्करसमः पूर्वः पिण्डपाकस्तु मध्यमः ।  
तृतीयः खरपाकः स्याद्वालुकासदृशः प्रिये ॥ २,७.८७ ॥  
स्थालीपाको रसे युक्तः संयुक्तो दरदेन वा ।  
मृदुमध्यमपाकाभ्यां कर्तव्यो भूधरे ततः ॥ २,७.८८ ॥  
क्षिप्त्वा लघुपुटे देयं रसहिङ्गुलवर्जितः ।  
खरपाकः प्रकर्तव्यो विधिर्गजपुटे पचेत् ॥ २,७.८९ ॥  
\[लोहभस्मनाममृतीकरणविधिः\]  
सर्वेषां मारितानां च लोहानामभ्रकस्य च ।  
वक्ष्यामि परमं गुह्यममृतीकरणं शृणु ॥ २,७.९० ॥  
त्रिफलोत्थकषायस्य भागानादाय षोडश ।  
गोघृतस्य पलान्यष्टौ मृताभ्रकपलान्दश ॥ २,७.९१ ॥  
एकीकृत्वा लोहपात्रे पाचयेन्मृदुवह्निना ।  
द्रवे जीर्णे समादाय सर्वयोगेषु योजयेत् ॥ २,७.९२ ॥  
अनुपानं विना ह्यभ्रं जरामृत्युरुजापहम् ।  
योजयेदनुपानैर्वा तत्तद्रोगहरं भवेत् ॥ २,७.९३ ॥  
कठिनस्याभ्रसत्वस्य सिन्दूरं पलितं वलिम् ।  
इन्द्रियाणां पटुत्वं च पत्राभ्रकगुणा अपि ॥ २,७.९४ ॥  
मृदुसत्वस्य सिन्दूरं सर्वामयनिबर्हणम् ।  
वलीपलितदारिद्र्यमृत्युघ्नं सुरसायनम् ॥ २,७.९५ ॥  
त्रिदोषशमनं सौम्यं दीपनं पाचनं शुभम् ।  
निहन्ति ज्वरजालं च ग्रहणीमतिसारकम् ॥ २,७.९६ ॥  
अश्मरीं मूत्रकृच्छ्रं च क्षयं पाण्डुहलीमकम् ।  
दुर्नाममेहकुष्ठानि वातजान् पित्तजानपि ॥ २,७.९७ ॥  
कफजान्दुस्तरान्रोगान् विद्रध्यादिव्रणानपि ।  
नानाविधानि शूलानि पुंस्त्रीवन्ध्यत्वभञ्जनम् ॥ २,७.९८ ॥  
यद्यद्रोगहरैर्योगैस्तत्तद्रोगनिबर्हणम् ।  
पारदे ये गुणाः सन्ति बीजसत्वेऽपि ते गुणाः ॥ २,७.९९ ॥  
\[मण्डूर, शुद्धि\]  
अक्षाङ्गारैर्धमेत्किट्टं लोहजं तद्गवां जलैः ।  
सेचयेदक्षपात्रान्तः षड्वारं च पुनः पुनः ॥ २,७.१०० ॥  
मण्डूरोऽयं समाख्यातः शुद्धं श्लक्ष्णं नियोजयेत् ।  
गोमूत्रे त्रिफला क्वाथ्या तत्क्वाथे सेचयेच्छनैः ॥ २,७.१०१ ॥  
\[मण्डूरभस्म\]  
लोहकिट्टं सुतप्तं च यावच्छीर्यति तत्स्वयम् ।  
तच्छीर्णं ग्राहयेत्पेष्यं मण्डूरं यं प्रयोजयेत् ॥ २,७.१०२ ॥  
ये गुणा मारिते मुण्डे ते गुणा मुण्डकिट्टके ।  
तस्मात्सर्वत्र मण्डूरं रोगशान्त्यै प्रयोजयेत् ॥ २,७.१०३ ॥  
किट्टाद्दशगुणं मुण्डं मुण्डात्तीक्ष्णं शतोन्मितम् ।  
तीक्ष्णाल्लक्षगुणं कान्तं भक्षणात्कुरुते गुणम् ॥ २,७.१०४ ॥  
मण्डूरं पाण्डुशोषार्शोग्रहणीकामलापहम् ।  
सर्वशूलप्रमेहघ्नं दीपनं परमं हितम् ॥ २,७.१०५ ॥  
शीतं तिक्तं कषायाम्लं हृद्रोगप्लीहनाशनम् ।  
\[रसादिमारणायद्रव्यमानम्\]  
रसेन्द्रं शोधयेद्देवि पलानां द्विसहस्रकम् ॥ २,७.१०६ ॥  
सहस्रं वा शतं वापि पञ्चाशद्वा तदर्धकम् ।  
न कुर्याद्रसकर्माणि हीनं वै पञ्चविंशतेः ॥ २,७.१०७ ॥  
लोहस्य पचनं त्रिंशत्पलादूर्ध्वं न कारयेत् ।  
अर्वाक्पञ्चपलाद्देवि घनसत्वं तथा पचेत् ॥ २,७.१०८ ॥  
स्वर्णं पञ्चपलादूर्ध्वं पलादर्वाङ्न शोधयेत् ।  
तथा रूप्यं च ताम्रं च शोधयेन्मारयेत्प्रिये ॥ २,७.१०९ ॥  
लोहवद्घनसत्वं च घनपत्रं तथैव च ।  
हीनं पञ्चपलादूर्ध्वं न कुर्यात्पलविंशतेः ॥ २,७.११० ॥  
द्रावणं शोधनं देवि मारणं नागवङ्गयोः ।  
वज्रं निष्कादधश्चोर्ध्वं न कुर्याच्छोधनं मृतिम् ॥ २,७.१११ ॥  
पद्मरागादिरत्नानि तथा कुर्यात्सुरेश्वरि ॥ २,७.११२ ॥


आक्, २, ८  
श्रीभैरवः ।  
महाम्बुराशौ सरिति पर्वते काननेऽपि वा ।  
रत्नानामाकरं देवि स्थानमाधेयगौरवात् ॥ २,८.१ ॥  
तेषु रक्षोविषव्यालव्याधिदोषहराणि च ।  
प्रादुर्भवन्ति रत्नानि तथैव विगुणानि च ॥ २,८.२ ॥  
प्रदुष्टेनोपजातानि जन्तुनोपहतानि च ।  
दोषैस्तान्युपचीयन्ते हीयन्ते गुणसंपदा ॥ २,८.३ ॥  
\[रुब्य्ःः स्य्नोन्य्म्स्\]  
माणिक्यं शोणरत्नं च रत्नराट्रविरत्नकम् ।  
शृङ्गारि रङ्गमाणिक्यं तरलो रत्ननायकः ॥ २,८.४ ॥  
रागदृक्पद्मरागश्च रत्नं शोणोपलस्तथा ।  
सौगन्धिकं लोहितकं कुरुविन्दं शरेन्दुकम् ॥ २,८.५ ॥  
\[नीलगन्धिक\]  
माणिक्यं पद्मरागाख्यं द्वितीयं नीलगन्धि च ।  
\[रुब्य्ःः परीक्षाःः गोओदॄउअलित्य्\]  
कुशेशयदलच्छायं स्वच्छं स्निग्धं गुरु स्फुटम् ॥ २,८.६ ॥  
वृत्तायतं समं गात्रं माणिक्यं श्रेष्ठमुच्यते ।  
परीक्षापरिशुद्धानां रत्नानां पृथिवीभृता ॥ २,८.७ ॥  
धारणं सर्वदा कार्यं श्रेयःश्रीकीर्तिकाङ्क्षिणा ।  
ततस्तु शास्त्रतस्तेषां परीक्षादिकमुच्यते ॥ २,८.८ ॥  
\[माणिक्यभेदाः\]  
यत्सिंहलं कालपुरमन्ध्रं तुम्बुरुसंस्थितम् ।  
क्षेत्रं चतुर्विधं तस्य माणिक्यस्य समुद्भवे ॥ २,८.९ ॥  
सिंहले तु भवेद्रक्तं पद्मरागमनुत्तमम् ।  
पीतं कालपुरोद्भूतं कुरुविन्दमिति स्मृतम् ॥ २,८.१० ॥  
अशोकपल्लवच्छायमन्ध्रं सौगन्धिकं प्रिये ।  
तुम्बुरौ छायमानीलं नीलगन्धि च कीर्तितम् ॥ २,८.११ ॥  
मध्यमे मध्यमं ज्ञेयं माणिक्यं क्षेत्रभेदतः ।  
माणिक्यस्य गुणाः प्रोक्ताश्चत्वारो मुनिपुङ्गवैः ॥ २,८.१२ ॥  
स्निग्धच्छाया गुरुत्वं च नैर्मल्यमतिरक्तता ।  
\[माणिक्यगुणाः\]  
माणिक्यं दीपनं वृष्यं कफवातक्षयार्तिहृत् ॥ २,८.१३ ॥  
भूतवेतालपापघ्नं कर्मजव्याधिनाशनम् ।  
माणिक्यं च महापुण्यं महाभाग्यकरं परम् ॥ २,८.१४ ॥  
सर्वभूतग्रहोन्मादविषघ्नं दोषजित्परम् ।  
\[मुक्ता\]  
मुक्ता सौम्या मौक्तिकं शौक्तिकेयं तारं तारा शौक्तिकं तारका च ।  
अम्भःसारं शीतलं नीरजं च नक्षत्रं स्यादिन्दुरत्नं वलक्षम् ॥ २,८.१५ ॥  
मुक्ताफलं बिन्दुफलं च मुक्ता शौक्तेयकं शुक्तिमणिः शशिप्रियम् ।  
स्वच्छं हिमं हैमवतं च शुभ्रं सुधांशुरत्नं च भसंख्यकाह्वम् ॥ २,८.१६ ॥  
\[पेअर्ल्ःः ओरिगिन्\]  
मातङ्गोरगमीनपोत्रिशिरसस्त्वक्सारशङ्खाम्बुभृच्छुक्तीनामुदराच्च मौक्तिकमणिः स्पष्टं भवेदष्टधा ।  
छायाः पाटलनीलपीतधवलास्तत्रापि सामान्यतः सप्तानां बहुशो न लब्धिरितरच्छौक्तेयकं तूल्वणम् ॥ २,८.१७ ॥  
\[पेअर्ल्ःः परीक्षाःः गोओदॄउअलित्य्\]  
नक्षत्राभं शुद्धमत्यन्तमुक्तं स्निग्धं स्थूलं निर्मलं निर्व्रणं च ।  
यस्तं धत्ते गौरवं यत्तुलायां तन्निर्मौल्यं मौक्तिकं सौख्यदायि ॥ २,८.१८ ॥  
\[पेअर्ल्ःः मेदिच्. प्रोपेर्तिएस्\]  
मौक्तिकं च मधुरं सुशीतलं दृष्टिरोगशमनं विषापहम् ।  
राजयक्षपरिकोपनाशनं क्षीणवीर्यबलपुष्टिवर्धकम् ॥ २,८.१९ ॥  
मौक्तिकं शिशिरं स्निग्धं विशदं कान्तिवर्धनम् ॥ २,८.२० ॥  
दाहतृड्भ्रममूर्च्छासृक्पित्तज्वरविषापहम् ।  
चक्षुष्यं पवनास्रपित्तविषजित्सर्वेन्द्रियाह्लादनं तृड्दाहज्वरशोकमोहशमनं शीतं श्रमघ्नं हितम् ।  
धन्यं मङ्गलमायुषः स्थितिकरं सौभाग्यकान्तिप्रदं मुक्ता हारविभूषणं तदखिलं मूलं शशी प्रीयते ॥ २,८.२१ ॥  
\[चोरल्ःः स्य्नोन्य्म्स्\]  
प्रवालोऽङ्गारकमणिर्विद्रुमोऽम्भोधिपल्लवः ॥ २,८.२२ ॥  
भौमरत्नं च रक्ताङ्गो रक्ताङ्कुरलतामणिः ।  
\[चोरल्ःः प्लचे ओf ओरिगिन्\]  
सेतौ सागरमध्ये या जायते वल्लरी शुभा ॥ २,८.२३ ॥  
विद्रुमाख्या सुरक्ता सा दुर्लभा दीप्तरूपिणी ।  
\[चोरल्ःः परीक्षाःः गोओदॄउअलित्य्\]  
पाषाणत्वं भजत्येषा पाकतः कठिना सती ॥ २,८.२४ ॥  
प्रवालनाम तद्रक्तं वर्णसौभाग्यकान्तिदम् ।  
सिद्धं स्वच्छं स्निग्धरूपं वृत्तं कान्तं समं गुरु ॥ २,८.२५ ॥  
रङ्गगात्रं दृढं पिण्डं प्रवालं श्रेष्ठमुच्यते ।  
पक्वबिंबफलाभासं जपाकुसुमसंनिभम् ॥ २,८.२६ ॥  
शुकतुण्डसमच्छायं प्रवालमतिशोभनम् ।  
\[चोरल्ःः परीक्षाःः बदॄउअलित्य्\]  
शारदाभं दलं सूक्ष्मं वक्रं रूक्षं सकोटरम् ॥ २,८.२७ ॥  
विद्धं कृष्णं लघुतमं प्रवालं दोषकृद्भवेत् ।  
गौररङ्गं जलाक्रान्तं प्रवालमशुभं त्यजेत् ॥ २,८.२८ ॥  
\[चोरल्ःः परीक्षाःः गोओदॄउअलित्य्\]  
प्रवालं कोमलं स्निग्धं सुरागं विद्रुमं हितम् ।  
धनधान्यकरं मेध्यं विषाहिभयनाशनम् ॥ २,८.२९ ॥  
\[चोरल्ःः मेदिच्. प्रोपेर्तिएस्\]  
प्रवालो मधुराम्लश्च कफपित्तादिदोषनुत् ।  
वीर्यकान्तिकरः स्त्रीणां धृतो मङ्गलदायकः ॥ २,८.३० ॥  
\[मरकत\]  
मरकतं रौहिणेयं गारुत्मन्तं हरिन्मणिः ।  
सौपर्णं गरुडोद्गीर्णं बुधरत्नाश्मगर्भजे ॥ २,८.३१ ॥  
गरलारिर्वायवीर्यं गारुडं रुद्रसंमितम् ।  
तुरुष्कविषयांभोधौ समीरारोहणाचले ॥ २,८.३२ ॥  
तच्छायाश्यामलो देशः सोऽभून्मरकताकरः ।  
तद्विशेषान्मरकतं जातं दोषगुणान्वितम् ॥ २,८.३३ ॥  
दोषाः सप्तविधास्तस्य गुणाः पञ्चविधाः स्मृताः ।  
भवेदष्टविधा छाया मणेर्मरकतस्य च ॥ २,८.३४ ॥  
अस्निग्धं रूक्षमित्युक्तं विस्फोटं पिटकं तथा ।  
जठरं कान्तिहीनं च विच्छायं मलिनं तथा ॥ २,८.३५ ॥  
सशर्करं सपाषाणं कर्कशं सूत्रसंयुतम् ।  
कल्माषवर्णं शबलं समस्तभयदायकम् ॥ २,८.३६ ॥  
निर्मलं कथितं स्वच्छं गुरु स्याद्गुरुदायुतम् ।  
स्निग्धं रूक्षं विनिर्मुक्तमरजस्कमरेणुकम् ॥ २,८.३७ ॥  
सुरागं रागबहुलमिति पञ्च गुणाः स्मृताः ।  
एतैर्युक्तं मरकतं सर्वपापहरं परम् ॥ २,८.३८ ॥  
मरकतं विषघ्नं च शीतलं मधुरं रसे ।  
आमपित्तहरं रुच्यं पुष्टिदं भूतनाशनम् ॥ २,८.३९ ॥  
स्निग्धं मरकतं स्वच्छं सर्वदोषहरं शुभम् ।  
कान्तिसौभाग्यदं मेध्यं भूतग्रहविषापहम् ॥ २,८.४० ॥  
\[पुष्परागःः स्य्नोन्य्म्स्\]  
पीतस्तु पुष्परागः पीतस्फुटिकं च पीतरत्नं च ।  
पीताश्मा गुरुरत्नं पीतमणिः पुष्यरागश्च ॥ २,८.४१ ॥  
\[पुष्परागःः परीक्षाःः त्रुए\]  
ईषत्पीतं पविच्छायं स्वच्छं कान्त्या मनोहरम् ।  
पुष्यराग इति ख्यातं रत्नं रत्नपरीक्षकैः ॥ २,८.४२ ॥  
\[पुष्परागःः परीक्षाःः गोओदॄउअलित्य्\]  
हेमच्छायं शिरोवृत्तं ज्योतिरङ्गारनिर्मलम् ।  
पीतगात्रं गुरु स्निग्धं पुष्यरागं प्रशस्यते ॥ २,८.४३ ॥  
\[पुष्परागःः परीक्षाःः बदॄउअलित्य्\]  
रूक्षं क्षतलघु श्वेतं कृष्णं गौरं सशर्करम् ।  
मलिनं बिन्दुमद्रत्नं पुष्यरागं न शस्यते ॥ २,८.४४ ॥  
\[पुष्परागःः मेदिच्. प्रोपेर्तिएस्\]  
पुष्यरागोऽम्लशीतश्च वातजिद्दीपनः परम् ।  
आयुः श्रियं च प्रज्ञां च धारणात्कुरुते नृणाम् ॥ २,८.४५ ॥  
पुष्यरागं शुभं मेध्यं वस्तुसौभाग्यकीर्तिदम् ।  
वाक्पटुत्वकरं हृद्यं विषघ्नं दोषजित्परम् ॥ २,८.४६ ॥  
\[वज्र\]  
वज्रमिन्द्रायुधं वीरं भिदुरं कुलिशं पविः ।  
अभेद्यमसिरं रत्नं दृढं भार्गवकं स्मृतम् ॥ २,८.४७ ॥  
\[वज्रःः परीक्षाःः गोओदॄउअलित्य्\]  
स्वच्छं विद्युत्प्रभं स्निग्धं सुन्दरं लघु लेखनम् ।  
षडारं तीक्ष्णधारं च सुसौम्यारं श्रियं दिशेत् ॥ २,८.४८ ॥  
\[वज्राकरा वज्रभेदाश्च\]  
पौण्ड्रमतङ्गहिमाचलसौराष्ट्रसुपारकोसलकलिङ्गाः ।  
पेण्णानदीतटश्चेत्यष्टौ वज्राकरा विनिर्दिष्टाः ॥ २,८.४९ ॥  
श्यामं प्रपौण्ड्रप्रभवं किंचित्पीतं मतङ्गगिरिजातम् ।  
हिमवत्सुराष्ट्रसंभवमाताम्रं कृष्णकान्ति सौपारम् ॥ २,८.५० ॥  
फुल्लशिरीषच्छायं कोसलजं कनककान्ति कालिङ्गम् ।  
पेण्णानदीतटोद्भवमाहुर्वज्रं सुधांशुनिभम् ॥ २,८.५१ ॥  
कलिङ्गकोसलौ देशौ मतङ्गाद्रिहिमालयौ ।  
सौराष्ट्रपौण्ड्रकौवेराकरसूपारकौ तथा ॥ २,८.५२ ॥  
कृतादिषु युगेष्वेतौ वज्राणामाकरौ स्मृतौ ।  
आकरेष्वेव वज्राणां खनिः स्रोतः प्रकीर्णकम् ॥ २,८.५३ ॥  
समुत्पत्तिस्थलं त्रेधा निर्दिष्टं सुरनायिके ।  
कोट्यः पार्श्वानि धाराश्च षडष्टौ द्वादशैव च ॥ २,८.५४ ॥  
इत्यच्छतीक्ष्णधाराग्रा वज्रस्याहुरथो गुणान् ।  
\[वज्रःः ५ दोषस्\]  
मलो बिन्दुश्च रेखा च त्रासः काकपदं तथा ॥ २,८.५५ ॥  
एते दोषाः समाख्याताः पञ्च वज्रेषु संस्थिताः ।  
कुर्यादशोधितं वज्रं कुष्ठदाहाङ्गगौरवम् ॥ २,८.५६ ॥  
हृत्पार्श्वपीडां पाण्डुं च ततस्तच्छुद्धिरुच्यते ।  
\[वज्रशुद्धि\]  
गृहीत्वाथ शुभ्रं वज्रं व्याघ्रीकन्दोदरे क्षिपेत् ॥ २,८.५७ ॥  
महिषीशकृदालिप्य करीषाग्नौ विपाचयेत् ।  
अहोरात्रात्समुद्धृत्य हयमूत्रेण सेचयेत् ॥ २,८.५८ ॥  
एवं पुनः पुनः पक्वं सप्तरात्राद्विशुध्यति ।  
मेघनादाशमीश्यामाशृङ्गीमदनकोद्भवैः ॥ २,८.५९ ॥  
कुलुत्थवेतसागस्त्यसिन्धुवाराखुकर्णिकाः ।  
एतेषां हयमूत्रेण कषायं साधितं पुनः ॥ २,८.६० ॥  
जम्बीरे कुलिशं क्षिप्त्वा हयमूत्रैस्त्र्यहं पचेत् ।  
डोलायन्त्रविधानेन ततः शुद्धिमवाप्नुयात् ॥ २,८.६१ ॥  
कुलुत्थकोद्रवक्वाथैर्डोलायन्त्रे विपाचयेत् ।  
व्याघ्रीकन्दगतं वज्रं सप्ताहाच्छुद्धिमाप्नुयात् ॥ २,८.६२ ॥  
कुलत्थकोद्रवक्वाथं हयमूत्रं स्नुहीपयः ।  
क्षिप्त्वा भाण्डे पचेत्तस्मिन् व्याघ्रीकन्दगतं पविम् ॥ २,८.६३ ॥  
डोलायन्त्रे दिवारात्रं समुद्धृत्य पुनः क्षिपेत् ।  
वज्रकन्दे मृदा कन्दं लिप्त्वा गजपुटे पचेत् ॥ २,८.६४ ॥  
तत्पक्वं पाचनद्रावैः सेचितं शुद्धिमाप्नुयात् ।  
व्याघ्रीकन्दगतं वज्रं मृदा लिप्तं पुटे पचेत् ॥ २,८.६५ ॥  
अहोरात्रात्समुद्धृत्य हयमूत्रेण सेचयेत् ।  
वज्रीक्षीरेण वा सिञ्च्यादेवं शुद्धं तु मारयेत् ॥ २,८.६६ ॥  
\[विप्रजातीयवज्रमारणम्\]  
वक्ष्यते विप्रजात्यादेः शुद्धवज्रस्य मारणम् ।  
अश्वत्थबदरीभण्डीमाक्षिकं कर्कटास्थि च ॥ २,८.६७ ॥  
समं स्नुक्पयसा पिष्ट्वा मूषामध्ये प्रलेपयेत् ।  
तन्मध्ये प्रक्षिपेद्वज्रमौषधैस्तैस्ततः परम् ॥ २,८.६८ ॥  
वज्रमाच्छाद्य यत्नेन ततो मूषां निरोधयेत् ।  
कुञ्जराख्येन पुटयेत्पुटेन महता पुनः ॥ २,८.६९ ॥  
विप्रजातीयकं वज्रं पुटेनैकेन सिध्यति ।  
करवीरं मेषशृङ्गी दरदं च ह्युदुम्बरम् ॥ २,८.७० ॥  
अर्कदुग्धैः समं पिष्ट्वा तत्कृते गोलके क्षिपेत् ।  
वज्रं क्षत्रियजातीयं पूर्ववन्मारयेद्ध्रुवम् ॥ २,८.७१ ॥  
\[वैश्यजातीयवज्रमारणम्\]  
सूरणं लशुनं शंखं शिलायां पेषयेत्समम् ।  
बलामतिबलां गन्धं कच्छपास्थि च पेषयेत् ॥ २,८.७२ ॥  
उत्तरावारुणीदुग्धैस्तत्कृते गोलके क्षिपेत् ।  
वज्रं तु वैश्यजातीयं पूर्ववत्तन्मृतं भवेत् ॥ २,८.७३ ॥  
\[शूद्रजातीयवज्रमारणम्\]  
सूरणं लशुनं शङ्खं शिलां संपेषयेत्समम् ।  
वटक्षीरेण तत्कॢप्ते गोलके पूर्ववत्पचेत् ॥ २,८.७४ ॥  
वज्रं तच्छूद्रजातीयं तेन सम्यग्भवेन्मृतम् ।  
स्त्रीपुंवज्रं तु पूर्वोक्तैर्म्रियते तत्तदौषधैः ॥ २,८.७५ ॥  
चतुर्जात्यौषधैरेव मृतिर्वज्रे नपुंसके ।  
\[वज्रमारण (१)\]  
सामान्यः सर्ववज्राणां वक्ष्यते मारणक्रमः ॥ २,८.७६ ॥  
शुद्धं वज्रं मत्कुणानां रक्तैर्लिप्त्वा धमेत्पुनः ।  
अग्निवर्णं क्षिपेन्मूत्रे गर्दभस्य पुनः पुनः ॥ २,८.७७ ॥  
लेपितं ध्मापितं तद्वदेवं कुर्यात्त्रिसप्तधा ।  
तालकं मत्कुणैः पिष्ट्वा तस्मिन्गोले क्षिपेत्तु तम् ॥ २,८.७८ ॥  
रुद्ध्वा मूषां धमेद्गाढं हयमूत्रे विनिक्षिपेत् ।  
समुद्धृत्य पुनस्तद्वत्सप्तवारैर्मृतो भवेत् ॥ २,८.७९ ॥  
\[वज्रमारण (२)\]  
मेषशृङ्गं भुजङ्गास्थि कूर्मपृष्ठं शिलाजतु ।  
गन्धकं कान्तपाषाणं मुनिपुष्पं सतालकम् ॥ २,८.८० ॥  
त्रिक्षारं पञ्चलवणं मेषशृङ्गीन्द्रवारुणी ।  
वज्रवल्ली मूषकर्णी बदरी कुड्मलानि च ॥ २,८.८१ ॥  
मूषकस्य मलं स्तन्यं स्नुह्यर्कक्षीरमत्कुणम् ।  
पञ्चाङ्गं शरपुंखस्य ह्यस्थिनी खरमेषयोः ॥ २,८.८२ ॥  
पेटारिबीजं स्त्रीपुष्पं पारावतमलं शिला ।  
पुष्पाणि चैव वाकुच्याः पञ्चाङ्गं तिमिरस्य च ॥ २,८.८३ ॥  
धात्रीवृक्षस्य पञ्चाङ्गं गोरम्भा वाजिमूत्रकम् ।  
हंसपादी वज्रकन्दं बृहतीफलसूरणम् ॥ २,८.८४ ॥  
गोजिह्वा कर्कटं मांसं मूत्रवर्गं च मिश्रयेत् ।  
एतत्समस्तं व्यस्तं वा यथालाभं सुपिण्डितम् ॥ २,८.८५ ॥  
तत्पिण्डे निक्षिपेद्वज्रमन्धमूषागतं पुटेत् ।  
कुलुत्थकोद्रवं पिष्ट्वा हयमूत्रे विलोलयेत् ॥ २,८.८६ ॥  
तन्मध्ये सेचयेत्तप्तां मूषापुटविनिर्गताम् ।  
एवं पुनः पुनः कुर्यादेकविंशतिवारकम् ॥ २,८.८७ ॥  
आदाय तत्पुनर्वज्रं ताले मत्कुणपेषिते ।  
गोलके निक्षिपेद्रुद्ध्वा मूषां तीव्रानले धमेत् ॥ २,८.८८ ॥  
इत्येवं सप्तधा ध्मातं हयमूत्रे निषेचयेत् ।  
अनेन क्रमयोगेन मृतो भवति निश्चितम् ॥ २,८.८९ ॥  
तन्मृतं चूर्णयेत्खल्वे सिद्धयोग उदाहृतः ।  
\[वज्रमारण (३)\]  
भ्रामकं च मृतं ताप्यं पेटालीबीजटङ्कणम् ॥ २,८.९० ॥  
क्षीरं चोत्तरवारुण्या गन्धकं तालकं शिला ।  
चिञ्चाबीजं मेषशृङ्गी स्त्रीपुष्पं चाम्लवेतसः ॥ २,८.९१ ॥  
पञ्चाङ्गं शरपुंखायाः शशदन्तं शिलाजतु ।  
एतत्समस्तं व्यस्तं वा यथालाभं सुचूर्णयेत् ॥ २,८.९२ ॥  
स्नुह्यर्कोत्तरवारुण्याः क्षीरैः स्तन्यैर्विमर्दयेत् ।  
तद्गोलके क्षिपेद्वज्रं रुद्ध्वा चैतान्धमेद्दृढम् ॥ २,८.९३ ॥  
गुडूची सैन्धवं हिङ्गु समुस्तोत्तरवारुणी ।  
क्वाथैः कौलुत्थकैः पिष्ट्वा तस्मिन्क्वाथे विनिक्षिपेत् ॥ २,८.९४ ॥  
तं वज्रं पूर्ववद्गोले कृत्वा रुद्ध्वा धमेत्तथा ।  
सेचनान्तं ततः कुर्यादेकविंशतिवारकम् ॥ २,८.९५ ॥  
तालकं मत्कुणायोगे सप्तवारं पुनर्धमेत् ।  
सेचयेदश्वमूत्रेण तद्वज्रं म्रियते ध्रुवम् ॥ २,८.९६ ॥  
\[वज्रमारण (४)\]  
त्रिवर्षीयोत्थकार्पासमूलमादाय पेषयेत् ।  
त्रिवर्षनागवल्ल्या वा निजद्रावैः प्रपेषयेत् ॥ २,८.९७ ॥  
तद्गोलके क्षिपेद्वज्रं रुद्ध्वा गजपुटे पचेत् ।  
एवं सप्तपुटैः पक्वमेकैकेन कृतं भवेत् ॥ २,८.९८ ॥  
\[वज्रमारण (५)\]  
तालकासीससौराष्ट्रीमपामार्गस्य भस्म च ।  
पिष्ट्वा कौलुत्थकैः क्वाथैस्तस्मिन्वज्रं सुतापितम् ॥ २,८.९९ ॥  
क्षिपेत्त्रिसप्तवाराणि म्रियते नात्र संशयः ।  
वैक्रान्तभस्मना सार्धं पेषयेदम्लवेतसम् ॥ २,८.१०० ॥  
तद्गोले निक्षिपेद्वज्रमन्धमूषागतं धमेत् ।  
सेचयेदश्वमूत्रेण पूर्वगोले पुनः क्षिपेत् ॥ २,८.१०१ ॥  
रुद्ध्वा ध्मातः पुनः सेच्यमेवं कुर्यात्त्रिसप्तधा ।  
म्रियते नात्र सन्देहः सर्वयोगेषु योजयेत् ॥ २,८.१०२ ॥  
\[वज्रमारण (७)\]  
उत्तरावारुणीक्षीरैः कान्तपाषाणजं मुखम् ।  
क्षणं पिष्ट्वा तु तद्गोलं क्षिप्त्वा तस्मिन्पचेद्दिनम् ॥ २,८.१०३ ॥  
नृतैले गन्धतैलेन म्रियते नात्र संशयः ।  
\[वज्रमारण (८)\]  
भूनागं गन्धकं चाथ नारीस्तन्येन पेषयेत् ॥ २,८.१०४ ॥  
तद्गोलस्थं पचेद्वज्रं पूर्वतैले मृतं भवेत् ।  
\[वज्रमारण (९)\]  
स्नुहीक्षीरेण विमलां पिष्ट्वा तद्गोलके क्षिपेत् ॥ २,८.१०५ ॥  
वज्रं निरुध्य मूषां तु शुष्कां तीव्राग्निना धमेत् ।  
क्षिप्तामश्वस्य मूत्रे तु क्षिप्त्वा वज्रं समाहरेत् ॥ २,८.१०६ ॥  
इत्येवं सप्तधा कुर्यात्ततस्तालकमत्कुणैः ।  
पिष्ट्वा गोलं क्षिपेत्तस्मिन्वज्रमूषां निरुध्य च ॥ २,८.१०७ ॥  
ध्मापितं पूर्ववत्सेच्यं सप्तवारैर्मृतं भवेत् ।  
\[वज्रमारण (१०)\]  
वज्रं मत्कुणरक्तेन लिप्त्वा लिप्त्वातपे क्षिपेत् ॥ २,८.१०८ ॥  
शुष्कं लेप्यं पुनः शोष्यं यावत्सप्तदिनावधि ।  
विष्णुक्रान्तापेटकार्योर्द्रवैः सिञ्चेत्पुनः पुनः ॥ २,८.१०९ ॥  
तप्तं तप्तं च तद्वज्रं शतवारैर्मृतं भवेत् ।  
\[वज्रमारण (११)\]  
गन्धकं चूर्णितं भाव्यं स्त्रीपुष्पेण तु सप्तधा ॥ २,८.११० ॥  
पुनः स्त्रीरजसालोड्यं तस्मिन् वज्रं सुतापितम् ।  
सेचयेत्तापयेदेकविंशद्वारान्मृतं भवेत् ॥ २,८.१११ ॥  
\[वज्रमारण (१२)\]  
वज्रं नदीमहाशुक्तौ क्षिप्त्वा भाव्यं मुहुर्मुहुः ।  
स्नुह्यर्कोत्तमकन्यानां द्रवेणैकेन चातपे ॥ २,८.११२ ॥  
कृष्णककटमांसेन पेषितं वेष्टयेत्पुनः ।  
भूनागस्य मृदा सम्यग्धृतं भस्मत्वमाप्नुयात् ॥ २,८.११३ ॥  
\[वज्रमारण (१३)\]  
रक्तमूलस्य मूलैश्च मेघनादस्य कुड्मलैः ।  
पेषितैर्वेष्टितं ध्मातं वज्रं भस्म भवत्यलम् ॥ २,८.११४ ॥  
\[वज्रमारण (१४)\]  
मातुलुङ्गगतं वज्रं रुद्ध्वा लिम्पेन्मृदा बहिः ।  
पुटे पचेत्समुद्धृत्य तद्वच्छतपुटे पचेत् ॥ २,८.११५ ॥  
\[वज्रमृदूकरण (१)\]  
नागपर्णीद्रवैर्लिप्तं तत्पत्रेणैव वेष्टितम् ।  
जानुमध्ये स्थितं यामं तद्वज्रं मृदुतां व्रजेत् ॥ २,८.११६ ॥  
\[वज्रमृदूकरण (२)\]  
मातृवाहकबीजस्य मध्ये वज्रं विनिक्षिपेत् ।  
जम्बीरोदरगं वाथ दोलायन्त्रे दिनं पचेत् ॥ २,८.११७ ॥  
कुलुत्थकोद्रवक्वाथे त्रैफले वा कषायके ।  
अहोरात्रात्समुद्धृत्य जम्बीरान्तः पुनः क्षिपेत् ॥ २,८.११८ ॥  
मातृवाहकबीजे वा पचेत्प्रक्षिप्य पूर्ववत् ।  
पुनः क्षेप्यं पुनः पाच्यं त्रिदिनान्ते समुद्धरेत् ॥ २,८.११९ ॥  
बदरीवटनिम्बानामङ्कुराणि समाहरेत् ।  
पिष्ट्वा तद्गोलके वज्रं पूर्वपक्वं विनिक्षिपेत् ॥ २,८.१२० ॥  
अश्वत्थपत्रके वेष्ट्य तद्गोलं जानुमध्यगम् ।  
दिनं वा धारयेत्कक्षे मृदुर्भवति निश्चितम् ॥ २,८.१२१ ॥  
\[वज्रमृदूकरण (३)\]  
पारदं तीक्ष्णचूर्णं च दिनमम्लेन मर्दयेत् ।  
तद्गोले निक्षिपेद्वज्रं सूत्रेणावेष्टयेद्बहिः ॥ २,८.१२२ ॥  
नागवल्लीदलैश्चैव वेष्टितं धान्यराशिगम् ।  
मासान्ते तत्समुद्धृत्य लिम्पेन्नागलताद्रवैः ॥ २,८.१२३ ॥  
तद्दलैर्वेष्टितं जानुमध्यस्थं मृदुतां व्रजेत् ।  
\[वज्रमृदूकरण (४)\]  
कान्तपाषाणवक्त्रं वा चूर्णं वा कान्तलोहजम् ॥ २,८.१२४ ॥  
ससूतमम्लयोगेन दिनमेकं विमर्दयेत् ।  
तद्गोले निक्षिपेद्वज्रं निम्बकार्पासकोद्रवैः ॥ २,८.१२५ ॥  
पत्रैः पिष्टैः सुसंपेष्य नागवल्लीदलैस्ततः ।  
वेष्टितं जानुमध्यस्थं दिनान्ते मृदुतां व्रजेत् ॥ २,८.१२६ ॥  
\[वज्रमृदूकरण (५)\]  
एरण्डवृक्षमध्ये तु तत्फले वा क्षिपेत्पविम् ।  
मासमात्रात्समुद्धृत्य जानुमध्ये च पूर्ववत् ॥ २,८.१२७ ॥  
कोमलं जायते वज्रं दिनान्ते नात्र संशयः ।  
\[वज्रमृदूकरण (६)\]  
वज्रं तित्तिरिमांसेन वेष्टितं निक्षिपेन्मुखे ॥ २,८.१२८ ॥  
अतिस्थूलस्य भेकस्य मुखं सूत्रेण वेष्टयेत् ।  
निखनेद्धस्तमात्रायां क्षोण्यां मासात्समुद्धरेत् ॥ २,८.१२९ ॥  
मण्डूकं सम्पुटे रुद्ध्वा सम्यग्गजपुटे पचेत् ।  
तद्वज्रं पूर्वगोलस्थं जानुमध्यगतं दिनम् ॥ २,८.१३० ॥  
भवेद्वज्रौदनं साक्षात्पश्चादाहार्य योजयेत् ।  
सर्ववज्रौदनानां तु मारणं पूर्ववद्भवेत् ॥ २,८.१३१ ॥  
\[वज्रद्रुति\]  
क्षारत्रयं रामठं च चणकाम्लाम्लवेतसम् ।  
ज्वालामुखीं चेक्षुरकं स्थलकुम्भीफलानि च ॥ २,८.१३२ ॥  
स्नुह्यर्कपयसा श्लक्ष्णं पिष्ट्वा तद्गोलके क्षिपेत् ।  
वज्रं विशोधितं सम्यग्वस्त्रे बद्ध्वा हठात्पचेत् ॥ २,८.१३३ ॥  
डोलायन्त्रेण धान्याम्ले द्रुतं मासाष्टकाद्भवेत् ।  
वज्रवल्ल्यन्तरस्थं वा कृत्वा वज्रं निरोधितम् ॥ २,८.१३४ ॥  
अम्लभाण्डगतं सेच्यं सप्ताहाद्द्रवतां व्रजेत् ।  
भस्मौदनं द्रुतिश्चेति त्रिविधं वज्रमारणम् ॥ २,८.१३५ ॥  
रसबन्धकरं प्रोक्तं नागार्जुनपुरःसरैः ।  
\[वज्रगुणाः\]  
वज्रं च षड्रसोपेतं सर्वरोगापहारकम् ॥ २,८.१३६ ॥  
सर्वाघशमनं सौख्यं देहदार्ढ्यं रसायनम् ।  
वज्रं रत्नोत्तमं पुण्यं श्रीसौभाग्यविवर्धनम् ॥ २,८.१३७ ॥  
आयुष्यं धन्यमोजस्यं यशस्यं सर्वपाप्मजित् ।  
आयुर्बलं देहसौख्यं रूपं कान्तिं करोति च ॥ २,८.१३८ ॥  
सेवितं हन्ति रोगांश्च मृतं वज्रं न संशयः ।  
\[नील\]  
नीलस्तु सौरिरत्नं स्यान्नीलाश्मा नीलरत्नकः ॥ २,८.१३९ ॥  
नीलोपलस्तृणग्राही महानीलः सुनीलकः ।  
इन्द्रनीलमणिस्तत्र चतुर्धा जातिभेदतः ॥ २,८.१४० ॥  
\[सप्फिरेःः सुब्त्य्पेस्ःः चस्ते\]  
सितच्छायो भवेद्विप्रो रक्तः क्षत्रियजातिकः ।  
पीतस्तु वैश्यजातिर्यो वृषलः कृष्णदीधितिः ॥ २,८.१४१ ॥  
\[नीलस्य गुणदोषाः\]  
नीलीरससमाभासा वैष्णवीपुष्पसंनिभा ।  
लवलीपुष्पसङ्काशा नीलेन्दीवरसप्रभा ॥ २,८.१४२ ॥  
अतसीपुष्पसङ्काशा चाषपक्षसमद्युतिः ।  
कृष्णत्रिकर्णिकापुष्पसमानद्युतिधारिणी ॥ २,८.१४३ ॥  
मयूरकण्ठसच्छाया शम्भोः कण्ठनिभा तथा ।  
विष्णुदेहसमाभासा भृङ्गपत्रसमप्रभा ॥ २,८.१४४ ॥  
एताश्छायाः शुभकरा इन्द्रनीलमहामणेः ।  
गुरुत्वं स्निग्धकान्तित्वं सुरागं पार्श्वरञ्जनम् ॥ २,८.१४५ ॥  
तृणग्राहित्वमित्येते गुणाः पञ्च प्रकीर्तिताः ।  
न विम्लो निर्मलो गात्रो मसृणो गुरुदीप्तिकः ॥ २,८.१४६ ॥  
तृणग्राही मृदुर्नीलो दुर्लभो लक्षणान्वितः ।  
इन्द्रनीलं शुभं वर्ण्यं सर्वपापनिबर्हणम् ॥ २,८.१४७ ॥  
आयुर्यशो बलं लक्ष्मीमारोग्यं च प्रयच्छति ।  
नीलः सतिक्तकोष्णश्च कफपित्तानिलापहः ॥ २,८.१४८ ॥  
यो दधाति शरीरेऽस्य सौरिर्मङ्गलदो भवेत् ।  
\[गोमेदक\]  
गोमेदकस्तु गोमेदो राहुरत्नं तमोमणिः ॥ २,८.१४९ ॥  
स्वर्भानवः षडाह्वोऽयं पिङ्गस्फटिक इत्यपि ।  
गोमूत्राभं यन्मृदु स्निग्धमुष्णं शुद्धच्छायं गौरवं यच्च धत्ते ।  
हेमारक्तं श्रीमतां योग्यमेतत्गोमेदाख्यं रत्नमाख्याति सन्तः ॥ २,८.१५० ॥  
मधुबिन्दुसमच्छायं गोमूत्राज्यसमप्रभम् ॥ २,८.१५१ ॥  
हेमरक्तं गुरु स्वच्छं स्निग्धं गोमेदकं शुभम् ।  
श्वेतं कृष्णं रङ्गहीनं त्रासरेखादिदूषितम् ॥ २,८.१५२ ॥  
कर्कशं पाटलाकारं दुष्टं गोमेदकं त्यजेत् ।  
\[गोमेदगुणाः\]  
मेध्यं गोमेदकं रत्नं यशस्यं श्रीविवर्धनम् ॥ २,८.१५३ ॥  
मङ्गल्यं कान्तिजननं स्निग्धं सर्वविषापहम् ।  
गोमेदकोऽम्लमुष्णं च वातकोपविकारजित् ॥ २,८.१५४ ॥  
दीपनं पाचनं चैव धृतोऽयं पापनाशनः ।  
\[वैडूर्य\]  
वैडूर्यं केतुरत्नं च खशब्दाङ्कुरजं तथा ॥ २,८.१५५ ॥  
विडूरभूमिजं रत्नं प्रावृष्यं पञ्चनाम च ।  
कल्पान्तकालक्षुभिताम्बुराशिनिदाहकल्पाद्दितिजेन्द्रनादात् ।  
वैडूर्यमुत्पन्नमनेकवर्णं शोभाभिरामद्युतिरत्नवर्यम् ॥ २,८.१५६ ॥  
अविदूरे विडूरस्य गिरेरुत्तुङ्गरोधसः ॥ २,८.१५७ ॥  
कोङ्कचोलकसीमान्ते मणेस्तस्याकरः स्मृतः ।  
तत्र दैत्येन्द्रनिनदं प्रति मेघसुगर्जितैः ॥ २,८.१५८ ॥  
समुद्भवन्ति वैडूर्यमणयः प्रावृडागमे ।  
सिताभ्रधूमसङ्काशमीषत्कृष्णं सितं तु यत् ॥ २,८.१५९ ॥  
वैडूर्यं नाम तत्प्रोक्तं रत्नवर्णपरीक्षकैः ।  
वेणुपत्रबिडालाक्षिशिखिकण्ठसमद्युति ॥ २,८.१६० ॥  
स्निग्धगात्रं गुरु स्वच्छं वैडूर्यं गुणवन्मतम् ।  
रेखाभिन्नं लघु स्पष्टं शिलाङ्गारककर्दमम् ॥ २,८.१६१ ॥  
विवर्णं परुषं कृष्णं वैडूर्यं दोषवत्त्यजेत् ।  
\[वैडूर्यलक्षण\]  
वैडूर्यं विशदं स्निग्धं प्रीत्यायुर्बलवर्धनम् ॥ २,८.१६२ ॥  
मङ्गल्यं धारणात्तद्धि सर्वग्रहविषापहम् ।  
वैडूर्यमम्लमुष्णं च कफमारुतनाशनम् ॥ २,८.१६३ ॥  
गुल्मशूलप्रशमनं भूषितं च शुभावहम् ।  
\[पञ्चरत्नानि\]  
माणिक्यं मौक्तिकं वज्रं नीलं मरकतं तथा ॥ २,८.१६४ ॥  
पञ्चरत्नमिति प्रोक्तं पाप्मालक्ष्मीविषापहम् ।  
\[नवरत्नानि\]  
गोमेदकं पुष्परागं वैडूर्यमपि विद्रुमम् ॥ २,८.१६५ ॥  
पञ्चरत्नैः सहैतानि नवरत्नानि निर्दिशेत् ।  
\[सूर्यकान्त\]  
अथ भवति सूर्यकान्तः तपनमणिस्तापनश्च रविकान्तः ।  
दीप्तोपलोऽग्निगर्भो ज्वलनाश्मार्कोपलश्च वसुनामा ॥ २,८.१६६ ॥  
\[स्फटिक\]  
श्वेताभ्रकसमं वर्णैर्हिमाद्रौ चन्द्रसन्निभम् ॥ २,८.१६७ ॥  
निर्मलं च प्रभायुक्तं स्फटिकं श्रेष्ठमुच्यते ।  
हिमालये सिंहले च विन्ध्ये रेवातटे तथा ॥ २,८.१६८ ॥  
पद्मरागोद्भवे स्थाने विविधं स्फटिकं भवेत् ।  
सूर्यकान्तं च तत्रैकं चन्द्रकान्तं तथापरम् ॥ २,८.१६९ ॥  
सूर्यांशुस्पर्शमात्रेण वह्निं वमति तत्क्षणात् ।  
सूर्यकान्तं तदाख्यातं स्फटिकं रत्नवेधितम् ॥ २,८.१७० ॥  
सूर्यकान्तो भवेदुष्णो निर्मलश्च रसायनम् ।  
वातश्लेष्महरो मेध्यः पूजनाद्रवितुष्टिदः ॥ २,८.१७१ ॥  
\[चन्द्रकान्त\]  
इन्दुकान्तश्चन्द्रकान्तश्चन्द्राश्मा संस्रवोपलः ।  
शीताश्मा चन्द्रिकाद्रावः शशिकान्तश्च सप्तधा ॥ २,८.१७२ ॥  
स्निग्धं श्वेतं पीतमत्रासमन्ताद्धत्ते चित्तं स्वस्थतां यन्मुनीनाम् ।  
यच्च द्रावं याति चन्द्रांशुसङ्गे जात्यं रत्नं चन्द्रकान्ताख्यमेतत् ॥ २,८.१७३ ॥  
चन्द्रकान्तस्तु शिशिरः स्निग्धः पित्तास्रदाहनुत् ।  
शिवप्रीतिकरः स्वच्छो ग्रहालक्ष्मीविषापहः ॥ २,८.१७४ ॥  
\[स्फटिक\]  
स्फटिकः सितोपलः स्यादमलमणिस्तारकोपलः स्वच्छः ।  
शीतोष्णवीर्यमक्ष्णः पित्तं वातं निहन्ति शोफघ्नम् ॥ २,८.१७५ ॥  
पुरा प्रोक्तं हि कान्तस्य मया ते लक्षणादिकम् ।  
वैक्रान्तं चैव विक्रान्तं नीलवज्रं कुवज्रकम् ॥ २,८.१७६ ॥  
गोनासं क्षुद्रकुलिशं चूर्णवज्रं च गोनसम् ।  
श्वेतो रक्तश्च पीतश्च नीलः पारावतच्छविः ॥ २,८.१७७ ॥  
श्यामलः कृष्णवर्णश्च कर्बुरश्चाष्टधा हि स ।  
वज्राभावे तु वैक्रान्तं रसवीर्यादिके समम् ॥ २,८.१७८ ॥  
अष्टास्रश्चाष्टफलकः षट्कोणो मसृणो गुरुः ।  
शुद्धमिश्रितवर्णैश्च युक्तो वैक्रान्त उच्यते ॥ २,८.१७९ ॥  
कुलुत्थक्वाथसंस्विन्नो वैक्रान्तः परिशुध्यति ।  
त्रिक्षारैः पञ्चलवणैर्वसामूत्राम्लकोद्रवैः ॥ २,८.१८० ॥  
मत्स्यतैलघृतैस्तुल्यैः कुलुत्थैः काञ्जिकान्वितैः ।  
सप्ताहं दोलिकायन्त्रे व्याघ्रीकन्दगतं पचेत् ॥ २,८.१८१ ॥  
\[वैक्रान्तभस्म\]  
तप्तवर्णं तु वैक्रान्तं शुद्धिमायाति निश्चितम् ।  
हयमूत्रेण तत्सेच्यं तप्तं तप्तं द्विसप्तधा ॥ २,८.१८२ ॥  
ततश्चोत्तरवारुण्याः पञ्चाङ्गैर्गोलके क्षिपेत् ।  
रुद्ध्वा मूषां पुटे पक्त्वा पुनरुद्धृत्य गोलके ॥ २,८.१८३ ॥  
क्षिप्त्वा रुद्ध्वा पुटेदेवं सप्तधा भस्मतां व्रजेत् ।  
\[वैक्रान्तसत्त्व (१)\]  
वैक्रान्तस्य पलैकं तु पलैकं टङ्कणस्य च ॥ २,८.१८४ ॥  
रविक्षीरे दिनं भाव्यं मर्द्यं शिग्रुद्रवैर्दिनम् ।  
गुञ्जापिण्याकवह्नीनां प्रतिकर्षं वियोजयेत् ॥ २,८.१८५ ॥  
अनेन गुलिका कृत्वा कोष्ठीयन्त्रे धमेद्दृढम् ।  
शङ्खकुन्देन्दुसङ्काशं सत्वं वैक्रान्तजं भवेत् ॥ २,८.१८६ ॥  
\[वैक्रान्तसत्त्व (२)\]  
वैक्रान्तं वज्रकन्दं च समं स्नुक्पयसा सह ।  
महिषीनवनीतं च सक्षौद्रं मर्दयेद्दिनम् ॥ २,८.१८७ ॥  
पूर्ववद्धमनात्सत्वमिन्द्रगोपनिभं भवेत् ।  
\[वैक्रान्तसत्त्व (३)\]  
वन्ध्याचूर्णं सवैक्रान्तं छायायां मर्दयेत्समम् ॥ २,८.१८८ ॥  
अजामूत्रैर्दिनैकं तु सत्त्वं रजतवद्भवेत् ।  
\[वैक्रान्तसत्त्व (४)\]  
म्रियतेऽष्टपुटैर्गन्धनिम्बुकद्रवसंयुतः ॥ २,८.१८९ ॥  
सत्त्वपातनयोगेन मर्दितश्च वटीकृतः ।  
मूषायां घटिकां ध्मातो वैक्रान्तः सत्त्वमुत्सृजेत् ॥ २,८.१९० ॥  
\[वैक्रान्तद्रुति\]  
श्वेतवर्णं तु वैक्रान्तमम्लवेतसभावितम् ।  
सप्ताहान्नात्र सन्देहः खरे घर्मे द्रवत्यलम् ॥ २,८.१९१ ॥  
केतकीस्वरसं तुत्थं सैन्धवं स्वर्णपुष्पिकम् ।  
इन्द्रगोपसमं युक्तं सर्वं भाण्डे विनिक्षिपेत् ॥ २,८.१९२ ॥  
सप्ताहं स्वेदयेत्तस्मिन्वैक्रान्तं द्रवतां व्रजेत् ।  
आयुःप्रदश्च बलवर्णकरोऽतिवृष्यः प्रज्ञाप्रदः सकलदोषमदापहारी ।  
दीप्ताग्निकृत्पविसमानगुणस्तरस्वी वैक्रान्तकः खलु वपुर्बललोहकारी ॥ २,८.१९३ ॥  
\[राजावर्त\]  
आवर्तमणिरावर्तो राजावर्तोऽनलाह्वयः ॥ २,८.१९४ ॥  
राजावर्तरसस्याथ लक्षणं कथयाम्यहम् ।  
वर्णेन भ्रमराभः स्याद्द्विःप्रकारः प्रकर्मतः ॥ २,८.१९५ ॥  
एकश्चूर्णाकृतिर्ज्ञेयो द्वितीयो गोलकात्मकः ।  
स्वर्णबिन्दुसमायुक्तः स्थिररागः स्थिरत्वदः ॥ २,८.१९६ ॥  
रसदोद्भवरागस्य वर्णोत्कर्षेऽतिदक्षिणः ।  
नागस्य रञ्जने श्रेष्ठस्तारे रञ्जनकर्मणि ॥ २,८.१९७ ॥  
सर्वेषां चलरागाणां रागबन्धनकृन्मतः ।  
राजावर्तोऽल्परक्तोरुनीलिकामिश्रितप्रभः ॥ २,८.१९८ ॥  
गुरुश्च मसृणः श्रेष्ठस्तदन्यो मध्यमः स्मृतः ।  
निम्बुद्रवैः सगोमूत्रैः सक्षारैः स्वेदिताः खलु ॥ २,८.१९९ ॥  
द्वित्रिवारेण शुध्यन्ति राजावर्तादिधातवः ।  
\[राजावर्तभस्म\]  
लुङ्गाम्बुगन्धकोपेतो राजावर्तो विचूर्णितः ॥ २,८.२०० ॥  
पुटनात्सप्तवारेण राजावर्तो मृतो भवेत् ।  
\[राजावर्तसत्त्व\]  
राजावर्तमयःपात्रे पाचयेन्माहिषैर्घृतैः ॥ २,८.२०१ ॥  
पयोभिश्च दिनं चैकं मित्रपञ्चकमिश्रितम् ।  
रजन्या पञ्चरात्रेण पिण्डीभूतं तु कारयेत् ॥ २,८.२०२ ॥  
खादिराङ्गारयोगेन कोष्ठ्यां सत्वं विमुञ्चति ।  
प्रमेहक्षयदुर्नामपाण्डुश्लेष्मानिलापहः ॥ २,८.२०३ ॥  
दीपनः पाचनो वृष्यो राजावर्तो रसायनः ।  
\[गरुडोद्गार\]  
सस्यको गरुडोद्गारः कालजिद्विषसारकः ॥ २,८.२०४ ॥  
कालकूटविषं पीत्वा गरुडः सोढुमक्षमः ।  
तदा निर्गत्य तच्चञ्चोर्बहुधा सस्यकोऽभवत् ॥ २,८.२०५ ॥  
महारसः सस्यकः स्यात्प्रभाभिः पञ्चभिर्युतः ।  
धवलो मेचकः पीतो हरितश्चातिलोहितः ॥ २,८.२०६ ॥  
अतिस्थितो वीतिहोत्रः सर्वतः सर्वरूपभाक् ।  
धवलो हरितश्चैव शस्यते तारकर्मणि ॥ २,८.२०७ ॥  
लोहितो मेचकः पीतः शस्यते हेमकर्मणि ।  
सस्यकः सर्वरोगघ्नो विषमृत्युभयापहः ॥ २,८.२०८ ॥  
\[विमल\]  
विमलो निर्मलः स्वच्छो विमलः स्वच्छधातुकः ।  
बाणसंख्याभिधं शस्तं तारहेम द्विधाकृतः ॥ २,८.२०९ ॥  
विमलस्त्रिविधः प्रोक्तो हेमाद्यस्तारपूर्विकः ।  
तृतीयः कांस्यविमलस्तत्र कान्त्या स लक्ष्यते ॥ २,८.२१० ॥  
वर्तुलः कोणसंयुक्तः स्निग्धश्च फलकान्वितः ।  
मरुत्पित्तहरो वृष्यो विमलोऽतिरसायनः ॥ २,८.२११ ॥  
पूर्वो हेमक्रियासूक्तो द्वितीयो वृष्यकर्मणि ।  
तृतीयो भेषजे तेषु पूर्वपूर्वो गुणोत्तरः ॥ २,८.२१२ ॥  
\[विमलशुद्धि\]  
आटरूषरसे स्विन्नो विमलो विमलो भवेत् ।  
कदलीकन्दतोयेन विमलं प्रथमं पचेत् ॥ २,८.२१३ ॥  
अम्लवेतसधान्याम्लमेषीमूत्रे ततः पचेत् ।  
डोलायन्त्रे चतुर्यामं शुद्धिरेषां महोत्तमा ॥ २,८.२१४ ॥  
कार्कोटीमेषशृङ्ग्युत्थैर्द्रवैर्जंबीरजैर्दिनम् ।  
भावयेदातपे तीव्रे विमला शुध्यति ध्रुवम् ॥ २,८.२१५ ॥  
\[विमलसत्त्व\]  
विमलं शिग्रुतोयेन कांक्षीकासीसटङ्कणैः ।  
वज्रकन्दसमायुक्तैर्भावयेत्कदलीरसैः ॥ २,८.२१६ ॥  
मोक्षकक्षारसंयुक्तमन्धमूषागतं धमेत् ।  
सत्वं चन्द्रार्कसङ्काशं पतत्यस्य न संशयः ॥ २,८.२१७ ॥  
\[पेरोज\]  
हरिताश्मा च पेरोजो विषारातिर्हरिन्मणिः ।  
रसवीर्यविपाकेषु सस्यकस्य गुणानुगः ॥ २,८.२१८ ॥


आक्, २, ९  
श्रीभैरवी ।  
कीदृशी ओषधी नाथ रसकर्मकरी शुभा ।  
केन वा भस्म सूतश्च केन वा खोटबन्धनम् ॥ २,९.१ ॥  
निर्जीवत्वं गतः सूतः कथं जीवं ददाति सः ।  
निर्जीवेन तु जीवत्वं कथं जीवति शङ्कर ॥ २,९.२ ॥  
एतन्मे संशयं ब्रूहि यथा जानाम्यहं शिव ।  
श्रीभैरवः ।  
शृणु भैरवि तत्सर्वमपूर्वं कथयामि ते ॥ २,९.३ ॥  
ब्रह्मविष्णुसुरेन्द्राद्यैर्न ज्ञातं वीरवन्दिते ।  
वलीपलितरोगघ्ना मृत्युदारिद्र्यभञ्जनाः ॥ २,९.४ ॥  
रसकर्मकरा दिव्याः कुलौषध्यः सुसिद्धिदाः ।  
भ्रमन्ति पशवो मूढाः कुलौषधिविवर्जिताः ॥ २,९.५ ॥  
तृणौषधिरसानां च नैव सिद्धिः प्रजायते ।  
तस्मात्सर्वप्रयत्नेन ज्ञातव्या तु कुलौषधिः ॥ २,९.६ ॥  
दिव्यौषध्यश्चतुःषष्टिः कुलमध्ये व्यवस्थिताः ।  
नैव जानन्ति मूढास्ताः शिवमोहेन मोहिताः ॥ २,९.७ ॥  
अदिव्यास्तु तृणौषध्यो जायन्ते गिरिगह्वरे ।  
तृणौषध्या रसे सूतं नैव बन्धं कदाचन ॥ २,९.८ ॥  
अक्षयं नैव तिष्ठेत्तु कुलौषधिविवर्जितम् ।  
कुलौषध्या विहीनास्तु गगनं च न हन्ति ते ॥ २,९.९ ॥  
स रसस्तु वरारोहे वह्निमध्ये न तिष्ठति ।  
न खोटो न च वा भस्म नैव द्रव्यं करोति सः ॥ २,९.१० ॥  
किंचिद्द्रव्यं प्रकुर्वन्ति धाम्यमानं न तिष्ठति ।  
पत्रे पाके कषे छेदे नैव तिष्ठति काञ्चनम् ॥ २,९.११ ॥  
नैव वेधं शतादूर्ध्वं करोति स रसः प्रिये ।  
यावन्न चाब्दमेकं तु विक्रीतं तत्तु काञ्चनम् ॥ २,९.१२ ॥  
धर्मार्थकाममोक्षेषु नैव दद्यात्तु तत्प्रिये ।  
दिव्यौषध्या यदा देवि रसेन्द्रो मर्दितो भवेत् ॥ २,९.१३ ॥  
कालिकारहितः सूतः सदा भवति पार्वति ।  
परस्य हरते कालं कालिकारहितो रसः ॥ २,९.१४ ॥  
अष्टानां चैव लोहानां मलं शमयति क्षणात् ।  
महामूर्च्छागतं सूतं को वापि कथयेन्मृतम् ॥ २,९.१५ ॥  
दिव्यौषध्या रसेनैव जायते नष्टचेतनः ।  
पञ्चभूतात्मकः सूतस्तिष्ठते च सदाशिवः ॥ २,९.१६ ॥  
रसौषध्यो महौषध्यः सिद्धौषध्यस्तथापराः ।  
दिव्यौषध्य इति प्रोक्ता मया प्रोक्ताश्चतुर्विधाः ॥ २,९.१७ ॥  
दिव्यौषध्यो निगद्यन्ते तासु ता गुणवत्तराः ।  
वृक्षवल्लीलतागुल्मतृणवन्दानिका इति ॥ २,९.१८ ॥  
रसबन्धकरौषध्यः षड्विधाः परिकीर्तिताः ।  
\[सोमवल्ली\]  
सोमवल्ली महागुल्मा यक्षश्रेष्ठा धनुर्लता ॥ २,९.१९ ॥  
सोमाह्वा गुल्मवल्ली च यज्ञवल्ली द्विजप्रिया ।  
सोमक्षीरा च सोमा च यज्ञा दिव्यलता स्मृता ॥ २,९.२० ॥  
सोमवल्ली कटुः शीता मधुरा पित्तदाहनुत् ।  
तृष्णाविशेषशमनी पाचनी च रसायनी ॥ २,९.२१ ॥  
पञ्चाङ्गका पञ्चदशच्छदाढ्या सर्पाकृतिः शोणितपर्वदेशा ।  
सा सोमवल्ली रसबन्धकर्म करोति राकादिवसोपनीता ॥ २,९.२२ ॥  
कृष्णे पक्षे प्रगलति दलं प्रत्यहं चैकमेकं शुक्ले पक्षे प्रभवति पुनर्लम्बमाना लता स्यात् ।  
तस्याः कन्दः कलयतितरां पूर्णिमायां गृहीतो बद्ध्वा सूतं कनकसहितं देहलोहं विधत्ते ॥ २,९.२३ ॥  
इयं सोमलता नाम वल्ली परमदुर्लभा ।  
अनया बद्धसूतेन्द्रो लक्षवेधी प्रजायते ॥ २,९.२४ ॥  
चतुर्विंशतिसोमानां लक्ष्म व्यक्तं रसायने ।  
\[सोमवृक्ष\]  
करोति सोमवृक्षोऽपि रसबन्धवधादिकम् ॥ २,९.२५ ॥  
पूर्णिमादिवसानीतस्तयोर्वल्ली गुणाधिका ।  
प्रोक्ता महिषवल्ली च प्रतिसोमान्त्रवल्लिका ॥ २,९.२६ ॥  
अपत्त्रवल्लिका प्रोक्ता काण्डशाखा पयस्विनी ।  
रसवीर्यविपाकेषु सोमवल्लीसमा स्मृता ॥ २,९.२७ ॥  
\[स्थलपद्मिनी\]  
अथातः स्थलपद्मिन्या दिव्यौषध्या विधिं शृणु ।  
पद्मिनीसदृशा पत्रैः पुष्पैरपि च तादृशी ॥ २,९.२८ ॥  
भङ्गे चैव स्रवेत्क्षीरं रक्तवर्णं सुशोभनम् ।  
आक्रम्य वामपादेन पश्येद्गगनमण्डलम् ॥ २,९.२९ ॥  
पश्येच्च तारकायुक्तं ग्रहनक्षत्रमण्डलम् ।  
लक्षयोजनतो देवि सा ज्ञेया स्थलपद्मिनी ॥ २,९.३० ॥  
\[गोनसा\]  
गोनसाकारवल्ली स्याच्चित्रमण्डलमण्डिता ।  
जरारुङ्मृत्युशमनी रसबन्धवधक्षमा ॥ २,९.३१ ॥  
\[उच्चटा\]  
अथोच्चटां प्रवक्ष्यामि रसबन्धकरीं प्रिये ।  
एकमेव भवेन्नालं तस्या रोमप्रवेष्टनम् ॥ २,९.३२ ॥  
तस्याग्रे च भवेत्पुष्पं शुकतुण्डस्य सन्निभम् ।  
तत्पत्राणि च देवेशि शुकपिच्छनिभानि च ॥ २,९.३३ ॥  
तत्कन्दं कूर्मसंस्थानं क्षीरं सिन्दूरसन्निभम् ।  
जलं स्रवेन्मधूच्छिष्टे तत्समादाय पार्वति ॥ २,९.३४ ॥  
वेधयेत्सर्वलोहानि काञ्चनानि भवन्ति च ।  
\[ईश्वरी\]  
ईश्वरीत्युच्यते काचिदीश्वरीतुल्यरूपिणी ॥ २,९.३५ ॥  
भूरिक्षीरपरिस्रावा सबीजरसबन्धिनी ।  
\[भूतकेशी\]  
निम्बपत्रसदृक्पत्रा भूतकेशीति कथ्यते ॥ २,९.३६ ॥  
न वध्यते यया सूतः सूतोऽसौ हि निबन्धकः ।  
\[कृष्णलता\]  
भिन्नकज्जलसङ्काशा लता कृष्णलतेत्यसौ ॥ २,९.३७ ॥  
निर्बीजमपि बध्नाति रसं सर्वविषापहा ।  
\[लशुनवल्ली\]  
नाम्ना लशुनवल्ली च तद्दलैः सदृशच्छदा ॥ २,९.३८ ॥  
क्षरत्क्षीरा सुकन्दा च रसं बध्नाति वेगतः ।  
\[रुदन्ती\]  
चणपत्रोपमैः पत्रैः पुष्पैरपि च तादृशी ॥ २,९.३९ ॥  
रुदन्ती नाम विख्याता ह्यधस्ताज्जलवर्षिणी ।  
रुदन्तीव जनान्दृष्ट्वा मृत्युदैन्यजराकुलान् ॥ २,९.४० ॥  
चतुर्विधा तु सा ज्ञेया पीता रक्ता सितासिता ।  
जारिताभ्रं रसं हन्याद्बध्नाति च रसायनी ॥ २,९.४१ ॥  
मुसलीकन्दवत्कन्दा तद्दलाकारवद्दला ।  
सुक्षीरा रोमशा सोक्ता वाराही रसबन्धनी ॥ २,९.४२ ॥  
\[सप्तपत्त्री\]  
सप्तपल्लवसम्पूर्णां सप्तपत्त्रीत्यसौ मता ।  
रसायनी जराघ्नी च बध्यते पारदस्तया ॥ २,९.४३ ॥  
\[नागिनी\]  
नागिनीत्युदिता वल्ली नागभोगसमाङ्गिका ।  
सर्पादिकविषघ्नी च सा स्वच्छरसबन्धिनी ॥ २,९.४४ ॥  
\[सर्पिणी\]  
सर्पिणी लतिका चान्या सर्पवद्वक्रयष्टिका ।  
सक्षीरा स्निग्धपत्रा च बालपारदबन्धिनी ॥ २,९.४५ ॥  
\[छत्त्रिणी\]  
छत्रवद्दण्डपत्रा या नातिनीचा न चोन्नता ।  
सुक्षीरा छत्त्रिणी नाम रसबन्धकरी मता ॥ २,९.४६ ॥  
\[गोशृङ्गी\]  
पर्वतेऽश्मसमुद्भूता गोकन्दाकृतिकन्दयुक् ।  
क्षता मुञ्चति सा क्षीरं गोशृङ्गी रसबन्धिनी ॥ २,९.४७ ॥  
\[ज्योतिर्लता\]  
ज्योतिर्नाम्नी त्रिधा प्रोक्ता वृक्षकन्दतृणात्मिका ।  
गिरौ ज्वलति सा रात्रौ लतापारदबन्धिनी ॥ २,९.४८ ॥  
\[रक्तवल्ली\]  
रक्तक्षीरदलाङ्गा या नातिविस्तरवल्लिका ।  
रक्तवल्लीत्यसौ दिव्या निर्दिष्टा रसबन्धिनी ॥ २,९.४९ ॥  
\[पद्मवल्ली\]  
या पद्मपत्राकृतिपत्रवल्ली सा पत्रवल्लीत्युदिता रसज्ञैः ।  
सक्षीरकन्दा सलिलोद्भवा च क्षितौ न तिष्ठेद्रसबन्धनी सा ॥ २,९.५० ॥  
\[काकिनी\]  
स्थूलकण्टकवर्णाढ्या सा प्रोक्ता काकिनी लता ।  
रसबन्धकरी सैषा जरामृत्युविनाशिनी ॥ २,९.५१ ॥  
\[चान्डाली\]  
चाण्डालीति विनिर्दिष्टा त्रिचतुःपत्रधारिणी ।  
सा च रक्ता क्षीरकन्दा तया सूतो निबध्यते ॥ २,९.५२ ॥  
प्रोक्तश्चण्डालकन्दः स्यादेकपत्रो द्विपत्त्रकः ।  
त्रिपत्त्रोऽथ चतुष्पत्त्रः पञ्चपत्त्रश्च भेदतः ॥ २,९.५३ ॥  
\[ताम्रवल्ली\]  
ताम्रवर्णलतापत्रपुष्पक्षीरसमन्विता ।  
सा ताम्रवल्लिका प्रोक्ता रसलोहादिसाधनी ॥ २,९.५४ ॥  
\[पीतवल्ली\]  
पीतपत्रलतापुष्परसयुक्तातिदुर्लभा ।  
सा पीतवल्लिकेत्युक्ता रसबन्धविधौ हिता ॥ २,९.५५ ॥  
\[विजया\]  
सितक्षीराढकीपत्रछदना नातिविस्तृता ।  
विख्याता विजयेत्येषा रसबन्धविधौ हिता ॥ २,९.५६ ॥  
\[महौषधी\]  
त्रिकोणकन्दसंयुक्ता चित्रकच्छदनच्छदा ।  
महौषधीति सा प्रोक्ता रसबन्धे परं हिता ॥ २,९.५७ ॥  
\[देवदाली\]  
शिखिकण्ठाभपत्राढ्या चन्दनामोदमेदुरा ।  
देवदालीत्यसौ दिव्या रसं बध्नाति सा क्षणात् ॥ २,९.५८ ॥  
\[नवनीतकगन्धी\]  
नवनीतकगन्धीति तिक्ता म्रक्षणगन्धिनी ।  
सक्षीरा रक्तपुष्पा च रसेन्द्रो बध्यते तया ॥ २,९.५९ ॥  
\[गरुडवल्ली\]  
सक्षीरा रक्तपुष्पा च बदरीदलवद्दला ।  
उक्ता गारुडवल्लीति शीघ्रं बध्नाति पारदम् ॥ २,९.६० ॥  
\[तुम्बिनी\]  
तुम्बिनीत्युदिता वल्ली तत्पत्रकुसुमान्विता ।  
तिक्तरक्तपयोयुक्ता तत्फला रसबन्धिनी ॥ २,९.६१ ॥  
\[भूतुम्बिनी\]  
या तुम्बिनीपत्रसमानपत्रा भूतुम्बिनी नातिविसर्पिणी सा ।  
निम्बूसमानैश्च फलैरुपेता सर्वामयघ्नी रसबन्धनी च ॥ २,९.६२ ॥  
\[गन्धर्वा\]  
एरण्डपत्रवत्पत्रा सक्षीरा नातिविस्तृता ।  
गन्धर्वेत्युदिता सा हि तया बन्धं रसो व्रजेत् ॥ २,९.६३ ॥  
\[व्याघ्रपादी\]  
व्याघ्राङ्घ्रिसमपत्रा या रक्तपुष्पा पयस्विनी ।  
व्याघ्रपादीति निर्दिष्टा रसं बध्नाति निश्चितम् ॥ २,९.६४ ॥  
\[महौषधी\]  
सप्तच्छदसदृक्पत्रा कृशाङ्गी नातिविस्तृता ।  
महौषधीत्यसौ प्रोक्ता रसं बध्नाति हन्ति च ॥ २,९.६५ ॥  
\[गोमारी\]  
गोमारीनामिका वल्ली वेणुपत्रसमच्छदा ।  
तस्या मूलं समासाद्य शस्तः सूतो निबध्यते ॥ २,९.६६ ॥  
\[त्रिशूली\]  
त्रिशूलाकारपत्रा या शम्याकफलवत्फला ।  
त्रिशूलीति समाख्याता विख्याता रसबन्धने ॥ २,९.६७ ॥  
\[रुतसी\]  
रुतसीपत्रवत्पत्रफला सा क्षीरकन्दयुक् ।  
रुतसी वल्लिकेत्युक्ता गिरिजा रसबन्धनी ॥ २,९.६८ ॥  
\[त्रिदण्डी\]  
सुपुष्पा तिलकोपेता रक्तत्यत्रिफलान्विता ।  
रसबन्धविधौ प्रोक्ता त्रिदण्डीति कृताभिधा ॥ २,९.६९ ॥  
\[भृङ्गवल्ली\]  
भृङ्गवद्वर्णपत्राढ्या क्षीरिणी पीतपुष्पिका ।  
भृङ्गवल्लीति सा प्रोक्ता प्रयुक्ता रसबन्धने ॥ २,९.७० ॥  
\[चमरिका\]  
चमराकारपत्राढ्या क्षीरयुक्चन्द्रधारिणी ।  
लता चमरिका नाम सा च बध्नाति पारदम् ॥ २,९.७१ ॥  
\[करवीरलता\]  
हयमारसमाकारदलपुष्पवती लता ।  
करवीरलतेत्युक्ता नितरां सूतबन्धिनी ॥ २,९.७२ ॥  
\[वज्रवल्ली\]  
कोरण्डपत्रछदनोपमानप्रसूनपत्रा च सदुग्धकन्दा ।  
सा वज्रवल्ली कटुतिक्तसारा वज्राङ्कपत्रा रसबन्धिनी च ॥ २,९.७३ ॥  
\[वारवल्ली\]  
रक्तक्षीरवती बिल्वदलोपमदलान्विता ।  
वारवल्लीति सा सूतबन्धनी रोगनाशिनी ॥ २,९.७४ ॥  
\[रोहिणी\]  
शणपुष्पदलाकारदशपुष्पा च दुग्धयुक् ।  
सा रोहिणीति निर्दिष्टा रसराजस्य बन्धनी ॥ २,९.७५ ॥  
\[बिल्विनी\]  
ज्योतिष्मतीदलाकारवर्णपर्णा यशस्विनी ।  
रसबन्धविधौ प्रोक्ता बिल्विनीति निगद्यते ॥ २,९.७६ ॥  
\[गोरोचनलता\]  
गोरोचनप्रभायुक्तदलवल्लीसमन्विता ।  
गोरोचनलता भूतमोचनी रसबन्धनी ॥ २,९.७७ ॥  
\[करीरी\]  
श्रीशैलशिखरोद्भूता मार्कण्डीसदृशौषधी ।  
रक्तं क्षीरं क्षता मुञ्चेत्करीरी रसबन्धिनी ॥ २,९.७८ ॥  
\[अक्षरा\]  
पत्त्रसीसा पत्त्रवत्पत्रा त्रिवर्षात्फलदायिनी ।  
अक्षरेति समाख्याता रसस्यातिनिबन्धिनी ॥ २,९.७९ ॥  
\[अपत्त्रा\]  
सोमवल्लीव निष्पत्रा कज्जलाभरसान्विता ।  
अपत्त्रासौ भवेद्विन्ध्ये नात्युच्चा रसबन्धिनी ॥ २,९.८० ॥  
आद्ये वर्षे भवेदम्ला भवेत्तिक्ता द्वितीयके ।  
तृतीयेऽब्दे च मधुरैः फलैर्युक्ता प्रजायते ॥ २,९.८१ ॥  
पित्तज्वरहरा सद्यः सुपत्रफलसंयुता ।  
\[कुटजवल्ली\]  
लता कुटजवल्लीति तत्फला तद्दलान्विता ॥ २,९.८२ ॥  
मधुरा रुधिरग्रन्थिः सूतराजनिबन्धिनी ।  
\[मूलकन्दा\]  
मूलकन्देति विख्याता मूलवत्फलपत्त्रिणी ॥ २,९.८३ ॥  
लता क्षीरान्विता सूतबन्धनं कुरुते ध्रुवम् ।  
\[ब्राह्मणी\]  
पारिजाताद्रिजा वल्ली शतपुष्पदलच्छदा ॥ २,९.८४ ॥  
कृष्णक्षीरफला प्रोक्ता ब्राह्मणी रसबन्धिनी ।  
\[मुनिवल्ली\]  
अगस्तिपत्रतत्पत्रा तद्रूपारुणपुष्पिणी ॥ २,९.८५ ॥  
घृतगन्धा रसघ्नी सा मुनिवल्लीति कथ्यते ।  
\[निम्बका\]  
दलैः पुष्पैः फलैर्वल्ली निंबवृक्षस्य सन्निभा ॥ २,९.८६ ॥  
तन्मूलैर्बध्यते सूतः सा प्रोक्ता निम्बका लता ।  
\[तिलकन्दा\]  
तिलकन्देति विख्याता मूलवत्फलपत्त्रिणी ॥ २,९.८७ ॥  
लता क्षीरवती सूतं निबध्नात्यातपे खरे ।  
\[अतसीवल्लिका\]  
अतस्य इव पुष्पाणि फलानि च दलानि च ॥ २,९.८८ ॥  
अतसीवल्लिका सा हि पारदस्य निबन्धिनी ।  
\[बोधिलता\]  
उक्ता बोधिलता बोधिपत्त्रदुग्धेन संयुता ॥ २,९.८९ ॥  
बध्नाति रसराजं सा दानवेन्द्रमिवाच्युतः ।  
\[मद्यगन्धा\]  
मद्यगन्धेति विख्याता निष्पत्रा फलपत्रयुक् ॥ २,९.९० ॥  
तस्याः कन्दो रसं शीघ्रं बन्धनं नयति ध्रुवम् ।  
\[कूर्मलता\]  
उक्ता कूर्मलता कूर्मरूपकन्दा पयोऽन्विता ॥ २,९.९१ ॥  
मल्लिकोपमतत्पत्रप्रसवा रसबन्धिनी ।  
\[माधवी\]  
माधवीमूलवन्मूला नागवल्लीदलान्विता ॥ २,९.९२ ॥  
माधवीत्युदिता वल्ली तन्मूलैर्बध्यते रसः ।  
\[विशाला\]  
श्वेतपत्रतया वल्ली श्वेतपुष्पफला तथा ॥ २,९.९३ ॥  
विशालेति विनिर्दिष्टा सापि पारदबन्धिनी ।  
\[महानागा\]  
नागकुण्डलवत्कन्दा तत्फणासदृशच्छदा ॥ २,९.९४ ॥  
महानागेत्यसौ वल्ली विनिबध्नाति पारदम् ।  
\[मण्डूकलतिका\]  
मण्डूकाकारवत्कन्दा मण्डूकीदलवद्दला ॥ २,९.९५ ॥  
मण्डूकलतिकेत्येषा तन्मूलैर्बध्यते रसः ।  
\[उदुम्बरलता\]  
उदुम्बरफलाकारफलवद्दलवद्दला ॥ २,९.९६ ॥  
सोदुम्बरलतेत्युक्ता सूतराजस्य बन्धिनी ।  
\[चित्रवल्ली\]  
या दुग्धकन्दा वटपत्रपत्रा विचित्रपर्णोरुफला सुदीर्घा ।  
सा चित्रवल्लीत्युदिता रसेन्द्रो निबध्यते तत्फलमध्यसंस्थः ॥ २,९.९७ ॥  
चतुःषष्टिरिति प्रोक्ता दिव्यौषध्यो महाबलाः ॥ २,९.९८ ॥  
आभिर्बद्धो रसो न्ःणां देहलोहार्थसाधकः ।  
सोमवल्ली सोमवृक्षः स्थलपद्मिनिका ततः ॥ २,९.९९ ॥  
गोनसा कारवल्ली च उच्चटा ईश्वरी ततः ।  
भूतकेशी कृष्णलता ज्ञेया लशुनवल्लरी ॥ २,९.१०० ॥  
रुदन्ती चैव वाराही सप्तपत्त्री च नागिनी ।  
सर्पिणी छत्त्रिणी चैव गोशृङ्गी सर्वसिद्धिदा ॥ २,९.१०१ ॥  
ज्योतिर्नाम्नी त्रिधा रक्तवल्लरी पत्रवल्लरी ।  
काकिनी चैव चाण्डाली वल्लरी ताम्रवल्लरी ॥ २,९.१०२ ॥  
पीतवल्ली च विजया विज्ञेया च महौषधी ।  
ज्ञातव्या देवदाली च स्यान्नवानीतगन्धिनी ॥ २,९.१०३ ॥  
ज्ञेया गरुडवल्ली च तुम्बिनी भूमितुंबिनी ।  
गन्धर्वा व्याघ्रपादी च विज्ञेया च महौषधी ॥ २,९.१०४ ॥  
गोमारी च त्रिशूली च रुतसी च त्रिदण्डिका ।  
भृङ्गवल्ली चमरिका करवीरलता ततः ॥ २,९.१०५ ॥  
वज्रवल्ली वारवल्ली रोहिणी बिल्विनी तथा ।  
गोरोचनलता चैव करीरी चाक्षरा तथा ॥ २,९.१०६ ॥  
अपत्त्री कुटजा वल्ली मूलकन्दा च ब्राह्मणी ।  
घृतगन्धा निम्बवल्ली तिलकन्दातसी तथा ॥ २,९.१०७ ॥  
बोधिवल्ली मद्यगन्धा कूर्मवल्ली च माधवी ।  
विशाला च महानागा ज्ञेया मण्डूकवल्ली ॥ २,९.१०८ ॥  
उदुम्बरलता चित्रवल्ली चैव सुरार्चिते ।  
चतुःषष्टिरिति प्रोक्ता दिव्यौषध्यो महाबलाः ॥ २,९.१०९ ॥


आक्, २, १०  
श्रीभैरवः ।  
\[हिमजा\]  
हिमजा काञ्चनक्षीरी यवचिञ्चा महाद्रिजा ।  
हिमावती पीतदुग्धा रेचनी पटुपर्णिका ॥ २,१०.१ ॥  
तद्दुग्धं हेमकङ्कुष्ठं पुलकं रेचनं तथा ।  
तेजोवती बहुरसा कनकप्रभान्या तीक्ष्णाग्निगर्भा सुरवल्लरी च ॥ २,१०.२ ॥  
हिमजा कटुका तिक्ता रेचनी सर्ववातनुत् ।  
कृमिशोषोदरघ्नी च पित्तज्वरहरा तु सा ॥ २,१०.३ ॥  
\[कारवी\]  
कारवी कारवल्ली च कषायोष्णा कफापहा ।  
कासश्वासहरा बल्या ज्ञेया रसनियामिका ॥ २,१०.४ ॥  
\[कटुतुम्बी\]  
कटुतुम्बी कटुफला राजपुत्री महत्फला ।  
कटुतुम्बी कटुस्तिक्ता वान्तिकृच्छ्वासवान्तिजित् ॥ २,१०.५ ॥  
कासघ्नी शोधनी शोफव्रणशूलविषापहा ।  
तिक्ततुम्बी तु तिक्ता स्यात्कटुका कटुतुम्बिका ॥ २,१०.६ ॥  
तुम्बी च कटुतिक्तादितुम्बीपर्यायगा स्मृता ।  
\[ज्योतिष्मती\]  
ज्योतिष्मती नाम लतानलप्रभा ज्योतिर्लता सा कटभी सुपिङ्गला ।  
दीप्या च मेध्या मतिदा च दुर्जरा सारस्वती स्यादमृतार्कसंख्या ॥ २,१०.७ ॥  
\[लिङ्गिनी\]  
लिङ्गिनी बहुपुत्री स्यादीश्वरी शैववल्लरी ॥ २,१०.८ ॥  
स्वयम्भूर्लिङ्गसम्भूता लैङ्गी चित्रफलान्विता ।  
अयःस्तम्भकरी लिङ्गबीजा च शिववल्लरी ॥ २,१०.९ ॥  
लिङ्गिनी कटुरूक्षा च दुर्गन्धा च रसायनी ।  
सर्वसिद्धिकरी दिव्या रसराजनियामिका ॥ २,१०.१० ॥  
\[पातालगरुडी\]  
पातालगरुडी तार्क्षी सौवर्णी गरुडी तथा ।  
वत्सादनी दीर्घकाण्डा दृढकाण्डा महाबला ॥ २,१०.११ ॥  
दीर्घवल्ली दृढलता दर्शनामानि पार्वति ।  
सर्ववश्यकरी सैषा सर्पादिविषनाशनी ॥ २,१०.१२ ॥  
\[गिरिकर्णी\]  
गिरिकर्णी च कटभी गर्दभी दधिपुष्पिका ।  
सितपुष्पी विषघ्नी च श्वेताश्वखुरपुष्पिका ॥ २,१०.१३ ॥  
गिरिकर्णी हिमा तिक्ता पित्तोपद्रवनाशिनी ।  
चक्षुष्या विषदोषघ्नी त्रिदोषशमनी च सा ॥ २,१०.१४ ॥  
नीलपुष्पा महानीला स्यान्नीलगिरिकर्णिका ।  
नीलाद्रिकर्णी शिशिरा सतिक्ता रक्तातिसारज्वरदाहहन्त्री ।  
प्रतर्दिकोन्मादमदश्रमार्तिश्वासार्तिहा स्याद्विषहारिणी च ॥ २,१०.१५ ॥  
\[आखुकर्णी\]  
आखुकर्णी भूमिचरा द्रवन्ती बहुपादिका ॥ २,१०.१६ ॥  
सुतश्रेणी द्रवन्ती च न्यग्रोधा माक्षिकाह्वया ।  
चित्रा मूषकपुच्छी च प्रत्यक्श्रेणी च शबरी ॥ २,१०.१७ ॥  
सुतश्रेणी च चक्षुष्या कटुकाखुविषापहा ।  
व्रणदोषहरा चैव नेत्रामयविनाशिनी ॥ २,१०.१८ ॥  
कृष्णिका बहुपर्णी च प्रत्यक्शोणी च शबरी ।  
पूतिपर्णी शिवा चाखुकर्णवत्पर्वशालिनी ॥ २,१०.१९ ॥  
आखुकर्णी कटूष्णा च कफपित्तहरा सरा ।  
आनाहशूलजूर्त्यर्तिनाशनी पाचनी परा ॥ २,१०.२० ॥  
\[वाराही\]  
वाराही स्यात्सूकरी क्रोडकन्या गृष्टिर्विष्वक्सेनकान्ता कुमारी ।  
कौमारी स्याद्ब्रह्मपत्त्री त्रिनेत्रा क्रौडीकन्या गृष्टिका माधवेष्टा ॥ २,१०.२१ ॥  
वाराही तिक्तकटुका विषपित्तकफापहा ।  
कुष्ठमेहकृमिहरा वृष्या बल्या रसायनी ॥ २,१०.२२ ॥  
\[देवदाली\]  
देवदाली त्रिधा प्रोक्ता श्वेता कृष्णा च पीतला ।  
सा श्वेता व्याधिशमनी कृष्णा पीता रसायने ॥ २,१०.२३ ॥  
देवदाली कोशफला दाली लोमशपत्त्रिका ।  
कृष्णबीजा कटुफला वृत्तकोशाम्लवल्लरी ॥ २,१०.२४ ॥  
जीमूतं कण्टकफला वेणी चाखुविषापहा ।  
तुरङ्गिका जालफला गरारिः सारमूषिका ॥ २,१०.२५ ॥  
देवदाली तु तीक्ष्णोष्णा कटुः पाण्डुकफापहा ।  
दुर्नामश्वासकासघ्नी कामिलालूतिकापहा ॥ २,१०.२६ ॥  
सर्वलोहद्रुतिकरा पीनसाहिविषापहा ।  
\[ऐन्द्री\]  
ऐन्द्रीन्द्रवारुण्यरुणा मृगादिनी गवादनी क्षुद्रसहेन्द्रचिद्भटा ।  
सूर्या विषघ्नी रुणकर्णिकामरा सुपर्णिका स्यात्फलतारका च ॥ २,१०.२७ ॥  
वृषभाक्षी गवाक्षी च पीतपुष्पेन्द्रवल्लरी ॥ २,१०.२८ ॥  
हेमपुष्पी क्षुद्रफला वारुणी बालकप्रिया ।  
रक्तोर्वारुर्विषलता चक्रवल्ली विषापहा ॥ २,१०.२९ ॥  
अमृता च विशाला च ज्ञेयोनत्रिंशदाह्वया ।  
इन्द्रवारुणिका तिक्ता कटुः शीता च रेचनी ॥ २,१०.३० ॥  
गुल्मपित्तोदरश्लेष्मकृमिकुष्ठज्वरापहा ।  
महेन्द्रवारुणी रम्या चक्रवल्ली महाफला ॥ २,१०.३१ ॥  
सा महेन्द्री वृत्तफला त्रपुसी त्रपुसा तथा ।  
आत्मरक्षा विशाला च दीर्घवल्ली महाफला ॥ २,१०.३२ ॥  
स्याद्बृहद्वारुणी सौम्या नामान्यस्याश्चतुर्दश ।  
माहेन्द्रवारुणी ज्ञेया पूर्वोक्ता गुणवाहिनी ॥ २,१०.३३ ॥  
रसे वीर्ये विपाके च किंचिदेषा गुणाधिका ।  
\[गोजिह्वा\]  
गोजिह्वा क्षुरपत्त्री स्यादधःपुष्पा त्वधोमुखी ॥ २,१०.३४ ॥  
गोजिह्वा कटुका तीव्रा शीतला पित्तनाशिनी ।  
व्रणप्रशमनी चैव सप्तदन्तविषापनुत् ॥ २,१०.३५ ॥  
\[काकतुण्डी\]  
काकतुण्डी काकनासा काकसिंही च रक्तला ।  
काकदन्ती काकपीलुर्वृत्तरक्तफला तथा ॥ २,१०.३६ ॥  
काकप्राणा वल्कशल्या कृष्णबीजा च रञ्जकी ।  
काकतुण्डी च मधुरा शिशिरा पित्तहारिणी ॥ २,१०.३७ ॥  
रसायनी दार्ढ्यकरी विशेषात्पलितापहा ।  
\[रक्तपादी\]  
रक्तपादी शमीपत्त्रपत्त्रा खदिरपत्त्रिका ॥ २,१०.३८ ॥  
संकोचनी समङ्गा च नमस्कारी प्रसारणी ।  
लज्जालुः सप्तपर्णी स्यात्खदिरी मण्डमालिका ॥ २,१०.३९ ॥  
रक्तमूला ताम्रमूला स्वगुप्ताञ्जलिकारिका ।  
लज्जालुश्च कटुः शीता पित्तातीसारनाशिनी ॥ २,१०.४० ॥  
शोफदाहज्वरश्वासव्रणकुष्ठकफार्तिनुत् ।  
लज्जालुर्वैपरीत्याह्वः कटुरुष्णः कफामनुत् ॥ २,१०.४१ ॥  
रसे नियामकेऽत्यन्तं नानाविज्ञानकारकः ।  
\[पुनर्नवा\]  
पुनर्नवा त्रिधा प्रोक्ता श्वेता रक्ता च मेचका ॥ २,१०.४२ ॥  
पुनर्नवा विषहरा कठिल्ला नेत्ररोगहा ।  
पृथ्वीका सितवर्षाभूर्दीर्घपत्त्रा सिताङ्गका ॥ २,१०.४३ ॥  
श्वेता पुनर्नवा सोष्णा तिक्ता कफविषापहा ।  
कासहृद्रोगशूलास्रपाण्डुशोफानिलार्तिनुत् ॥ २,१०.४४ ॥  
पुनर्नवान्या रक्ताख्या कृतमण्डलपत्त्रिका ।  
वैशाखी रक्तसर्वाङ्गा शोफघ्नी विषहा परा ॥ २,१०.४५ ॥  
पुनर्नवो नवो नव्या प्रावृषेण्या च सारिणी ।  
रक्ता पुनर्नवा तिक्ता सारणी शोफनाशिनी ॥ २,१०.४६ ॥  
रक्तप्रदरदोषघ्नी पाण्डुपित्तप्रमर्दनी ।  
श्यामाख्या नीलवर्षाभूर्दीर्घपत्त्रा पुनर्नवा ॥ २,१०.४७ ॥  
नीला पुनर्नवा तिक्ता कटूष्णा च रसायनी ।  
हृद्रोगपाण्डुश्वयथुश्वासवातकफापहा ॥ २,१०.४८ ॥  
\[अत्यम्लपर्णी\]  
अत्यम्लपर्णी तीक्ष्णाम्ला कण्डूला वल्लिसारसा ।  
वनस्थारण्यवासी च कन्दाढ्या कर्कशच्छदा ॥ २,१०.४९ ॥  
अत्यम्लपर्णी तीक्ष्णाम्ला प्लीहशूलविनाशिनी ।  
वातहृद्दीपनी रुच्या गुल्मश्लेष्मामयापहा ॥ २,१०.५० ॥  
\[कर्कोटकी\]  
कार्कोटकी द्विधा वन्ध्या श्रेष्ठान्या फलमारिणी ।  
मृदुकण्टकिनी वृत्तफला सा वनवासिनी ॥ २,१०.५१ ॥  
वन्ध्या देवी वन्ध्यकार्कोटकी स्यान्नागारातिर्नागहन्त्री मनोज्ञा ।  
पथ्या दिव्या पुत्रदात्री त्रिकन्दा श्रीकन्दा सा कन्दवल्ली विषघ्नी ॥ २,१०.५२ ॥  
योगीश्वरी व्याघ्रपादी कन्या स्यात्षोडशाह्वया ।  
वन्ध्या कर्कोटकी तिक्ता कटूष्णा च कफापहा ॥ २,१०.५३ ॥  
स्थावरादिविषघ्नी स्याद्रसबन्धे रसायने ।  
\[शरपुङ्खा\]  
शराभिधानपुङ्खा स्याच्छरपुङ्खीति कथ्यते ॥ २,१०.५४ ॥  
शरपुङ्खी त्रिधा श्वेता रक्ता कृष्णा च कण्टका ।  
श्वेताप्येषा गुणाढ्या स्यात्प्रयोगे च रसायने ॥ २,१०.५५ ॥  
अन्या तु कण्टपुङ्खा स्यात्कण्टसायकपुङ्खिका ।  
कण्टस्पृशेव कुण्डी कण्टकशरपुङ्खमूलनिर्यूहः ॥ २,१०.५६ ॥  
तूर्णमजीर्णविषूचीमहापरतिकृशानुकार्श्यं च ।  
सर्वाश्च शरपुङ्खास्तु कटूष्णाः कफवातहाः ॥ २,१०.५७ ॥  
अजीर्णशूलकृमिहा ग्रहणीशमनाः परम् ।  
\[भृङ्गराज\]  
मार्कवो भृङ्गराजः स्याद्भृङ्गाह्वः केशरञ्जकः ॥ २,१०.५८ ॥  
पितृप्रियो ब्रह्मपत्त्री केश्यः कुन्तलवर्धनः ।  
पीतोऽन्यः स्वर्णभृङ्गारो हरिवासो हरप्रियः ॥ २,१०.५९ ॥  
\\Z  


\]
