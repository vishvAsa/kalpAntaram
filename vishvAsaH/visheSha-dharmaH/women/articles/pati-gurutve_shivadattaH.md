+++
title = "पति-ग्रुत्वे शिवदत्तः"
+++

Source: [TW](https://archive.org/details/NirnayaSindhuKamalakarBhatt1907ShriKrishnaMuseumKurukshetra/page/n273/mode/2up?q=%E0%A4%B5%E0%A4%B0%E0%A4%AE%E0%A5%8D&view=theater)

<details><summary>विस्तारः (द्रष्टुं नोद्यम्)</summary>

Mahāmahopādhyāya Pt. Śivadatta in his edition (year 1908) of Nirṇayasindhu (pg. 235), puts a footnote to discuss that for a Dvija woman, her husband being her Guru, he should teach her the Veda of his own śākhā. 
</details>


> 'वैवाहिको विधिः स्त्रीणाम् औपनायनिकः परः' 

इत्युक्तेर् विवाह एवोपनयन-स्थानीयः ।  
अतस् तद्-दिन एव 

> 'पतिरेव गुरुः स्त्रीणाम्'  
> पतिसेवा गुरौ वासो गृहार्थे ऽग्निपारिक्रिया' इति वचनात्  

> 'अहतेन वसनेन पतिः परिदध्यात्  
> या अकृन्तन्न् इत्य् एतयर्चा,  
> परिधत्त धत्त वाससेति च प्रावृत्तां  
> यज्ञोपवीतिनीम् अभ्युदानयन् जपेत्  
‘सोमो ददद् गन्धर्वाये'ति 

इति गोभिल-गृह्यतः यज्ञोपवीत-धारणं,  
वसिष्ठ-स्मृताव् एकविंशेऽध्याये तत्-तत्-प्रायश्चित्तार्थं स्त्रीणाम् अपि गायत्री-जप-होम-विधानस्यान्यथानुपपत्त्या  
गायत्र्य्-अङ्गीकारं पतिर् एव कारयेत् ।  

> पुराकल्पे तु नारीणां मौञ्जीबन्धनमिष्यते ।  
> अध्यापनं च वेदानां सावित्र्या वचनं तथा ॥ 

इति वचनेनापि णिज्-अर्थ-भूत-प्रयोजकत्वस्यास्मिन् कल्पे निषेधेऽपि  
धात्व्-अर्थ-व्यापाराश्रयत्व-रूप-प्रयोज्यत्वस्यानिषेधात् ।  
ततश्च यथावकाशं पतिर् एव स्व-शाखा-वेदं पाठयेत् ।  

अत एव 'जातेर् अस्त्रीविषयात्'– इति सूत्रभाष्ये  
जाति-लक्षण-कथनावसरे कथितस्य  
'अपत्य-प्रत्ययान्तः शाखाध्येतृ-वाची च जाति-वाचकः' इत्य्-अर्थकस्य  
‘गोत्रं च चरणैः सह' इति वार्तिकस्य  
कठी बह्वृची अध्वर्युः इत्य् उदाहरणानि वेदाध्ययनम् अन्तराऽनुपपन्नानि संगच्छन्ते ।  

अत एव तत्-तद्-यागेष्व् अपि यजमान-पत्न्यास् तत्-तन्-मन्त्र-पाठः ।  
याज्ञे कर्मण्य् अप-शब्द-भाषणस्य निषिद्धत्वेन  
संस्कृतेनैव यज्ञ-गतैर् वक्तव्यतया  
तत्-तद्-उक्तेतिकर्तव्यता-ज्ञानस्य व्याकरणाध्यायनम् अन्तरा ऽनुपपन्नत्वेन  
व्याकरणम् अप्य् अध्यापयेत् ।  

> नामधेयस्य ये केचिद्  
> अभिवादं न जानते ।  
> तान् "प्राज्ञो ऽहम्" इति ब्रूयात्  
> स्त्रियः सर्वास् तथैव च । 

इति मनूक्तौ संस्कृताज्ञातृत्वेनैव सिद्धौ  
'स्त्रियः सर्वाः' इति विध्यन्तरस्यानुपपत्त्या  
संस्कृतज्ञा अप्याचार्य-पत्नीर् अपि  
तथैव ब्रूयाद् इति मेधातिथि-व्याख्यानम् एव वरम् ।