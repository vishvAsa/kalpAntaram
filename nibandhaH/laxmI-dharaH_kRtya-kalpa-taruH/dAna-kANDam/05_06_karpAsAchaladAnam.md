+++
title = "०५ ०६ कर्पासाचलदानम्"

+++
अथ कर्पासाचलदानम् 

तत्र मत्स्यपुराणे

५.६.१ अथातः संप्रवक्ष्यामि कर्पासाचलम् उत्तमम् ।  
यत्प्रदानान् नरः श्रीमान् प्राप्नोति परमं पदम् ॥ [म्प् ८८.१]

५.६.२ कर्पासपर्वतस् तद्वद् विंशद्भारैर् इहोत्तमः ।  
दशभिर् मध्यमः प्रोक्तः कनिष्ठः पञ्चभिः स्मृतः ॥ [म्प् ८८.२, हेम् ३७६]

५.६.३ भारेणाल्पधनो दद्याद् वित्तशाठ्यविवर्जितः ॥ [म्प् ८८.२, हेम् ३७६]  
५.६.४ धान्यपर्वतवत् सर्वम् आसाद्य मुनिपुंगव ।  
प्रभातायां तु शर्वर्यां दद्याद् इदम् उदीरयन् ॥ [म्प् ८८.३, हेम् ३७६]

५.६.५ त्वम् एवावरणं यस्माल् लोकानाम् इह सर्वदा ।  
कर्पासाद्रे नमस् तुभ्यम् अघौघध्वंसनो भव ॥ [म्प् ८८.४, हेम् ३७६]

५.६.६ इति कर्पासशैलं यो दद्यात् पर्वतसंनिधौ ।  
रुद्रलोके वसेत् कल्पं ततो राजा भवेद् इह ॥ [म्प् ८८.५, हेम् ३७६]

इति कर्पासपर्वतदानम् ॥
