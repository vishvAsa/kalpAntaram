+++
title = "०४ ०२ हिरण्यगर्भदानम्"

+++
अथ हिरण्यगर्भदानम् 

तत्र मत्स्यपुराणे

४.२.१ अथातः संप्रवक्ष्यामि महादानम् अनुत्तमम् ।  
नाम्ना हिरण्यगर्भाख्यं महापातकनाशनम् ॥ [म्प् २७५.१, हेम् २१८]

४.२.२ पुण्यं दिनम् अथासाद्य तुलापुरुषदानवत् ।  
ऋत्विङ्मण्डपसंभारभूषणाछादनादिकम् ।

कुर्याद् उपोषितस् तद्वल् लोकेशावाहनं पुनः ॥ [म्प् २७५.२–३, हेम् २१८]

४.२.३ पुण्याहवाचनं कृत्वा तद्वत् कृत्वाधिवासनम् ।  
ब्राह्मणैर् आनयेत् कुण्डं तपनीयमयं शुभम् ॥ [म्प् २७५.३–४, हेम् २१९]

४.२.४ द्वासप्तत्यङ्गुलोच्छ्रायं हेमपङ्कजगर्भवत् ।  
त्रिभागहीनविस्तारं प्रशस्तमुरजाकृति ॥ [म्प् २७५.४–५, हेम् २१९]

४.२.५ दशान्त्राणि सरत्नानि दात्रं सूचीं तथैव च ।  
हेमनालं सपिटकं बहिर् आदित्यसंयुतम् ॥ [म्प् २७५.५–६, हेम् २१९]

तपनीयमयं सुवर्णमयम् । त्रिभागहीनविस्तारम् अष्टाचत्वारिंशदङ्गुल-विस्तारम् । बहिर् आदित्यसंयुतं हेमकुण्डाद् बहिर् आदित्यसंयुतम् । एतत् सर्वं पार्श्वतः स्थापयेद् इत्य् अर्थः ।

४.२.६ तथैवावरणं नाभेर् उपवीतं च काञ्चनम् ।  
पार्श्वयोः स्थापयेत् तद्वद् धेमदण्डं कमण्डलुम् ॥ [म्प् २७५.६–७, हेम् २१९]

४.२.७ पद्माकारं पिधानं स्यात् समन्ताद् अङ्गुलाधिकम् ॥ [म्प् २७५.७, हेम् २२०]  
४.२.८ मुक्तावलीसमोपेतं पद्मरागदलान्वितम् ।  
तिलद्रोणोपरि गतं वेदीमध्ये ततो ऽर्चयेत् ॥ [म्प् २७५.८, हेम् २२०]

द्रोणो धान्यपर्वते वक्ष्यमानः ।

४.२.९ ततो मङ्गलशब्देन ब्रह्मघोषरवेण च ।  
सर्वौषध्युदकस्नानस्नापितो वेदपुंगवैः ॥ [म्प् २७५.९, हेम् २२०]

४.२.१० शुक्लमाल्याम्बरधरः सर्वाभरणभूषितः ।  
इमम् उच्चारयेन् मन्त्रं गृहीतकुसुमाञ्जलिः ॥ [म्प् २७५.१०, हेम् २२०]

४.२.११ नमो हिरण्यगर्भाय हिरण्यकवचाय च ।  
सप्तलोकसुराध्यक्ष जगद्धात्रे नमो नमः ॥ [म्प् २७५.११, हेम् २२०]

४.२.१२ भूर्लोकप्रमुखा लोकास् तव गर्भे व्यवस्थिताः ।  
ब्रह्मादयस् तथा देवा नमस् ते विश्वधारिणे ॥ [म्प् २७५.१२, हेम् २२०–२१]

४.२.१३ नमस् ते भुवनाधार नमस् ते भुवनाश्रय ।  
नमो हिरण्यगर्भाय गर्भो यस्य पितामहः ॥ [म्प् २७५.१३, हेम् २२१]

४.२.१४ यतस् त्वम् एव भूतात्मा भूते भूते व्यवस्थितः ।  
तस्मान् माम् उद्धराशेषदुःखसंसारसागरात् ॥ [म्प् २७५.१४]

४.२.१५ एवम् आमन्त्र्य तन्मध्यम् आविश्यास्त उदङ्मुखः ॥ [म्प् २७५.१५, हेम् २२१]  
४.२.१६ मुष्टिभ्यां परिसंगृह्य धर्मराजचतुर्मुखौ ।  
जानुमध्ये शिरः कृत्वा तिष्ठेद् उच्छ्वासपञ्चकम् ॥ [म्प् २७५.१५–१६, हेम् २२१]

४.२.१७ गर्भाधानं पुंसवनं सीमन्तोन्नयनं तथा ।  
कुर्युर् हिरण्यगर्भस्य ततस् ते द्विजपुंगवाः ॥ [म्प् २७५.१६–१७, हेम् २२१]

४.२.१८ गीतमङ्गलघोषेण गुरुर् उत्थापयेत् ततः ।  
जातकर्मादिकाः कुर्युः क्रियाः षोडश चापराः ॥ [म्प् २७५.१७–१८, हेम् २२१]

४.२.१९ सूच्यादिकं च गुरवे दत्त्वा मन्त्रम् इमं जपेत् ॥ [म्प् २७५.१८, हेम् २२१]  
४.२.२० नमो हिरण्यगर्भाय विश्वगर्भाय वै नमः ।  
चराचरस्य जगतो गृहभूताय वै नमः ॥ [म्प् २७५.१९, हेम् २२१–२२]

४.२.२१ मात्राहं जनितः पूर्वं मर्त्यधर्मा नरोत्तमः ।  
त्वद्गर्भसंभवो देव दिव्यदेहो भवाम्य् अहम् ॥ [म्प् २७५.२०, हेम् २२२]

४.२.२२ चतुर्भिः कलशैर् भूयस् ततस् ते द्विजपुंगवाः ।  
स्नानं कुर्युः प्रसन्नाङ्गाः सर्वाभरणभूषिताः ॥ [म्प् २७५.२१, हेम् २२२]

इस्नानं कुर्युर् यजमानस्येति शेषः ।

४.२.२३ देवस्य त्वेति मन्त्रेण स्थितस्य कनकासने ॥ [म्प् २७५.२२, हेम् २२२]  
४.२.२४ अद्य जातस्य ते ऽङ्गानि अभिषेक्ष्यामहे वयम् ।  
दिव्येनानेन वपुषा चिरं जीव सुखी भव ॥ [म्प् २७५.२२–२३, हेम् २२२]

४.२.२५ ततो हिरण्यगर्भं तं तेभ्यो दद्याद् विचक्षणः ।  
ते पूज्याः सर्वभावेन बहवो वा तदाज्ञया ॥ [म्प् २७५.२३–२४, हेम् २२२]

४.२.२६ तत्रोपकरणं सर्वं गुरवे विनिवेदयेत् ।  
पादुकोपानहच्छत्त्रचामरासनभाजनम् ।

ग्रामं च विषयं वापि यद् अन्यद् अपि तद् भवेत् ॥ [म्प् २७५.२४–२५, हेम् २२२]

विषयो ग्रामसमूहः । अन्यद् रत्नादि ।

४.२.२७ अनेन विधिना यस् तु पुण्ये ऽह्नि विनिवेदयेत् ।  
हिरण्यगर्भदानं स ब्रह्मलोके महीयते ॥ [म्प् २७५.२६, हेम् २२५]

४.२.२८ पुरेषु लोकपालानां प्रतिमन्वन्तरं वसेत् ।  
कल्पकोटिशतं यावद् ब्रह्मलोके महीयते ॥ [म्प् २७५.२७, हेम् २२५]

४.२.२९ कलिकलुषविमुक्तः पूजितः सिद्धसाध्यैर्  
अमरचमरमालावीज्यमानो ऽप्सरोभिः ।

पितृशतम् अथ बन्धून् पुत्रपौत्रप्रपौत्रान्

अपि नरकनिमग्नांस् तारयेद् एक एव ॥ [म्प् २७५.२८, हेम् २२५]

४.२.३० इति पठति य इत्थं यः शृणोतीह सम्यक्  
मधुपुररिपुलोके पूज्यते सो ऽपि सिद्धैः ।

मतिम् अपि च जनानां यो ददाति प्रियार्थं

विबुधपतिजनानां नायकः स्याद् अमोघम् ॥ [म्प् २७५.२९, हेम् २२५]

इति हिरण्यगर्भदानम् ॥
