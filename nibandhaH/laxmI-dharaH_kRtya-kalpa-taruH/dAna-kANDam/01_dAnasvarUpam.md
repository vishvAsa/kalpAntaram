+++
title = "०१ दानस्वरूपम्"

+++
अथ दानस्वरूपम्

तत्र देवलः

अथातो दानविधिं व्याख्यास्यामः ।

१.१ अर्थानाम् उदिते पात्रे श्रद्धया प्रतिपादनम् ।  
दानम् इत्य् अभिनिर्दिष्टं व्याख्यानं तस्य वक्ष्यते ॥ [हेम् १३]

उदिते शास्त्रप्रतिपादिते ।

१.२ द्विहेतु षडधिष्ठानं षडङ्गं षड्विपाकयुक् ।  
चतुःप्रकारं त्रिविधं त्रिनाशं दानम् उच्यते ॥ [हेम् १३]

१.३ नाल्पत्वं वा बहुत्वं वा दानस्याभ्युदयावहम् ।  
श्रद्धा शक्तिश् च दानानां वृद्धिक्षयकरे हि ते ॥ [हेम् १३]

१.४ धर्मम् अर्थं च कामं च व्रीडाहर्षभयानि च ।  
अधिष्ठानानि दानानां षड् एतानि प्रचक्षते ॥ [हेम् १३]

१.५ पात्रेभ्यो दीयते नित्यम् अनपेक्ष्य प्रयोजनम् ।  
केवलं त्यागबुद्ध्या यद् धर्मदानं तद् उच्यते ॥ [हेम् १४]

१.६ प्रयोजनम् अपेक्ष्यैव प्रसङ्गाद् यत् प्रदीयते ।  
तद् अर्थदानम् इत्य् आहुर् ऐहिकं फलहेतुकम् ॥ [हेम् १४]

१.७ स्त्रीपानमृगयाक्षाणां प्रसङ्गाद् यत् प्रदीयते ।  
अनर्हेषु च रागेण कामदानं तद् उच्यते ॥ [हेम् १४]

१.८ संसदि व्रीडयाश्रुत्य चार्थो ऽर्थिभ्यः प्रयाचितः ।  
प्रदीयते चेत् तद् दानं व्रीडादानम् इति स्मृतम् ॥ [हेम् १४]

१.९ दृष्ट्वा प्रियाणि श्रुत्वा वा हर्षवद् यत् प्रदीयते ।  
हर्षदानम् इति प्राहुर् दानं तद् धर्मचिन्तकाः ॥ [हेम् १४]

१.१० आक्रोशानर्थहिंस्राणां प्रतीकाराय यद् भयात् ।  
दीयते अपकर्तृभ्यो भयदानं तद् उच्यते ॥ [हेम् १४]

१.११ दाता प्रतिग्रहीता च श्रद्धा देयं च धर्मयुक् ।  
देशकालौ च दानानाम् अङ्गान्य् एतानि षड् विदुः ॥ [हेम् १४]

१.१२ अपापरोगी धर्मात्मा दित्सुर् अव्यसनः शुचिः ।  
अनिन्द्याजीवकर्मा च षड्भिर् दाता प्रशस्यते ॥ [हेम् १४]

१.१३ त्रिशुक्लः कृशवृत्तिश् च घृणालुः सकलेन्द्रियः ।  
विमुक्तो योनिदोषेभ्यो ब्राह्मणः पात्रम् उच्यते ॥ [हेम् १४]

१.१४ सौमुख्याद्यभिसंप्रीतिर् अर्थिनां दर्शने सदा ।  
सत्कृतिश् चानसूया च तदा श्रद्धेति कीर्त्यते ॥ [हेम् १५]

१.१५ अपराबाधम् अक्लेशं स्वयत्नेनार्जितं धनम् ।  
स्वल्पं वा विपुलं वापि देयम् इत्य् अभिधीयते ॥ [हेम् १५]

१.१६ यत्र यद् दुर्लभं द्रव्यं यस्मिन् काले ऽपि वा पुनः ।  
दानार्हौ देशकालौ तौ स्यातां श्रेष्ठौ न चान्यथा ॥ [हेम् १५]

१.१७ अवस्थादेशकालानां पात्रदात्रोश् च संपदाम् ।  
हीनं चापि भवेच् छ्रेष्ठं श्रेष्ठं वाप्य् अन्यथा भवेत् ॥ [हेम् १५]

१.१८ दुष्फलं निष्फलं हीनं तुल्यं विपुलम् अक्षयम् ।  
षड्विपाकयुग् उद्दिष्टं षड् एतानि विपाकतः ॥ [हेम् १५]

१.१९ नास्तिकस्तेनहिंस्रेभ्यो जाराय पतिताय च ।  
पिशुनभ्रूणहन्तृभ्यां प्रदत्तं दुष्फलं भवेत् ॥ [हेम् १५]

१.२० महद् अप्य् अफलं दानं श्रद्धया परिवर्जितम् ।  
परबाधाकरं दानं परम् अप्य् ऊनतां व्रजेत् ॥ [हेम् १५]

१.२१ यथोक्तम् अपि यद् दत्तं चित्तेन कलुषेण तु ।  
तत् तु संकल्पदोषेण दानं तुल्यफलं भवेत् ॥ [हेम् १५]

१.२२ युक्ताङ्गैः सकलैः षड्भिर् दानं स्याद् विपुलोदयम् ।  
अनुक्रोशवशाद् दत्तं दानम् अक्षयतां व्रजेत् ॥ [हेम् १५–१६]

१.२३ ध्रुवम् आजस्रिकं काम्यं नैमित्तिकम् इति क्रमात् ।  
वैदिको दानमार्गो ऽयं चतुर्धा वर्ण्यते द्विजैः ॥ [हेम् १६]

१.२४ प्रपारामतडागादि सर्वकालफलं ध्रुवम् ।  
तद् आजस्रिकम् इत्य् आहुर् दीयते यद् दिने दिने ॥ [हेम् १६]

१.२५ अपत्यविजयैश्वर्यस्त्रीबालार्थं यद् इज्यते ।  
इज्यासंज्ञं तु तद् दानं काम्यम् इत्य् अभिधीयते ॥ [हेम् १६]

१.२६ कालापेक्षं क्रियापेक्षम् अर्थापेक्षम् इति स्मृतौ ।  
त्रिधा नैमित्तिकं प्रोक्तं सहोमं होमवर्जितम् ॥ [हेम् १६]

१.२७ नवोत्तमानि चत्वारि मध्यमानि विधानतः ।  
अधमानि तु शेषाणि त्रिविधत्वम् इदं विदुः ॥ [हेम् १६]

१.२८ अन्नं दधि मधु त्राणं गोभूरुक्माश्वहस्तिनः ।  
दानान्य् उत्तमदानानि उत्तमद्रव्यदानतः ॥ [हेम् १६]

१.२९ विद्याद् आछादनावासपरिभोगौषधानि च ।  
दानानि मध्यमानीति मध्यमद्रव्यदानतः ॥ [हेम् १६]

१.३० उपानत्प्रेङ्खयानानि छत्त्रपात्रासनानि च ।  
दीपकाष्ठफलादीनि चरमं बहुवार्षिकम् ॥ [हेम् १६]

१.३१ बहुत्वाद् अर्थजातीनां संख्या शेषेषु नेष्यते ।  
अधमान्य् अवशिष्टानि सर्वदानान्य् अतो विदुः ॥ [हेम् १६]

१.३२ इष्टं दत्तम् अधीतं वा विनश्यत्य् अनुकीर्तनात् ।  
श्लाघानुशोचनाभ्यां च भग्नतेजो विपद्यते ॥ [हेम् १७]

१.३३ तस्माद् आत्मकृतं पुण्यं न वृथा परिकीर्तयेत् ।  
भुक्तवान् इति तं प्राहुस् तम् एव कृतवादिनः ॥ [हेम् १७]

१.३४ एवं सर्वगुणोपेतम् उक्तदोषैर् विवर्जितम् ।  
कामधुग्धेनुवद् दानं फलत्य् आत्मेप्सितं फलम् ॥

१.३५ इह कीर्तिं वदान्याख्यां स्फीतान् भोगान् त्रिपिष्टपे ।  
दानं श्रद्धां तृतीये ऽपि जन्मनि प्रसवोत्तमे ॥ [हेम् ८]

१.३६ सर्वेषाम् अपि दानानाम् अन्नदानम् अनुत्तमम् ।  
को ऽन्यो ऽस्ति प्राणदाद् अस्माद् विशिष्टो ह्य् अन्नदात् परः ॥

१.३७ अन्यायाधिगतां दत्त्वा सकलां पृथिवीम् अपि ।  
श्रद्धावर्जम् अपात्राय न कांचिद् भूतिम् आप्नुयात् ॥ [हेम् ४९]

१.३८ प्रदाय शाकमुष्टिं वा श्रद्धाशक्तिसमुद्यताम् ।  
महते पात्रभूताय सर्वाभ्युदयम् आप्नुयात् ॥ [हेम् ८५]

द्विहेतु वक्ष्यमाणश्रद्धाशक्तिरूपहेतुभेदेन । अधिष्ठानानि आश्रया निमित्तत्वेन । देयं द्रव्यम् । धर्मयुग् धर्मयुक्तं न्यायार्जितम् इत्य् अर्थः । पापरोगाः राजयक्ष्मादयः । विसकलेन्द्रियः अविकलेन्द्रियः । दुष्फलं विपरीत-फलम् । परं श्रेष्ठम् । अनुक्रोशो दया । परिभोगः परिभोगसाधनं खट्वासनादि । बहुवार्षिकं बहूनि वर्षाणि प्राप्तं पुरातनम् इति यावत् । एतेनोत्तमम् अपि हस्त्यश्वादि जीर्णतां प्राप्तम् अधमं भवति । श्लाघा प्रशंसा । व्वृथा रक्षादिप्रयोजनव्यतिरेकेण । प्रसवोत्तमे प्रसूयते ऽस्मिन्न् इति प्रसवः कुलं तस्मिन्न् उत्तमे ।

मनुः

१.३९ श्रद्धयेष्टं च पूर्तं च नित्यं कुर्यात् प्रयत्नतः ।  
श्रद्धाकृते ह्य् अक्षये ते भवतः स्वागतैर् धनैः ॥ [म्ध् ४.२२६, हेम् ८६]

१.४० दानधर्मं निषेवेत नित्यम् ऐष्टिकपौर्तिकम् ।  
परितुष्टेन भावेन पात्रम् आसाद्य शक्तितः ॥ [म्ध् ४.२२७, हेम् ७]

१.४१ यत् किंचिद् अपि दातव्यं याचितेनानसूयया ।  
उत्पत्स्यते हि तत् पात्रं यत् तारयति सर्वतः ॥ [म्ध् ४.२२८, हेम् ७]

स्वागतैः न्यायार्जितैः । ऐष्टिकम् इष्टौ यज्ञे यद् दीयते दक्षिणादि तद् ऐष्टिकम् । बहिर्वेदि यद् दानं तत् पौर्तिकम् इति मेधातिथिः ।

याज्ञवल्क्यः

१.४२ गोभूतिलहिरण्यादि पात्रे दातव्यम् अर्चितम् ।  
नापात्रे विदुषा किंचिद् आत्मनः श्रेय इच्छता ॥ [य्ध् १.२०१]

१.४३ दातव्यं प्रत्यहं पात्रे निमित्तेषु विशेषतः ।  
याचितेनापि दातव्यं श्रद्धापूतं तु शक्तितः ॥ [य्ध् १.२०३, हेम् ८]

मनुः

१.४४ येन येन हि भावेन यद् यद् दानं प्रयच्छति ।  
तेन तेन हि भावेन प्राप्नोति प्रतिपूजितः ॥ [म्ध् ४.२३४, हेम् १७]

येन येन हि भावेन राजसतामसादिना ।

महाभारते

१.४५ दातव्यम् इति यद् दानं दीयते ऽनुपकारिणे ।  
देशे काले च पात्रे च तद् दानं सात्त्विकं स्मृतम् ॥ [म्भ् ६.३९.२०, हेम् १७]

१.४६ यत् तु प्रत्युपकारार्थं फलम् उद्दिश्य वा पुनः ।  
दीयते च परिक्लिष्टं तद् दानं राजसं स्मृतम् ॥ [म्भ् ६.३९.२१, हेम् १७]

१.४७ अदेशकाले यद् दानम् अपात्रेभ्यश् च दीयते ।  
असत्कृतम् अवज्ञातं तत् तामसम् उदाहृतम् ॥ [म्भ् ६.३९.२२, हेम् १८]

याज्ञवल्क्यः

१.४८ देयं प्रतिश्रुतं चैव दत्त्वा नापहरेत् पुनः । [य्ध् २.१७६, हेम् ४६]  
यमः

१.४९ यच् च वाचा प्रतिश्रुत्य कर्मणा नोपपादितम् ।  
तद् धनम् ऋणसंयुक्तम् इह लोके परत्र च ॥ [हेम् ४६]

१.५० सप्त जातान् नरो हन्याद् वर्तमानांस् तु सप्त च ।  
अतिक्रान्तान् सप्त हन्याद् अप्रयच्छन् प्रतिश्रुतम् ॥ [हेम् ४६]

१.५१ प्रतिश्रुताप्रदानेन दत्तस्य हरणेन च ।  
जन्मप्रभृति यत् पुण्यं तत् पुण्यं विप्रणश्यति ॥ [हेम् ४६]

तथा

१.५२ आशां कृत्वा ह्य् अदातारं दानकाले निषेधकम् ।  
दत्त्वा संतापको यस् तु तम् आहुर् ब्रह्मघातकम् ॥ [हेम् ९०]

महाभरते

१.५३ ब्राह्मणं स्वयम् आहूय भिक्षार्थे कृशवृत्तिनम् ।  
ब्रूयान् नास्तीति यः पश्चात् तं विद्याद् ब्रह्मघातकम् ॥ [म्भ् १३.२५.५, हेम् ४६]

तथा

१.५४ संश्रुत्य यो न दित्सेत याचित्वा यश् च नेच्छति ।  
उभाव् अनृतिकाव् एतौ मृषा पापम् अवाप्नुतः ॥ [म्भ् १२.१९२.७२, हेम् ४६]

गौतमः

१.५५ प्रतिश्रुत्याप्य् अधर्मसंयुक्ताय न दद्यात् । [ग्ध् ५.२३, हेम् ४७]  
नारदः

१.५६ ब्राह्मणस्य च यद् देयं सान्वयस्य च नास्ति सः ।  
सकुल्ये तस्य निनयेत् तदभावे ऽस्य बन्धुषु ॥ [न्स्म् १.९९, हेम् ४६]

१.५७ यदा तु न सकुल्यः स्यान् न च संबन्धिबान्धवाः ।  
दद्यात् सजातिशिष्येभ्यस् तदभावे ऽप्सु निक्षिपेत् ॥ [न्स्म् १.१००, हेम् ४७]

यमः

१.५८ यो ऽर्चितं प्रतिगृह्णाति यो ऽर्चयित्वा प्रयच्छति ।  
ताव् उभौ वसतः स्वर्गे विपरीते विपर्ययः ॥ [हेम् १०१]

१.५९ दानं हि बहुमानाद् यो गुणवद्भ्यः प्रयच्छति ।  
स तु प्रेत्य धनं लब्ध्वा पुत्रपौत्रैः सहाश्नुते ॥ [हेम् ८८]

१.६० परं चानुपहत्येह दानं दत्त्वा विचक्षणः ।  
सुखोदयं सुखोदर्कं प्रेत्य वै लभते धनम् ॥ [हेम् ८८–८९]

१.६१ यो ऽसद्भ्यः प्रतिगृह्यापि पुनः सद्भ्यः प्रयच्छति ।  
आत्मानं संक्रमं कृत्वा परांस् तारयते हि सः ॥

१.६२ तस्मात् तुल्यविशिष्टेभ्यो दानं दद्यात् प्रयत्नतः ।  
विद्यातपःसमृद्धा हि तारयन्ति द्विजोत्तमाः ॥

अनुपहत्य पीडाम् अनुत्पाद्य । असद्भ्यो निन्दितेभ्यः । तुल्यो ऽनिन्दितः ।

बृहस्पतिः

१.६३ कृते प्रदीयते गत्वा त्रेतायां दीयते गृहे ।  
द्वापरे प्रार्थयति च कलौ चानुगमान्विते ॥ [हेम् ८९]

१.६४ सर्वत्र गुणवद् दानं श्वपाकादिष्व् अपि स्मृतम् ।  
देशे काले विधानेन पात्रे दत्तं विशेषतः ॥ [हेम् ८८]

१.६५ मन्त्रादिदोषाद् धोमे तु तपसीन्द्रियदोषतः ।  
न्यूनता स्यान् न दाने तु श्रद्धायुक्ते भवेत् क्वचित् ॥ [हेम् ८६]

गुणवत् उत्तमफलम् ।

आपस्तम्बः

१.६६ देशतः कालतः शौचतः संयक् प्रतिग्रहीतृत इति दानानि प्रतिपादयति ।  
[आप्ध् २.१५.१२]

देशतः वाराणस्यादौ । कालतः ग्रहणादौ । शौचतः स्नानादिना ।

दक्षः

१.६७ दानं च विधिवद् देयं काले पात्रे गुणान्विते । [हेम् ८८]  
उदकस्तुतिम् अभिधाय हारीतः

१.६८ तस्माद् अद्भिर् अवोक्ष्य दद्याद् आलभ्य वा । [हेम् ९२]  
अवोक्ष्य प्रोक्षणं कृत्वा । आलभ्य सोदकेन पाणिना स्पृष्ट्वा ।

आपस्तम्बः

१.६९ सर्वाण्य् उदकपूर्वाणि दानानि ।  
१.७० यथाश्रुति विहारे । [आप्ध् २.९.८–९, हेम् ९२]  
विहारे यज्ञे ऽन्वाहार्यदानादौ । यथाश्रुति यावद् एव श्रुतं तावद् एव कुर्यान् नोदकपूर्वकतादिनियम इत्य् अर्थः ।

गौतमः

१.७१ स्वस्तिवाच्य भिक्षादानम् अप्पूर्वं दद्यात् ।  
१.७२ त्रिषु चैवंधर्मेषु । [ग्ध् ५.१८–१९]  
शातातपः

१.७३ अभिगम्य तु यद् दानं यच् च दानम् अयाचितम् ।  
विद्यते सागरस्यान्तस् तस्यान्तो नैव विद्यते ॥ [हेम् ८९]

१.७४ प्रच्छन्नानि च दानानि ज्ञानं च निरहंकृतम् ।  
तपांसि च सुगुप्तानि तेषां फलम् अनन्तकम् ॥ [हेम् ८९]

यमः

१.७५ यतीनां परमो धर्मस् त्व् अनाहारो वनौकसाम् ।  
दानम् एव गृहस्थानां शुश्रूषा ब्रह्मचारिणाम् ।

यतीनां परमो धर्मो यद्योगेनात्मदर्शनम् ॥ [हेम् ६]


