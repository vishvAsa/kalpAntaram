+++
title = "१२ काम्यस्नानानि"

+++
**अथ काम्यस्नानानि**

तत्र पुलस्त्यः ।

> पुष्ये च जन्मनक्षत्रे व्यतीपाते च वैधृतौ ।  
> अमायां च नदीस्नानं पुनात्य् आसप्तमं कुलम् ॥  
> रव्यङ्गारशनेर् वारे स्नानं कुर्वन्ति ये द्विजाः ।  
> व्याधिभिस् ते न पीड्यन्ते मृगैः केसरिणो यथा ॥  
> चैत्रकृष्णचतुर्दश्यां यः स्नायाच् छिवसंनिधौ ।  
> न प्रेतत्वम् अवाप्नोति गङ्गायां च विशेषतः ॥

भविष्यत्पुराणे ।

> शिवलिङ्गसमीपे तु यत् तोयं पुरतः स्थितम् ।  
> शिवगङ्गेति तज्ज्ञेयं तत्र स्नात्वा दिवं व्रजेत् ॥

यमो ऽपि ।

> कार्तिक्यां पुष्करे स्नातः सर्वपापैः प्रमुच्यते ।  
> माघ्यां स्नातः प्रयागे तु मुच्यते सर्वकिल्बिषैः ॥  
> ज्येष्ठमासे सिते पक्षे द्वादश्यां हस्तसंयुते ।  
> दशजन्माघहा गङ्गा तेन पापहरा स्मृता ॥  
> यमुनायां तथा स्नात्वा माघकृष्णचतुर्दशीम् ।  
> वैशाखे शुक्लपक्षे तु तृतीयायां तथैव च ॥  
> गङ्गातोये नरः स्नात्वा मुच्यते सर्वकिल्बिषैः ॥

मार्कण्डेयो ऽपि ।

> गवां कोटिसहस्रस्य सम्यग् दत्तस्य यत् फलम् ।  
> तत् फलं जाह्नवीस्नाने राहुग्रस्ते दिवाकरे ॥

पद्मपुराणे ऽपि ।

> कार्तिके नवमी शुक्ला पितॄणाम् उत्सवाय सा ।  
> तस्यां स्नानं हुतं दत्तम् अनन्तफलदं भवेत् ॥

विष्णुर् अपि ।

> सूर्यग्रहणतुल्या तु शुक्ला माधस्य सप्तमी ।  
> अरुणोदयवेलायां तस्यां स्नानं महाफलम् ॥  
> पुनर्वसुबुधोपेता चैत्रमासे सिताष्टमी ।  
> स्रोतःसु विधिवत् स्नात्वा वाजपेयफलं लभेत् ॥

शातातपो ऽपि ।

> अमावास्या भवे द्वारे यदा भूमिसुतस्य वै ।  
> जाह्नवीस्नानमात्रेण गोसहस्रफलं भवेत् ॥

पुराणे ऽपि ।

> कार्तिकं स्कलं मासं नित्यस्नायी जितेन्द्रियः ।  
> जपन् हविष्यभुक् स्नातः सर्वपापैः प्रमुच्यते ॥  
> तुलामकरमेषेषु प्रातःस्नायी सदा भवेत् ।  
> हविष्यं ब्रह्मचर्यं च महापातकनाशनम् ॥

यमो ऽपि ।

> य इच्छेद् विपुलान् भोगांश् चन्द्रसूर्यग्रहोपमान् ।  
> प्रातःस्नायी भवेन् नित्यं मासौ द्वौ माघफाल्गुनौ ॥

मत्स्यपुराणे ऽपि ।

> आषाढादिचतुर्मासान् प्रातःस्नायी भवेन् नरः ।  
> विप्रेभ्यो भोजनं दत्वा कार्तिक्यां गोप्रदो भवेत् ॥  
> स वैष्णवं पदं याति विष्णुव्रतम् इदं स्मृतम् ॥

वृद्धवासिष्ठो ऽपि ।

> रविसंक्रमणे पुण्ये न स्नायाद् यदि मानवः ।  
> सप्तजन्मसु रोगी स्याद् दुःखभागीह जायते ॥  
> सप्तजन्मातरं (?) रोगैः न विमुक्तः सदा भवेत् ॥

मार्कण्डेयो ऽपि ।

> सर्वकालं तिलैः स्नानं पुण्यं व्यासो ऽब्रविन् मुनिः ।  
> तुष्यत्य् आमलकैर् विष्णुर् एकादश्यां विशेषतः ॥  
> श्रीकामस् तु सदा स्नानं कुर्वीतामलकैर् नरः ।  
> सपतमीं नवमीं चैव पर्वकालं च वर्जयेत् ॥

अत्र ब्रह्माण्डपुराणम् ।

> नित्यं नैमित्तिकं काम्यं त्रिविधं स्नानम् उच्यते ।  
> तर्पणं तु भवेत् तस्य अङ्गत्वेन प्रकीर्तितम् ॥ इति ।

गर्गो ऽपि ।

> कुर्यान् नैमित्तिकस्नानं शीताद्भिः काम्यम् एव च ।  
> नित्यं यादृच्छिकं चैव यथारुचि समाचरेत् ॥ इति ।

**इति स्मृतिचन्द्रिकायां काम्यस्नानानि**
