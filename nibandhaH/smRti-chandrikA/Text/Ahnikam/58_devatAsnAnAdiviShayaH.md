+++
title = "५८ देवतास्नानादिविषयः"

+++
**देवतास्नानादिविषयाणि**

अथान्यान्य् अपि देवतास्नानादिविषयाणि वचनानि कानिचिल् लिख्यन्ते । तत्र विष्णुधर्मे पुलस्त्यः ।

> गवां शतस्य विप्राणां यद् दत्तस्य भवेत् फलम् ।  
> घृतप्रस्थेन तद् विष्णोर् भवेत् स्नानान् न संशयः ॥  
> भूरिद्युम्नेन संप्राप्ता सप्तद्वीपा वसुन्धरा ।  
> घृताढकेन गोविन्दप्रतिमास्नपनात् किल ॥  
> द्वादश्यां पञ्चदश्यां वा गव्येन हविषा हरेः ।  
> स्नापनं दैत्यशार्दूल महापतकनाशनम् ॥  
> अयने चोत्तरे प्रप्ते यः स्नपयति केशवम् ।  
> घृतप्रस्थेन पापं स सकलं वै व्यपोहति ॥  
> कपिलां विप्रमुख्याय ददात्य् अनुदिनं हि यः ।  
> घृतस्नानं हि देवस्य तस्मिन् काले समं हि यते ॥  
> स्नाप्यमानं च पश्यन्ति ये घृतेनोतरायणे ।  
> ते यान्ति विष्णुसालोक्यं सर्वपापविवर्जिताः ॥  
> दध्यादीनां विकाराणां क्षीरतः संभवो यथा ।  
> तथैवाशेषकामानां क्षीरस्नापनतो हरेः ॥

नृसिंहपुराणे ऽपि ।

> स्नाप्य दध्ना सकृद् विष्णुं निर्मलं प्रियदर्शनम् ।  
> विष्णुलोकम् अवाप्नोति सेव्यमानः सुरोत्तमैः ॥

यमो ऽपि ।

> देवमाल्यापनयनं देवागारसमूहनम् ।  
> स्नापनं सर्वदेवानां गोप्रदानसमं स्मृतम् ॥

नृसिंहपुराणे ।

> कुङ्कुमागरुश्रीखण्डकर्दमैर् अच्युताकृतिम् ।  
> आलिप्य भक्त्या राजेन्द्र कल्पकोटिं वसेद् दिवि ॥

शङ्खो ऽपि -  "चन्दनकुङ्कुममृगनाभिभिर् जातीफलवर्जम् अनुलेपनं समादध्यात्" इति । एतेषां संभव इति शेषः । पद्मपुराणे ऽपि ।

> गन्धेभ्यश् चन्दनं पुण्यं चन्दनाद् अगरुर् वरः ।  
> कृष्णागरुस् ततः श्रेष्ठः कुङ्कुमं तु ततो वरम् ॥

नृसिंहपुराणे ऽपि ।

> अपर्युषितनिच्छिद्रैर् अस्पृष्टैश् चापि जन्तुभिः ।  
> आत्मारामोद्भवैर् वापि पुष्पैः संपूजयेद् धरिम् ॥  
> दश दत्वा सुवर्णानि यत् फलं लभते नरः ।  
> तत् फलं लभते निष्णोर् द्रोणपुष्पप्रदानतः ॥  
> दोणपुष्पसहस्रेभ्यः खादिरं पुष्पम् उत्तमम् ।  
> खादिरात् पुष्पसाहस्राच् छमीपत्रं विशिष्यते ॥  
> शमीपत्रसहस्राद् धि बिल्वपत्रं विशिष्यते ।  
> बिल्वपत्रसहस्राद् धि बकुलं पुष्पम् उत्तमम् ॥  
> बकुलात् पुष्पसाहस्रान् नद्यावर्तं विशिष्यते ।  
> नन्द्यावर्तसहस्राद् धि करवीरं विशिष्यते ॥  
> करवीरसहस्रेभ्यः पालाशं पुष्पम् उत्तमम् ।  
> पालाशपुष्पसाहस्रात् कुशपुष्पं विशिष्यते ॥  
> कुशपुष्पसहस्राद् धि वनमाला विशिष्यते ।  
> वनमालासहस्राद् धि चम्पकं पुष्पम् उत्तमम् ॥  
> चम्पकात् पुष्पसाहस्राद् अशोकं पुष्पम् उत्तमम् ।  
> अशोकपुष्पसाहस्रात् सेवन्तीपुष्पम् उत्तमम् ¦।  
> सेवन्तीपुष्पसाहस्राद् गोर्जटापुष्पम् उत्तमम् ।  
> गोर्जटापुष्पसाहस्रान् मालतीपुष्पम् उत्तमम् ॥  
> मालतीपुष्पसाहस्रात् संध्यारक्तम् अनुत्तमम् ।  
> संध्यारक्तसहस्राद् धि कुन्दपुष्पं विशिष्यते ॥  
> कुन्दपुष्पसहस्राद् धि मल्लिकापुष्पम् उत्तमम् ।  
> मल्लिकापुष्पसाहस्राज् जातीपुष्पं विशिष्यते ॥  
> जातीपुष्पसहस्रेण यो मालां संप्रयच्छति ।  
> विष्णवे विधिवद् भक्त्या तस्य पुण्यफलं शृणु ॥  
> कल्पकोटिसहस्राणि कल्पकोटिशतानि च ।  
> वसेद् विष्णुपुरे श्रीमान् विष्णुतुल्यपराक्रमः ॥

विष्णुरहस्ये ऽपि ।

> वर्णानां तु यथा विप्रः तीर्थानां जाह्नवी यथा ।  
> सुराणां च यथा विष्णुः पुष्पाणां मालती तथा ॥  
> मालत्यानुदिनं देवं यो ऽर्चयेद् गरुडध्वजम् ।  
> जन्ममृत्युजरारोगैर् मुक्तो ऽसौ मुक्तिम् आप्नुयात् ॥  
> दत्तमात्रं हरेः पुष्पं निर्माल्यं भवति क्षणात् ।  
> उपभुङ्क्ते त्व् अहोरात्रं मालत्याः कुसुमं हरिः ॥  
> सुगन्धैर् मल्लिकापुष्पैर् अर्चयित्वाच्युतं नरः ।  
> सर्वपापविनिर्मुक्तो विष्णुलोके महीयते ॥  
> यो ऽर्चयेत् पाटलीपुष्पैः सर्वपापहरं हरिम् ।  
> स पुण्यात्मा परं स्थानं वैष्णवं व्रजते ऽमलम् ॥  
> सितरक्तैर् महापुण्यैः कुसुमैः करवीरजैः ।  
> अर्चयित्वाच्युतं याति यत्रास्ते गरुडध्वजः ॥  
> गन्धाढ्यैर् विमलै रम्यैः कुसुमैः कुब्जकोद्भवैः ।  
> भक्त्याभ्यर्च्य हृषीकेशं श्वेतद्वीपं व्रजेन् नरः ॥  
> शुभ्रशुद्धैर् महागन्धैः कुसुमैः पङ्कजोद्भवैः ।  
> अधोक्षजं समभ्यर्च्य नरो याति हरेः पदम् ॥  
> अर्चयित्वा हृषीकेशं कुसुमैः केतकोद्भवैः ।  
> पुण्यं तद्भवनं याति केशवस्य निरामयम् ॥  
> अभ्यर्च्य कुन्दकुसुमैः केशवं कल्मषापहम् ।  
> प्रयाति भवनं विष्णोर् वन्दितं मुनिचारणैः ॥  
> आढरूपिकपुष्पैर् यः पूजयेज् जगतां पतिम् ।  
> स पुण्यवान् नरो याति विष्णोस् तत् परं पदम् ॥  
> अशोककुसुमै रम्यैर् जन्मशोकभयापहम् ।  
> पूजयित्वाच्युतं देवं याति विष्णुम् अनामयम् ॥  
> तिलकस्योज्ज्वलैः पुष्पैः संपूज्य मधुसूदनम् ।  
> धूतपापो निरातङ्कः कृष्णस्यानुचरो भवेत् ॥  
> नीपार्जुनकदम्बैश् च वकुलैश् च सुगन्धिभिः ।  
> अभ्यर्च्य केशवं पुष्पैः पुण्यकृद् विष्णुलोकभाक् ॥  
> अगस्त्याम्बुमयैः पुष्पैः किंशुकैः सुमनोहरैः ।  
> समभ्यर्च्य हृषीकेशं जन्मदुःखाद् विमुच्यते ॥  
> शतदूर्वामयैः पुष्पैस् तथा काशकुशोद्भवैः ।  
> भूधरं समलंकृत्य विष्णुलोकं व्रजेन् नरः ॥  
> मारुतं केतकं पुष्पं तथा दामनकं पुनः ।  
> उत्तमां तु हरेः प्रीतिं करोति शतवार्षिकीम् ॥  
> पुरोपवनजैः पुष्पैर् अलंकृत्य जनार्दनम् ।  
> यत् फलं प्राप्यते पुंभिर् आरण्यैस् त्रिगुणं ततः ॥  
> भक्त्या दत्तं फलं पुष्पं पत्रं दूर्वाङ्कुरं जलम् ।  
> अचिरात् प्रतिगृह्णाति भक्तिग्राह्यो हि केशवः ॥

विष्णुधर्मेष्व् अपि ।

> भक्त्या दूर्वाङ्कुरैः पुम्भिः पूजितः परमेश्वरः ।  
> हरिर् ददाति हि फलं सर्वयज्ञैः सुदुर्लभम् ॥

विष्णुरहस्ये पि ।

> सकृद् अभ्यर्च्य गोविन्दं बिल्वपत्रेण मानवः ।  
> मुक्तिभागी निरातङ्कः कृष्णस्यानुचरो भवेत् ॥  
> ये ऽर्चयन्ति शमीपत्रैः प्रमादेनापि केशवम् ।  
> ते प्रसन्ने हृषीकेशे नरा यान्ति परां गतिम् ॥  
> हरिं भृङ्गारजेनापि ये ऽर्चयन्ति सुरेश्वरम् ।  
> ते ऽपि मुक्ता जरारोगैर् नरा यान्ति हरेः पदम् ॥  
> ये ऽर्चयन्ति तम् आलस्य पत्रैः पापहरं हरिम् ।  
> धूतपाप्माच्युतावासं प्रयाति सुकृती नरः ॥  
> तुलसी कृष्णगौरा स्यात् तयाभ्यर्च्य जनार्दनम् ।  
> नरो याति तनुं त्यक्त्वा वैष्णवीं शाश्वतीं गतिम् ॥

पद्मपुराणे ऽपि ।

> सुगन्धतुलसीपत्रैः प्रतिमायाः समन्ततः ।  
> निच्छिद्रम् आस्तरेद् यस् तु सो ऽनन्तं फलम् आप्नुयात् ॥  
> पुष्पजातिषु सर्वासु सौवर्णं पुष्पम् उत्तमम् ।  
> तृटिमात्रप्रदानात् तु शक्रार्धासनम् आप्नुयात् ॥

तृटिमात्रम् अणुमात्रम् । विष्णुरहस्ये ऽपि ।

> स्वर्णे लक्षाधिकं पुण्यं माला कोटिगुणाधिका ।  
> दत्ता भवति कृष्णाय नरैर् भक्तिसमन्वितैः ॥  
> एवं शुभैः सदा पुष्पैः पूजनीयो जनार्दनः ।  
> निषिद्धैर् दुःखदैर् देवं नार्चयेत कथंचन ॥ इति ।

निषिद्धान्य् अपि तत्रैव दर्शितानि ।

> न शुष्कैः पूजयेद् देवं कुसुमैर् न महीं गतैः ।  
> न विशीर्णदलैः सिष्टैर् नाशुभैर् नाविकासिभिः ॥  
> पूतिगन्धोग्रगन्धानि आम्लगन्धानि वर्जयेत् ॥

पद्मपुराणे ऽपि ।

> कीटकेशापविद्धानि शीर्णपर्युषितानि च ।  
> भग्नपत्रं च न ग्राह्यं क्रिमिदुष्टं न चाहरेत् ।  
> वर्जयेद् ऊर्णनाभेन वासितं यदि शोभनम् ।  
> स्थलजं नोद्धरेत् पुष्पं छेदयेज् जलजं न तु ॥  
> यानि स्पृष्टानि चास्पृश्यैर् लोकायुकैश् च वर्जयेत् ॥

हारीतो ऽपि ।

> स्नानं कृत्वा तु ये केचित् पुष्पं गृह्णन्ति वै द्विजाः ।  
> देवतास् तं न गृह्णन्ति न च गृह्णन्ति वै द्विजाः ॥  
> पितरस् तं न गृह्णन्ति भस्मीभवति काष्ठवत् ॥

एतन् मध्याह्नस्नानाभिप्रायम् । द्वितीयभागं प्रकृत्य,

> समित्पुष्पकुशादीनां न कालः परिकीर्तितः ।

इति दक्षस्मरणात् । विष्णुरहस्ये ऽपि ।

> ये ऽरकपुष्पैस् त्रिलोकेशम् अर्चयन्ति जनार्दनम् ।  
> तेभ्यः क्रुद्धो ऽक्षयं दुःखं क्रोधाद् विष्णुः प्रयच्छति ॥  
> उन्मत्तकेन ये मूढाः पूजयन्ति त्रिविक्रमम् ।  
> उन्मादं दारुणं तेषां ददाति गरुडध्वजः ॥  
> काञ्जनारमैः पुष्पैर् ये ऽर्चयन्त्य् असुरद्विषम् ।  
> दारिद्र्यं दुःखबहुलं तेभ्यो विष्णुः प्रयच्छति ॥  
> गिरिकर्णिकया विष्णुं ये ऽर्चयन्त्य् अबुधा जनाः ।  
> तेषां कुलक्षयं घोरं कुरुते मधुसूदनः ॥ इति ।

अत्र हारीतः ।

> महिषाक्षकणं दारुसल्लकं सागरं मदम् ।  
> शङ्खजातिफलं श्रीमत् प्रिया धूपा हरेर् इमे ॥  
> घृततैलैर् विना किंचिद् दीपार्थं न समाहरेत् ॥

संवर्तो ऽपि ।

> देवागारे द्विजानां च दत्वा दीपं चतुष्पथे ।  
> मेधावी ज्ञानसंपन्नश् चक्षुष्मान् जायते नरः ॥

भविष्योत्तरे ऽपि ।

> प्रज्वाल्य देवदेवस्य कर्पूरेण तु दीपकम् ।  
> अश्वमेधम् अवाप्नोति कुलं चैव समुद्धरेत् ॥

पद्मपुराणे ऽपि ।

> नैवेद्यपात्रं वक्ष्यामि केशवाय महात्मने ।  
> हैरण्यं राजतं कांस्यं ताम्रं मृण्मयम् एव वा ॥  
> पालाशं पद्मपत्रं वा पात्रं विष्णोर् अतिप्रियम् ।  
> हविः शाल्योदनं दिव्यम् आज्ययुक्तं सशर्करम् ॥  
> नैवेद्यं देवदेवाय यावकं पायसं तथा ।  
> नैवेद्यवस्त्वलाभे तु फलानि विनिवेदयेत् ॥  
> फलानाम् अप्य् अभावे तु तृणगुल्मैषधीर् अपि ।  
> ओषधीनाम् अलाभे तु तोयान्य् अपि निवेदयेत् ॥  
> तदभावे तु सर्वत्र मानसं परमं स्मृतम् ॥

वराहपुराणे ऽपि ।

> प्रणम्य दण्डवद् भूमौ नमस्कारेण यो ऽर्चयेत् ।  
> स यां गतिम् आप्नोति न तां क्रतुशतैर् अपि ॥

नृसिंहपुराणे ऽपि ।

> नमस्कारेण चैकेन अष्टाङ्गेन हरिं व्रजेत् । इति ।

अष्टाङ्गलक्षणं पुराणे दर्सितम् ।

> उरसा सिरसा दृष्ट्या मनसापि धियापि च ।  
> पद्भ्यां कराभ्यां वाचा च प्रणामो ऽष्टाङ्ग उच्यते ॥

अत्र ब्रह्मा ।

> विष्णोर् विमानं यः कुर्यात् सकृद् भक्त्या प्रदक्षिणम् ।  
> अश्वमेधसहस्रस्य फलं प्राप्नोति मानवः ॥

पुराणे ऽपि ।

> अग्निष्टोमसहस्रैस् तु वाजपेयशतैर् अपि ।  
> तत् फलं लभते देवि विष्णोर् नैवेद्यभक्षणात् ॥  
> हृदि रूपं मुखे नाम नैवेद्यम् उदरे हरेः ।  
> धारोदकं च निर्माल्यं मस्तके यस्य सो ऽच्युतः ॥ इति ।

**इति स्मृतिचन्द्रिकायां देवतास्नानादिविषयाणि**
