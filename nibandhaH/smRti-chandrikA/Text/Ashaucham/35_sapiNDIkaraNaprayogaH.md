+++
title = "३५ सपिण्डीकरणप्रयोगः"

+++
**अथ सपिण्डीकरणप्रयोगः**

तत्र प्रचेताः ।

> स्वपितुः प्रेतभूतस्य त्व् एकोद्दिष्टविधानतः ।  
> एषां पितामहादीनां विधिना पार्वणेन तु ॥  
> श्राद्धद्वयं हि कर्तव्यं सपिण्डीकरणं हि तत् ॥ इति ।

विष्णुः ।

> पितुर् मरणम् आरभ्य द्वादशे दिवसे चरेत् ।  
> प्रेतभावनिविर्मोकद्वारा प्रेतस्य वै पितुः ॥  
> पितामहादिभिः सार्धं सापिण्ड्यस्य प्रसिद्धये ।  
> समानोदकभावस्य सिद्ध्यर्थं च पितुः सुतः ॥  
> एषां पितामहादीनां विधिना पार्वणेन तु ।  
> स्वपितुः प्रेतभूतस्य त्व् एकोद्दिष्टविधानतः ॥  
> इत्थं च पार्वणात्मैकोद्दिष्टात्मोभयरूपकम् ।  
> कामकालौ वैश्वदेवे निर्दिष्टौ तु सपिण्डने ॥  
> पितामहादीन् निर्दिश्य पितुर् उच्चारणं ततः ।  
> संबन्धगोत्रनामानि वस्वादींश् च प्रकीर्तयेत् ॥  
> सपिण्डीकरणश्राद्धं पितृपूर्वम् उदीरितम् ।  
> प्रेतपूर्वं वदन्त्य् एके तद् असांप्रतम् ईरितम् ॥  
> विश्वेदेवार्चनं कृत्वानन्तरं प्रेतपूजनम् ।  
> पार्वणस्य हि तन्त्रस्य मध्ये तन्त्रान्तरं भवेत् ॥  
> अवटत्रितयं वापि कुर्याद् वा मण्डलत्रयम् ।  
> देवार्थानाम् उत्तरे तु पित्रर्थानांतु मध्यमे ॥  
> दक्षिणे तु निमित्तस्य पादप्रक्षालनक्रमः ।  
> प्राङ्मुखान् आदितो देवान् अभ्यर्च्योदङ्मुखान् पितॄन् ॥  
> प्रत्यङ्मुखनिविष्टं तु प्रेतं विधिम् अनुस्मरन् ।  
> तिलगन्धादिसंयुक्तं कुर्यात् पात्रचतुष्टयम् ॥  
> सादयेत् (?) प्रथमं तत्र पित्र्यं पैतामहं ततः ।  
> प्रपितामहदैवत्यं ततः प्रेतार्थम् उत्तमम् ॥  
> पात्रैकदेश उदकं तेभ्यो दद्याद् यथाक्रमम् ।  
> गन्धपुष्पाणि धूपं च दीपम् आच्छादनादिकम् ॥  
> यथाविभवसारेण दत्वा विप्रांस् तु भोजयेत् ।  
> एकोद्दिष्टे निमित्ते ऽपि यद् अस्यावाहनादिकम् ॥  
> स्वधाशब्दं धूपदीपं नमःशब्दं प्रयोजयेत् ।  
> आवाहनं स्वधाशब्दं धूपदीपौ सपिण्डने ॥  
> नैव कुर्यान् नमःस्थान उपतिष्ठत्व् इदं भवेत् ।  
> विप्रपाणाव् अथाग्नौ वा चरुं हुत्वाहुतिद्वयम् ॥  
> निरूह्य वह्नेर् अङ्गारान् प्रेताय च यमाय च ।  
> स्वाहेति जुहुयाद् अन्नम् उक्त्वा तद्गोत्रनामनी ॥  
> प्रेतहस्ते ऽपि वा हुत्वा भोजनान्ते यथाक्रमम् ।  
> संबुद्ध्या निर्दिशेन् नाम पित्रादीनाम् असाव् इति ॥  
> यज्ञशर्मन्न् इमं पिण्डम् उपतिष्ठेति चान्ततः ।  
> पिण्डं चतुर्थं प्रेताय दद्याद् दक्षिणहस्ततः ॥  
> प्रेतपात्रस्थम् उदकं पित्राद्यर्थेष्व् अथानयेत् ।  
> समानो मन्त्र इत्य् आभ्यां ऋग्भ्यां द्वाभ्याम् अनुक्रमात् ॥  
> मधुमन्त्रेण चादाय प्रेतपिण्डं त्रिधा कृतम् ।  
> संगच्छध्वम् इति द्वाभ्यां पितृपिण्डेषु योजयेत् ॥  
> ये समाना इति द्वाभ्यां पिण्डोपस्थानम् इष्यते ।  
> पिण्डसंयोजनाद् ऊर्ध्वं प्रेतत्वस्य निवृत्तितः ॥  
> मार्जनादिषु सर्वत्र चतुर्थो विनिवर्तते ।  
> केवलः पितृशब्दस् तु पितृसामान्यवाचकः ॥  
> पितामहादिसंबन्धं मन्त्रसूत्रादिषूहयेत् ।  
> देशान्तरस्थिते ज्येष्ठे सपिण्डीकरणे कृते ।  
> प्रेतशब्दं विहायैव कुर्याद् एवं सपिण्डनम् ॥ इति ।

यत् तु कात्यायनवचनम्,

> सपिण्डीकरणे वृत्ते पृथक्त्वं नोपपद्यते ।  
> पृथक्त्वे तु कृते पश्चात् पुनः पितृसपिण्डता ॥

इति, यत् तु वचनम्,

> यः सपिण्डीकृतं प्रेतं पृथक्पिण्डे नियोजयेत् ।  
> विधिघ्नस् तेन भवति पितृहा चोपचायते ॥ 

इति, तत् ज्येष्ठेन कृतसपिण्डीकरणस्यानुजेन कृतसापिण्डीकरणार्थं पृथग् एकोद्दिष्टनिषेधपरम्, मृताहे मातापित्रोर् एकोद्दिष्टनिषेधपरं च ॥

**इति स्मृतिचन्द्रिकायां सपिण्डीकरणप्रयोगः**
