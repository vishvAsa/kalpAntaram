+++
title = "४४ यतिसंस्कारविधिः"

+++
**अथ यतिसंस्कारविधिः**

तत्र यमः ।

> सर्वसंगनिवृत्तस्य ध्यानयोगरतस्य च ।  
> न तस्य दहनं कार्यं नाशौचं नोदकक्रिया ॥  
> शुचौ देशे ऽथ गायत्र्या देहं प्रक्षाल्य वारिणा ।  
> मधुना सर्पिषाभ्यज्य प्रक्षाल्य च सुगन्धिभिः ॥  
> हिरण्यवर्णा इत्य् आभिर् आपोहिष्ठादिभिस् त्रिभिः ।  
> पवमानानुवाकेन शुद्धवत्या तरत्समैः ॥  
> शुचीवो ऽग्निः शुचीत्य् ऋग्भिः प्रवदाजातवेदसा ।  
> पवित्रं ते ऽथ चरणं पवित्रम् इति च त्रिभिः ॥  
> अभिषिच्य कुशाग्रैर् वा द्विजानुज्ञाम् अवाप्य च ।  
> अलंकृत्य च गायत्र्या गन्धमाल्यैः समन्ततः ॥  
> दृढे शिक्ये निधायाथ वहेयुर् ब्राह्मणा दृढम् ।  
> तेषां हि वहताम् अत्र सद्यःशौचं विधीयते ॥  
> खनित्वा तु शनैर् भूमिं शिरोमात्रं तदन्तरे ।  
> निक्षिप्य स्नानमात्रेण शुद्धिं स्वायम्भुवो ऽब्रवीत् ॥ इति ।

बोधायनः ।

> अथ संन्यासिनां धर्मो मृतानां विधिर् उच्यते ।  
> ग्रामात् प्राचीम् उदीचीं व गत्वा यद् वान्यतो दिशम् ॥  
> ब्रह्मवृक्षस्य् वाधस्ताद् अश्वत्थस्य शमीतरोः ।  
> खात्वा वा यज्ञवृक्षस्य नदीतीरे शुचिस्थले ॥  
> गर्तं सप्तव्याहृतिभिः खातं प्रोक्ष्याथ सप्तभिः ।  
> आस्तीर्याथ कुशान् अद्भिः प्रणवेनाभिमन्त्रयेत् ॥  
> शवं पञ्चामृतैः स्नाप्य सूक्तेन पुरुषेण च ।  
> गन्धमाल्यैर् अलंकृत्य शिक्येनादाय धार्मिकः ॥  
> निदधाति शवं श्वभ्रे प्राङ्मुखोदङ्मुखं च वा ।  
> विष्णो हव्यं रक्षस्वेति इदं विष्नुर् विचक्रमे ॥  
> अनेन दक्षिणे हस्ते दण्डं स्थाप्याथ कुण्डके ।  
> यद् अस्य पारे रजस इति शिक्यं निधापयेत् ॥  
> येन देवाः पवित्रेण मुखे जलपवित्रकम् ।  
> सावित्र्या प्रणवेनैव उदरे ब्रह्मभाजनम् ॥  
> भूमिर् भूमिम् अगान् मातेत्य् ऋचा मध्ये कमण्दलुम् ॥  
> चित्तिः श्रुग् इति दशभिर् होतृभिश् चानुमन्त्रयेत् ॥  
> सिकतैः पांसुभिः श्वभ्रं संपूर्य श्वापददिभिः ।  
> अभेदनं यथा तद्वत् ततो मार्जनलेपनैः ॥  
> अलंकृत्य सुगन्धाद्यैस् ततो गर्तं महाजले ।  
> स्नानमात्रेण शुद्धिः स्यान् न विधिर् नोदकक्रिया ॥ इति ।

अत्र ज्ञातिभिर् अपि सचेलस्नानमात्रं कर्तव्यम् । तथा च स्मृत्यन्तरम् ।

> पुत्रो भ्राताथ दौहित्रः सपिण्डः शिष्य एव वा ।  
> यतिं स्पृशन् वहित्वापि सद्यः स्नानेन शुध्यति ॥  
> संनिकृष्टैस् तु संन्यस्ते पितर्य् उपरते सुतैः ।  
> दहनं चैव कर्तव्यं यच् चान्यच् च स्वशक्तितः ॥  
> पितृमेधविधानेन दहेद् उत्तपनाग्निना ।  
> अपि होतृविधानेन गायत्र्या प्रणवेन वा ॥  
> जलावगाहनाद् एव स्पृष्ट्वा शुद्धास् तु गोत्रिणः ।  
> अश्वमेधफलं यान्ति दग्ध्वा संबन्धिनो द्विजाः ॥  
> अहन्य् एकादशे प्राप्ते पार्वणं तु विधीयते ।  
> सपिण्डीकरणं तेषां न कर्तव्यं सुतेन तु ।  
> त्रिदण्डग्रहणाद् एवाप्रेतम् आहोशना (?) मुनिः ॥  
> कुटीचकं च प्रहरेत् पूरयेच् च बहूदकम् ।  
> हंसो जले विनिक्षेप्यः परं हंसं विदारयेत् ॥ इति ।

**इति स्मृतिचन्द्रिकायां यतिसंस्करविधिः**
