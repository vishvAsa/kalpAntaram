+++
title = "२० विद्यारम्भः"

+++
**अथ विद्यारम्भः**

तत्र मार्कण्डेयः ।

> प्राप्ते तु पञ्चमे वर्षे अप्रसुप्ते जनार्दने ।  
> षष्ठीं प्रतिपदं चैव वर्जयित्वा तथाष्टमीम् ॥  
> रिक्तां पञ्चदशीं चैव सरभौमदिने तथा ।  
> एवं सुनिश्चिते काले विद्यारम्भं तु कारयेत् ॥  
> पूजयित्वा हरिं लक्ष्मीं देवीं चैव सरस्वतीम् ।  
> स्वविध्यसूत्रकारांश् च स्वां विद्यां च विशेषतः ॥  
> एतेषाम् एव देवानां नाम्ना तु जुयुयाद् घृतम् ।  
> दक्षिणाभिर् द्विजेन्द्राणां कर्तव्यं चात्र पूजनम् ॥  
> प्राङ्मुखो गुरुर् आसीनो वारुणाभिमुखं शिशुम् ।  
> अध्यापयेत् तु प्रथमं द्विजाशीर्भिः सुपूजितम् ॥  
> ततः प्रभृत्य् अनध्यायान् वर्जनीयान् विवर्जयेत् ।  
> अष्टमीद्वितयं चैव पक्षान्ते च दिनद्वयम् ॥  
> आशौच इन्द्रयात्रायां भूकम्पे राहुदर्शने ।  
> व्यतीपाते त्व् अहोरात्रम् उल्कापाते तथैव च ॥ इति ।

**इति स्मृतिचन्द्रिकायां विद्यारम्भः **
