+++
title = "४० नग्नप्रच्छादनश्राद्धम्"

+++
**अथ नग्नप्रच्छादनश्राद्धम्**

तत्र गोबिलः ।

> नग्नप्रच्छादनं श्राद्धं स्नानान्ते तु मृते ऽहनि ॥  
> घटे तण्डुलपूर्णे वा वाससा परिवेष्टिते ॥  
> पिधाय कांस्यपात्रेण तस्मिन्न् आज्यं विनिक्षिपेत् ।  
> हिरण्यं तत्र निक्षिप्य यथाविभवसारतः ।  
> कुलीनाय दरिद्राय श्रोत्रियाय कुटुम्बिने ॥  
> संप्रदद्यात् तदा भक्त्या विष्णुं च मनसा स्मरन् ।  
> प्रेतम् उद्दिश्य संपूज्य ब्राह्मणं तु वसर्जयेत् ॥ इति ।

व्यासः ।

> वासस्तण्डुलमृत्पात्रं प्रदीपं कांस्यभाजनम् ।  
> दहनानन्तरं दद्यान् नग्नप्रच्छादनं हि तत् ॥ इति ।

संचयनाङ्गम् अपरं श्राद्धं तथैवोक्तम् ।

> तृतीये ऽहनि कर्तव्यं प्रेतदाहदिनाद् द्विजः । इति ।

कूर्मपुराणे विशेषो ऽभिहितः ।

> प्रेताय च गृहद्वानि चतुर्थे भोजयेद् द्विजान् ।  
> द्वितीये ऽहनि कर्तव्यं क्षुरकर्म च बान्धवैः ॥  
> चतुर्थे बान्धवैः सर्वैर् अस्थिसंचयनं चरेत् ।  
> पूर्वान् विप्रान् नियुञ्जीत युग्मांस् तु श्रद्धया शुचीन् ॥  
> पञ्चमे नवमे चैव तथैवैकादशे ऽहनि ।  
> युग्मान् विप्रांस् तु भुञ्जीयान् नवश्राद्धं ततो विधुः ॥

ब्रह्मपुराणे ।

> चतुर्थे ब्राह्मणानां च पञ्चमे ऽहनि भूभुजाम् ।  
> नवमे ऽहनि वैश्यानां शूद्राणां दशमे ऽहनि ॥  
> प्रेतार्थं सूतकान्ते तु ब्राह्मणान् भोजयेद् दश ।  
> नवश्राद्धनिमित्तं तु एकम् एकादशे ऽहनि ॥ इति ।

**इति स्मृतिचन्द्रिकायां नग्नप्रच्छादनश्राद्धनिरूपणम्**
