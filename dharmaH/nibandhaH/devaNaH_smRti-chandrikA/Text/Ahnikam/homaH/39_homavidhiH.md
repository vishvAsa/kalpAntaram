+++
title = "३९ होमविधिः"

+++
**अथ होमविधिः**

तत्र दक्षः ।

> संध्याकर्मावसाने तु स्वयंहोमो विधीयते ।  
> स्वयं होमफलं यत् स्यात् तद् अन्येन न लभ्यते ॥

किं तर्ह्य् अन्यहोमे फलम् इत्य् अपेक्षिते स एवाह ।

> होमे यत् फलम् उद्दिष्टं जुह्वतः स्वयम् एव तु ।  
> हूयमाने तद् अन्येन फलम् अर्धं प्रपद्यते ॥ इति ।

अत्र कर्तृनियमम् आह शौनकः -  "पाणिग्रहणाद् अविगृह्यं (?) परिचरेत् स्वयं पत्न्य् अपि वा पुत्रः कुमार्य् अन्तेवासी" इति । अन्तेवासी शिष्यः । दक्षो ऽपि ।

> ऋत्विक् पुत्रो गुरुर् भ्राता भागिनेयो ऽथ विट्पतिः ।  
> एतैर् अपि हुतं यत् स्यात् तद् धुतं स्वयम् एव तु ॥

विट्पतिर् जामाता । आपस्तम्बो ऽपि -  "अहर् अहर् यजमानः स्वयम् अग्निहोत्रं जुहुयात् पर्वणि वा ब्रह्मचारी वा जुहुयाद् ब्रह्मणा हिस् अ परिक्रीतो भवति । क्षीरहोता वा जुहुयाद् धनेन हि स परिक्रीतो भवतीति बह्वृचब्राह्मणम्" इति । अत्र विशेषम् आह विष्णुः -  "स्वयम् अहुत्वा न परं याजयेत्" इति । विष्णुपुराणे ऽपि ।

> ऋत्वक् पुत्रो ऽथ पत्नी वा शिष्यो वापि सहोदरः ।  
> प्राप्यानुज्ञां विशेषेण जुहुयाद् वा यथाविधि ॥

एतत् सर्वं स्वयंहोमालाभविषयम्, तस्यैव प्रशस्तत्वात् । तथा च श्रुतिः ।

> अन्यैः शतहुताद् धोमाद् एकः शिष्यहुतो वरः ।  
> शिष्यैः शतहुताद् धोमाद् एकः पुत्रहुतो वरः ।  
> पुत्रैः शतहुताद् धोमाद् एको ह्य् आत्महुतो वरः ॥ इति ।

यत् पुनर् मनुनोक्तम्,

> नैव कन्या न युवतिर् नाल्पविद्यो न बालिशः ।  
> होता स्याद् अग्निहोत्रस्य नार्तो नासंस्कृतस् तथा ॥  
> नरके हि पतन्त्य् एते जुह्वन्तः स यस्य तत् ।  
> तस्माद् वैतानकुशलो होता स्याद् वेदपारगः ॥

इति, तच् छ्रौताग्निविषयम्, अग्निहोत्रग्रहणात् । एतेन न शौनकोक्तिविरोधः । कन्याग्रहणं पत्न्या अप् प्रदर्शनार्थम् । अत एव गोबिलः -  "कामं गृह्याग्नौ पत्नी जुहुयात् सायंप्रातर् होमौ" इति । ऋत्विगादिहोमे ऽपि यजमानसंनिधानेन भवितव्यम् इत्य् उक्तं कात्यायनेन ।

> असमक्षं तु दम्पत्योर् होतव्यं नर्त्विगादिना ।  
> द्वयोर् अप्य् समक्षं तु भवेद् धुतम् अनर्थकम् ॥ इति ।

अत्रापिशब्दात् कथंचिद् अन्यतराभावे ऽपि न दोष इत्य् उक्तं भवति । अत एव क्वचित् प्रवासानुग्रहस् तेनैव दर्शितः ।

> निक्षिप्ताग्निं स्वदारेषु परिकल्प्यर्त्विजं तथा ।  
> प्रवसेत् कार्यवान् विप्रो वृथैव न चिरं वसेत् ॥ इति ।

अत्र यज्ञपार्श्वः ।

> दुहित्रा स्नुषया वापि विहारो न विरुध्यते ।  
> निर्लेपनं च पात्राणाम् उपलेपनम् अर्चनम् ॥ इति ।

विहारो विहरणम् । अत्र कालनियमम् आह कात्यायनः ।

> सूर्ये ऽस्तशैलम् अप्राप्ते षट्त्रिंशद्भिर् इहाङ्गुलैः ।  
> प्रादुष्करणम् अग्नीनां प्रातर् भासां च दर्शने ॥

प्रादुष्करणं विहरणम् । तथा होमकालो ऽपि तेनैव दर्शितः ।

> यावत् सम्यङ् न भाव्यन्ते नभस्य् ऋक्षाणि सर्वशः ।  
> न च लौहित्यम् आयान्ति तावत् सायं तु हूयते ॥

मरीचिर् अपि ।

> निरश्मिवत्यां संध्यायां सूर्यनक्षत्ररश्मिभिः ।  
> होमकालः स विज्ञेयो ह्य् अग्निगर्भा तथा मही ॥

आपस्तम्बो ऽपि -  "समुद्रो वा एष यद् अहोरात्रस् तस्यैते गाधे तीर्थे यत् सन्धी । तस्मात् सन्धौ होतव्यम् इति शैलालिब्राह्मणं भवति । नक्षत्रं दृष्ट्वा प्रदोषे निशायां वा सायम्" इति । होतव्यम् इति सर्वत्रानुवर्तते । यत्र शक्यम् उपस्थातुं तद् गाधम् । नक्षत्रम् एकम् अप् दृष्ट्वा प्रदोषे, सर्वेषूदितेषु निशायां यस्यां दशायां शेरते भूतानि । अत एवोक्तम् "कालातिपत्तिर् नवनाडिकोर्धम्" इति । एते चत्वारः सायं होमकालाः । तथा प्रातर् होमकाला अपि तेनैव दर्शिताः -  "उषस्य् उपोदयं समयाविषित (?) उदिते प्रातः" । समयाविषिते अर्धोदिते । तथा मनुर् अपि ।

> उदिते ऽनुदिते चैव समयाध्युषिते तथा ।  
> सर्वथा वर्तते यज्ञः इतीयं वैदिकी श्रुतिः ॥ इति ।

एतेषां लक्षणम् आह व्यासः ।

> रात्रेः षोडशके भागे ग्रहनक्षत्रभूषिते ।  
> काले त्व् अनुदिते प्रातर् होमं कुर्याद् विचक्षणः ॥  
> तथा प्रभातसमये नष्टनक्षत्रमण्डले ।  
> रविर् यावन् न दृश्येत रश्मिभिस् तु समन्वितः ॥  
> उदितं तं विजानीयात् तत्र होमं प्रकल्पयेत् ॥ इति ।

अनेन रेखादर्शनाद् आरम्भ्य तृतीयो होमकालः इत्य् उक्तं भवति । अत एव कात्यायनः ।

> हस्ताद् ऊर्ध्वं रविर् यावद् भुवं हित्वा न गच्छति ।  
> तावद् धोमविधिः पुण्यो नान्यो ह्य् उदितहोमिनाम् ॥

आश्वलायनो ऽपि -  "सङ्गवान्तः प्रातः" इति । अकाले अनागते काले कृते पुनः काले कर्तव्यम् । अतीते तु काले कृते तस्यानुपादेयत्वात् कृतम् अप्य् अकृतम् एवेत्य् अर्थः । यदा तु कथंचिन् मुख्यकालातिक्रमः तदा गोबिलोक्तं द्रष्टव्यम् -  "अथ यदि गृह्ये ऽग्नौ सायंप्रातर्होमयोर् दर्शपूर्णमासयोर् वा हव्यं होतारं वा नाधिगच्छेत् कथं कुर्याद् इति । आ सायमाहुतेः प्रातराहुतिर् नात्येति आ प्रातराहुतेः सायमाहुतिर् आमावास्यायाः पौर्णमासी नात्येत्य् आ पौर्णमास्या अमावास्या" इति । अतः गौणे ऽपि काले ऽतिपन्नं कर्म कुर्याद् इति भवः । तच् च प्रायश्चित्तानन्तरम् एव कार्यम्, "यदि सायमग्निहोत्र्कालो ऽतिपद्येत" इत्य् आपस्तम्बेन मुख्यकालातिपात्तौ प्रायश्चित्ताभिधानात् । आश्वलायनो ऽपि -  "सङ्गवान्तः प्रातस् तम् अतिनीय चतुर्गृहीतम् आज्यं जुहुयात्" इति । एतच् च गौणकालानुष्ठानम् आपद्विषयम्, होमकालान् प्रकृत्य, "सर्वेष्व् एतेषु कालेषु होतव्यम् आपदि हुतम् इत्य् एव प्रतीयात्" इत्य् आपस्तम्बस्मरणात् । उक्तं च गोबिलेन -  "यदि हव्यं होतारं वा नाधिगच्छेत् कथं कुर्यात्" इति । गौणकालाभिप्रायेण कात्यायनो ऽपि ।

> पौर्णमास्यत्यये हव्यं होता वा यद् अहर् भवेत् ।  
> तद् अहर् जुहुयाद् एवम् अमावास्यात्यये ऽपि च ॥

हव्यं हविः । होता ऋत्विक् । अत्रापि कृत्वा पाथिकृतं वैश्वानरं वातिपन्नं कार्यम् -  "अग्नये पथिक्ēते पुरोडाशम् अष्टाकपालं निर्वपेद् यो दर्शपूर्णमासयाजी सन्न् अमावास्यां वा पौर्णमासीं वातिपादयेद् वैश्वानरं द्वादशकपालं निर्वपेद् अवावास्यां वा पौर्णमासीं वातिपद्य" इति श्रुतेः । एतद् अप् यावद् अन्यस्य पर्वणो न कालः । तत्प्राप्तौ तु प्रायश्चित्तम् एव न पुनर् अतिपन्नानुष्ठानम् अधिकारान्तरावरोधेन पूर्वाधिकारनिवृत्तेः । उक्तं च भाष्यकारेण -  "ततो दर्शो वा पूर्णमासो वा यावद् अन्यो न पर्वकालः" इति । एष एव न्यायः सायंप्रातर्होमयोर् अपि । एवं पश्वाग्रयणाद्यतिपत्ताव् अपि कृत्वा पाथिकृतं वैश्वानरं चातिपन्नानुष्टनं (?) तयोर् अपि तद्विकारत्वात् । अत्र वैजावापः (?) ।

> एके ह्य् उदितहोमाः स्युर् अन्ये ऽनुदितहोमिनः ।  
> अन्ये भोजनहोमाश् च पक्षहोमास् तथैव च ॥

भोजनहोमाः स्युर् इत्य् आपद्विषयम् । एवं पक्षहोमो ऽपि द्रष्टव्यः । तथा च मरीचिः ।

> शरीरापद् भवेद् यत्र भयाद् वार्तः प्रजायते ।  
> तथान्यास्व् अपि चापत्सु पक्षहोमो विधीयते ॥

"यायावरा ह वै पुरा नाम ऋषय आसंस्ते ऽधन्य् आश्रम्यंस्ते ऽर्धमासायार्धमासाय अग्निहोत्रं जुहुवुः । तस्याद् यायावरधर्मेण आमयाव्यार्तो वा जननमरणयोर् अध्वनि वापत्सु वार्धमासायार्धमासायाग्निहोत्रं जुहुयात् प्रतिपदि सायं चतुर्दश चतुर्गृहीतान्य् उन्नयत्य् एका समित् सकृद् धोमः सकृत् पाणिनिर्मार्जनं सकृद् उपस्थानम् एवं प्रातः" इति । पक्षहोमे तु मध्ये त्व् आपन्निवृत्तौ पुनर् होमो न दोषायेत्य् अह मरीचिः ।

> पक्षहोमान् अथो कृत्वा मध्ये तस्मान् निवर्तितः ।  
> होमं पुनः पर्कुर्यात् तु न चासौ दोषभाग् भवेत् ॥

तथा समस्यहोमो ऽपि तेनैव दर्सितः ।

> प्रवासे वाग्निहोत्री यस् त्रिपक्षाहं च सप्त वा ।  
> दातव्यो होम एकाहे सायं प्रातः पृथक् पृथक् ॥ इति ।

अत्र द्रव्यनियमम् आह कात्यायनः ।

> कृतमोदनसक्त्वादि तण्डुलादि कृताकृतम् ।  
> व्रीह्यादि चाकृतं प्रोक्तम् इति हव्यं त्रिधा बुधैः ॥

स्मृत्यन्तरे ऽपि ।

> तैलं दधि पयस् सोमो यवागूर् ओदनो घृतम् ।  
> तण्डुला मांसम् आपश् च दश द्रव्याण्य् अकामतः ॥

कात्यायनो ऽपि ।

> हविष्येषु यवा मुख्यास् तद् अनु व्रीहयः स्मृताः ।  
> अभावे व्रीहियवयोर् दध्ना वा पयसापि वा ।  
> तदभावे यवाग्वा वा जुहुयाद् उदकेन वा ॥

शौनको ऽपि -  "कामं तु व्रीहियवतिलैः" इति । मुख्यद्रव्यालाभे तु कात्यायनोक्तं द्रष्टव्यम् ।

> यथोक्तस् त्व् असम्पत्तौ ग्राह्यं तदनुसारि च ।  
> यवानाम् इत्व् गोधूमा व्रीहीणाम् (?) इव तण्डुलाः ॥ इति ।

यत्र पुनर् द्रव्यादिविशेषानुपादानं तत्रापि स एवाह ।

> आज्यं हव्यम् अनादेशे जुहोतिषु विधीयते ।  
> मन्त्रस्य देवतायास् तु प्रजापतिर् इति स्थितिः ॥ इति ।

अत्राहुतिपरिमाणम् आह बृहस्पतिः ।

> प्रथधान्यं चतुःषष्टिर् आहुतेः परिकीर्तितम् ।  
> तिलानां तु तदर्धं स्यात् तदर्धं स्याद् घृतस्य तु ॥

बोधायनो ऽपि ।

> व्रीहीणां वा यवानां वा शतम् आहुतिर् इष्यते । इति ।

होमस् तु गृह्योक्तविधिना तद् उक्तं गृह्यपरिशिष्टे ।

> स्वस्वगृह्योक्तविधिना होमं कुर्याद् यथाविधि । इति ।

यथाविधि यथाशस्त्रम् इत्य् अर्थः । तत् कथम् इत्य् अपेक्षिते,

> तीर्थायतनसंपूर्णं प्रातर् उत्तानपाणिना ।  
> द्वयङ्गुले समिधो ऽतीत्य सर्वत्र जुहुयाद् धविः ॥

विष्णुर् अपि ।

> अप्रबुद्धे सधूमे वा जुहुयाद् यो हुताशने ।  
> यजमानो भवेद् अन्धः सो ऽमुत्रेति हि नः श्रुतम् ॥  
> यो ऽनर्चिषि जुहोत्य् अग्नौ व्यङ्गारे चैव मानवः ।  
> मन्दाग्निर् आमयावी च दरिद्रश् चोपजायते ॥  
> अतश् च बहुशुष्केन्धसुसमिद्धे हुताशने ।  
> विधूमे लेलिहाने च होतव्यं कर्मसिद्धये ॥

आपस्तम्बो ऽपि -  "यद् अङ्गारेषु व्यवशान्तेषु लेलायद् विभाति तद् देवानाम् आस्यम् । तस्मात् तथा होतव्यं यथास्ये ऽपिदधात्य् एवं तद् इति विज्ञायते" इति । व्यवशान्तेष्व् अर्चिर्विरहितेषु ज्वाला यद् विभाति दीप्यमानं विभाति वेत्य् अर्थः । यस्य पुनः श्रौताग्निः स्मार्थाग्निश् च तस्यानुष्ठाने विशेषम् आह भरद्वाजः ।

> होमं वैतानिके कृत्वा स्मार्तं कुर्याद् विचक्षणः ।  
> स्मृतीनां वेदमूलत्वात् स्मार्तं केचित् पुरा विदुः ॥

शातातपो ऽपि ।

> श्रौतं यत्नात् स्वयं कुर्याद् अन्यो ऽपि स्मार्तम् आचरेत् ।  
> अशक्तौ श्रौतम् अप्य् अन्यः कुर्याद् आचारम् अन्ततः ॥ इति ।

एतच् च ज्ञात्वैवानुष्ठेयम् अन्यथा दोषश्रवणात् । तथा च अङ्गिराः ।

> स्वाभिप्रायकृतं कर्म यत् किंचिज् ज्ञानवर्जितम् ।  
> क्रीडाकर्मेव बालानां तत् सर्वं निष्प्रयोजनम् ॥

चतुर्विंशतिमते ऽपि ।

> हुतं ज्ञानक्रियाहीनं हुतास् त्व् अज्ञानतः क्रियाः ।  
> अपश्यन्न् अन्धको दग्धः पस्यन्न् अपि च पङ्गुकः ॥ इति ।

यदा तु प्रमादात् कर्मप्रच्युतिः तदा प्रजापतिनोक्तं द्रष्टव्यम् ।

> प्रमादात् कुर्वतां कर्म प्रच्यवेताध्वरेषु यत् ।  
> स्मरणाद् एव तद् विष्णोः संपूर्णं स्याद् इति श्रुतिः ॥

अध्वरेषु यज्ञेषु । अत्र कूर्मपुराणम् ।

> ब्रह्मण्य् आधाय कर्माणि निःसङ्गः कामवर्जितः ।  
> प्रसन्नेनैव मनसा कुर्वाणो याति तत् पदम् ॥ इति ।

ब्रह्मण्याधानं ब्रह्मार्पणम् । तद् अपि तत्रैवोक्तम् ।

> ब्रह्मणा दीयते देयं ब्रह्मणे संप्रदीयते ।  
> ब्रह्मैव दीयते चेति ब्रह्मार्पणम् इदं परम् ॥  
> नाहं कर्ता सर्वम् एतद् ब्रह्मैव कुरुते तदा ।  
> एतद् ब्रह्मार्पणम् प्रोक्तम् ऋषिभिस् तत्त्वदर्शिभिः ॥  
> प्रीणातु भवगान् ईशः कर्मणानेन शाश्वतः ।  
> करोति सततं बुद्ध्या ब्रह्मार्पणम् इदं परम् ॥  
> यद् वा फलानां संन्यासं प्रकुर्यात् परमेश्वरे ।  
> कर्मणाम् एतद् इत्य् आहुः ब्रह्मार्पणम् अनुत्तमम् ॥  
> तस्मात् सेवेत सततं कर्मयोगं प्रसन्नधीः ।  
> तृप्यते परमेशस्य तत् पदं याति शाश्वतम् ॥ इति ।

**इति स्मृतिचन्द्रिकायां होमविधिः**
