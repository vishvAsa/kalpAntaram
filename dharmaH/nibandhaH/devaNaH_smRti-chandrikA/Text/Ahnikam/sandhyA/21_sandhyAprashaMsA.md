+++
title = "२१ सन्ध्याप्रशंसा"

+++
**अथ सन्ध्याप्रशंसा**

तत्र योगयाज्ञवल्क्यः ।

> अत ऊर्ध्वं प्रवक्ष्यामि संध्योपासननिर्णयम् ।  
> अहोरात्रकृतैः पापैर् याम् उपास्य प्रमुच्यते ॥  
> सर्वावस्थो ऽपि यो विप्रः संध्योपासनतत्परः ।  
> ब्राह्मण्याच् च न हीयेत अन्यजन्मगतो ऽपि सः ॥  
> यावन्तो ऽस्यां पृथिव्यां तु विकर्मस्था द्विजातयः ।  
> तेषां हि पावनार्थाय सृष्टा संध्या स्वयंभुवा ॥  
> त्रिंशत्कोट्यस् तु विख्याता मन्देहा नाम राक्षसाः ।  
> प्रद्रवन्ति सहस्रांशुम् उद्यन्तं दिने दिने ॥  
> अहन्य् अहनि ते सर्वे सूर्यम् इच्छन्ति खादितुम् ।  
> अतः सूर्यस्य तेषां च युद्धम् आसीत् सुदारुणम् ॥  
> ततो देवगणाः सर्वे ऋषयश् च तपोधनाः ।  
> संध्यां तु समुपासीना यत् क्षिपन्त्य् अन्वहं जलम् ॥  
> ब्रह्मव्याहृतिसंयुक्तं गायत्र्या चाभिमन्त्रितम् ।  
> दह्यन्ते तेन ते दैत्या वज्रीभूतेन वारिणा ॥  
> एतद् विदित्वा यः संध्याम् उपास्ते संशितव्रतः ।  
> दीर्घम् आयुः स विन्देत सर्वपापैः प्रमुच्यते ॥  
> यस् तु तां केवलां संध्याम् उपासीत स पुण्यभाक् ।  
> ताम् परित्यज्य कर्माणि कुर्वन्न् आप्नोति किल्बिषम् ॥  
> ब्रह्मणोपासिता संध्या विष्णुना शङ्करेण च ।  
> कस् तां नोपासयेद् देवीं सिद्धिकामो द्विजोत्तमः ॥

कश्यपो ऽपि ।

> ब्रह्मणो हृदयं विष्णुर् विष्णोर् अपि शिवः स्मृतः ।  
> शिवस्य हृदयं संध्या तेनोपास्या द्विजोत्तमैः ॥ इति ।

**इति स्मृतिचन्द्रिकायां संध्याप्रशंसा **
