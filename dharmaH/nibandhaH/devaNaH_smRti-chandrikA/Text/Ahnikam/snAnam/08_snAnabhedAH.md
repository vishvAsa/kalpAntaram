+++
title = "०८ स्नानभेदाः"

+++
**अथ स्नानभेदाः**

तत्र शङ्खः ।

> स्नानं तु द्विविधं प्रोक्तं गौणमुख्यप्रभेदतः ।  
> तयोस् तु वारुणं मुख्यं तत् पुनः षड्विधं भवेत् ॥  
> नित्यं नैमित्तिकं काम्यं क्रियाङ्गं मलकर्षणम् ।  
> क्रियास्नानं तथा षष्ठं प्रोढा स्नानं प्रकीर्तितम् ॥ इति ।

एतेषां लक्षणम् आह स एव ।

> अस्नातस् तु पुमान् नार्हो  
> जप्याग्निहवनादिषु ।  
> प्रातःस्नानं तदर्थं तु  
> नित्यस्नानं प्रकीर्तितं ॥  
> चण्डाल-शव-धूमादि  
> स्पृष्ट्वा स्नातां रजस्वलाम् ।  
> स्नानार्हस् तु यदा स्नायात्  
> स्नानं नैमित्तिकं हि तत् ॥  
> पुष्यस्नानादिकं यत् तु  
> दैवज्ञ-विधि-चोदितम् ।  
> तद् धि काम्यं समुद्दिष्टं  
> न??कामस् तत् प्रयोजयेत् ॥

दैवज्ञो ज्योतिर्वित् ।

> पुष्टिकामः पवित्राणि ह्य् अर्चिष्यन् देवताः पितॄन् ।  
> स्नानं समाचरेद् यस् तु क्रियाङ्गं तत् प्रकीर्तितम् ॥  
> मलपकर्षणं नाम स्नानम् अभ्यङ्गपूर्वकम् ।  
> मलापकर्षणार्थं तु प्रवृत्तिस् तस्य नान्यथा ॥  
> सरःसु देवखातेषु तीर्थेषु च नदीषु च ।  
> क्रियास्नानं समुद्दिष्टं स्नानं तत्र मता क्रिया ॥

स्नानम् एव तत्र क्रियाङ्गतया विहितम् इत्य् अर्थः । गोबिलो ऽपि ।

> नित्यं सतत-निर्वृत्तं  
> काम्यं कामाय यद् +धितम् ।  
> निमित्ताद् उपजातं तु  
> स्नानं नैमित्तिकं स्मृतम् ॥ 

इति ।

अनेन माध्यन्दिनस्ननस्यापि नित्यत्वम् उक्तं भवति, तस्यापि सततनिर्वर्त्यत्वात् । तथा च वैयाघ्रपादः ।

> प्रतःस्नायी भवेन् नित्यं मध्यस्नायी भवेद् इति । इति ।

**इति स्मृतिचन्द्रिकायां स्नानप्रभेदाः**

## अवसरप्राप्तं नित्यस्नानम्
**अथावसरप्राप्तं नित्यस्नानम् उच्यते**

### क्रमः
तत्र शौनकः ।

> प्रातर् आचमनं कृत्वा  
> शौचं कृत्वा यथार्थवित् ।  
> दन्तशौचं ततः कृत्वा  
> प्रातःस्नानं समाचरेत् ॥ इति ।

अत्राचमनं कृत्वेति दन्तशौचे ऽपि संबध्यते । तथा च कूर्मपुराणम् ।

> प्रक्षाल्य दन्तकाष्ठं वै  
> भक्षयित्वा विधानतः ।  
> आचम्य प्रयतो नित्यं  
> प्रातःस्नानं समाचरेत् ॥ 

इति ।

### प्रामुख्यम्
अत्र दक्षः ।

> अस्नात्वा नाचरेत् कर्म  
> जपहोमादि किंचन ।  
> लाला-स्वेद-समाकीर्णः  
> शयनाद् उत्थितः पुमान् ॥  
>
> अत्यन्त-मलिनः कायो  
> नव-च्छिद्र-समन्वितः ।  
> स्रवत्य् एव दिवा रात्रौ  
> प्रातःस्नानं विशोधनम् ॥  
> 
> प्रातःस्नानं प्रशंसन्ति  
> दृष्टादृष्ट-करं हितम् ।  
> सर्वम् अर्हति शुद्धात्मा  
> प्रातःस्नायी जपादिकम् ॥

### सङ्क्षेपः
कात्यायनो ऽपि ।

> यथाहनि तथा प्रातर्  
> नित्यं स्नायाद् अतन्द्रितः ।  
> दान्तान् प्रक्षाल्य नद्यादौ  
> गृहे वै तद् अमन्त्रवत् ॥ 

इति ।

अ-मन्त्रवद् इति सर्वथा मन्त्र-निषेध-परं न भवति । किं तु मन्त्र-बहुत्व-निषेधार्थम् ।+++(5)+++ यतः स एवाह ।

> अल्पत्वाद् +धोम-कालस्य  
> बहुत्वात् स्नान-कर्मणः ।  
> प्रातः संक्षेपतः स्नानं  
> होम-लोपो विगर्हितः ॥ 

इति ।

### मन्त्रः
तथा स्नानं चतुर्-विंशताव् उक्तम् ।

> स्नानम् अब्-दैवतैर् मन्त्रैर्  
> वारुणैश् च मृदा सह ।  
> कुर्याद् व्याहृतिभिर् वाथ  
> यत् किंचिद् एवम् ऋचापि वा ॥  
> द्रुपदाद् इति वा स्नायाज्  
> जुम्बुकायेति वा पुनः ।  
> पुण्यानि च स्मरेत् तीर्थान्य्  
> उशना मुनिर् अब्रवीत् ॥

### कालः
अत्र कलनियमम् आह जाबालिः ।

> सततं प्रातर् उत्थाय  
> दन्त-धावन-पूर्वकम् ।  
> आचरेद् उषसि स्नानं  
> तर्पयेद् देव-मानुषान् ॥ इति ।

विष्णुर् अपि -  "प्रातःस्नाय्य् अरुण-कर-ग्रस्तां प्राचीम् अवलोक्य स्नायात्" इति । यत् तु चतुर्विंशताव् उक्तम्,

> उषस्य् उषसि यत् स्नानं  
> संध्यायाम् उदिते ऽपि वा ।  
> प्राजाप्त्येन तत् तुल्यं  
> सर्व-पाप-प्रणाशनम् ॥

इति, तद् अपि वैष्णवेन समानार्थम् । यत् संध्यायां स्नानं - तद् अप्य् उषसि, यदि वोदिते उद्गते उदयाभिमुख इति, तस्याप्य् उषः काल-परत्वात् । युक्तं चैतत् । अन्यथा "प्रातःसंध्यां सनक्षत्राम्" इत्यदि-विरोधः स्यात्, अ-स्नातस्य संध्याद्य्-अनधिकारात् । 


यद् आह विष्णुः -

> स्नातो ऽधिकारी भवति  
> दैवे पित्र्ये च कर्मणि ।  
> पवित्राणां तथा जप्ये  
> दाने च विधि-चोदिते ॥

दक्षो ऽपि -

> स्नान-मूलाः क्रियाः सर्वाः  
> संध्योपासनम् एव च ।  
> तस्मात् सर्व-प्रयत्नेन  
> स्नानं कुर्यात् समाहितः ॥ 

इति ।

यद्य् एवं तर्ह्य् एतद् वचन-बलाद् एव संध्याप्य् उत्कृष्यताम् +++(→पश्चात् क्रियताम्?)+++ । मैवम्,

> संधौ संध्याम् उपासीत  
> नास्तगे नोदिते रवौ ।

इति योगयाज्ञवल्क्येन +उदित-निषेध-स्मरणात्, तथा,

> रात्र्य्-अन्त-याम-नाडी द्वे  
> संध्यादिः काल उच्यते ।  
> दर्शनाद् रवि-रेखायास्  
> तद्-अन्तो मुनिभिः स्मृतः ॥

इति दक्षेण काल-नियमाच् च । रवि-रेखा-दर्शनाद् उपलक्षितः कालः संध्यान्त इत्य् अर्थः । अतः पूर्वोक्तैव व्याख्या ज्यायसी । 

### तर्पणम्
अत्र ब्रह्माण्ड-पुराणम् -

> नित्यं नैमित्तिकं काम्यं  
> त्रिविधं स्नानम् उच्यते ।  
> तर्पणं तु भवेत् तस्य  
> (+)अङ्गत्वेन प्रकीर्तितम् ॥

अतः स्नानानन्तरं तर्पयेद् इति भावः । यत् तु चतुर्विंशतिमते,

> स्नानाद् अनन्तरं तावत्  
> तर्पयेत् पितृ-देवताः ।

इति, तत्र विशेषम् आह यमः ।

> द्वौ हस्तौ युग्मतः कृत्वा  
> पूरयेद् उदकाञ्जलिम् ।  
> गो-शृङ्ग-मात्रम् उद्धृत्य  
> जल-मध्ये जलं क्षिपेत् ॥ 

इति ।

यत् तु व्याघ्रेणोक्तम्,

> उभाभ्याम् अथ हस्ताभ्याम्  
> उदकं यः प्रयच्छति ।  
> स मूढो नरकं याति  
> काल-सूत्रम् अवाक्-छिराः ॥

इति, तच् छ्राद्ध-विषयम् । 

तथा च कार्ष्णाजनिः -

> श्राद्धे विवाहकाले च  
> पाणिनैकेन दीयते ।  
> तर्पणे तूभयेनैव  
> विधिर् एष सनातनः ॥ 

इति ।

पितृ-तर्पणं प्रकृत्य स एवाह ।

> नाभिमात्रे जले स्थित्वा  
> चिन्तयन्न् ऊर्ध्व-मानसः ।  
> आगच्छन्तु मे पितरो  
> गृह्णन्त्व् एतान् पयो ऽञ्जलीन् ॥  
> पितॄणाम् अम्बर-स्थानाम्  
> अभ्यस्थो दक्षिणामुखः ।  
> त्रींस् त्रीञ् जलाञ्जलीन् दद्याद्  
> उच्चैर् उच्चतरान् बुधः ॥ 

इति ।

तत्र विशेषः स्मृत्यन्तरे दर्शितः ।

> बाहुपूर्णं तिलैः कृत्वा  
> जलस्थस् तर्पयेत् पितॄन् ।  
> स्थल-स्थेन न कर्तव्यं  
> पितॄणां तृप्तिम् इच्छता ॥ 

इति ।

एवं च यद् उक्तं गोबिलेन, 

> रोम-संस्थांस् तिलान् कृत्वा  
> यस् तु तर्पयते पितॄन् ।  
> पितरस् तर्पितास् तेन  
> रुधिरेण मलेन च ॥

इति, तत् स्थल-तर्पण-विषयम् इत्य् अवगन्तव्यम् । 

ननु चात्र कथं पितृतर्पणम्, "तर्पयेद् देव-मानुषान्" इति जाबालि-स्मरणात्, "अपराह्णं पितॄणाम्" इति श्रुतेर् मध्यन्-दिन-स्नाने देव-तर्पणं न स्यात् । न चैवम् अस्त्व् इति वाच्यम्,

> स्नाने चैव तु सर्वत्र  
> तर्पयेत् पितृ-देवताः।  
> काम्ये नित्ये विशेषेण  
> तत् प्रकुर्यात् प्रयत्नतः ॥

इति व्याघ्र-स्मरणात् । 

अत्र +++("अपराह्णं पितॄणाम्" इत्यादि)+++ श्रुति-द्वयं तर्पण-व्यतिरिक्त-विषयम् इत्य् अवगन्तम्यम्। किं चाकरणे ऽपि दोषो वसिष्ठेन दर्शितः ।

> नास्तिक्य-भावाद् यः स्नात्वा  
> न तर्पयति वै पितॄन् ।  
> पिबन्ति देह-निःस्रावं  
> पितरो ऽस्य जलार्थिनः ॥ 

इति ।

देह-निः-स्रावो रुधिरम् । भारद्वाजः ।

> वस्त्रोदकम् अपेक्षन्ते  
> ये मृता दश-वर्गिणः ।  
> तस्मात् सर्व-प्रयत्नेन  
> जलं भूमौ निपातयेत् ॥ 
> 
इति ।

उत्तीर्य किंचित् कालं तिष्ठेद् इत्य् अर्थः । ततः स्नान-वस्त्रं निष्पीडयेद् इति । तथा च पुलस्त्यः ।

> कृत्वा तर्पणम् एवं तु  
> समुत्तीर्य जलाशयात् ।  
> पीडयेत् स्नान-शाटीं तु  
> तट एव विचक्षणः ॥

कार्ष्णाजनिर् अपि ।

> स्नान-वस्त्रं ततः पीड्य  
> पुनर् आचमनं चरेत् ।  
>
> ये के चास्मत्-कुले जाता  
> अपुत्रा गोत्रिणो मृताः ॥  
> ते गृह्णन्तु मया दत्तं  
> वस्त्र-निष्पीडनोदकम् ॥ 

इति ।

अयं वस्त्र-निष्पीडनोदक-मन्त्रः । 

### वस्त्रधरणम्
अत्र मत्स्यपुराणम् ।

> एवं स्नात्वा ततः पश्चाद्  
> आचम्य विधिवत् पुनः ।  
> उत्थाय वाससी शुक्ले  
> शुद्धे तु परिधाय वै ॥

"द्विर् आचामेद्" इति शेषः । तथा च व्याघ्रः -

> नोत्तरीयम् अधः कुर्यान्  
> नोपर्य् आधस्त्यम् अम्बरम् ।  
> नान्तर्-वासो विना जातु  
> निवसेद् वसनं बुधः ॥  
> न चानुलिम्पेद् अस्नात्वा  
> स्नात्वा वासो न निर्धुनेत् ।  
> आर्द्र एव तु वासांसि  
> स्नात्वा सेवेत मानवः ॥ 

इति ।

### मृदम्भसा शोधनम्
ततो मृदम्भसा जङ्घे शोधयेत् । तद् आह जाबालः ।

> स्नात्वा निरस्य वस्त्रं तु  
> जङ्घे शोध्ये मृद्-अम्भसा ।  
> अ-पवित्री-कृते ते हि  
> कौपीनास्राव-वारिणा ॥ 

इति ।

अ-पवित्री-कृते इति हेत्व्-अभिधानाज् जङ्घाग्रहणम् अपवित्रीकृताङ्गोपलक्षणार्थम् । अत एव योग-याज्ञवल्क्यः -

> स्नात्वैवं वाससी धौते  
> अच्छिन्ने परिधाय च ।  
> प्रक्षाल्योरू मृदाद्भिश् च  
> हस्तौ प्रक्षालयेत् ततः ॥ 

इति ।

### अपमार्जनम्
अत्र मार्कण्डेयपुराणम् ।

> अपमृज्यान् न च स्नातो  
> गात्राण्य् अम्बर-पाणिभिः ।  
> न च निर्धूनयेत् केशान्  
> वासश् चैव न निर्धुनेत् ॥

अत्र हेतुम् आह गोबिलः ।

> पिबन्ति शिरसो देवाः  
> पिबन्ति पितरो मुखात् ।  
> मध्यतः सर्व-गन्धर्वा  
> अधस्तात् सर्वजन्तवः ।  
> तस्मात् स्नातो नाप-मृज्यात्  
> स्नान-शाट्या न पाणिना ॥

व्यासो ऽपि ।

> तिस्रः कोट्यो ऽर्धकोटी च  
> यावन्त्य् अङ्गरुहाणि वै ।  
> स्रवन्ति सर्व-तीर्थानि  
> तस्मान् न परिमार्जयेत् ॥

अत्र वसिष्ठः ।

> स्नान-शाट्यां न दातव्या  
> मृदस् तिस्रो निशुद्धये ।  
> उत्तीर्य तां च निष्पीड्य  
> ततः शेषं समापयेत् ॥

### फलम्
एवं कुर्वतः फलम् आह दक्षः ।

> प्रातर् उत्थाय यो विप्रः  
> प्रतः स्नायी सदा भवेत् ।  
> सप्त-जन्म-कृतं पापं  
> त्रिभिर् वर्षैर् व्यपोहति ॥

शौनको ऽपि ।

> प्रातर् उत्थाय यो विप्रः  
> प्रातःस्नायी सदा भवेत् ।  
> सर्व-पाप-विनिर्मुक्तः  
> परं ब्रह्माधिगच्छति ॥ 

इति

**इति स्मृतिचन्द्रिकायां प्रातःस्नानविधिः**
