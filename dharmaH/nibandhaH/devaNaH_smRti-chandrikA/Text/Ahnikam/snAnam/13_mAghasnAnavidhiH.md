+++
title = "१३ माघस्नानविधिः"

+++
**अथ माघस्नानविधिः**

तत्र नारदीयपुराणम् ।

> संप्राप्ते माघमासे तु तपस्विजनवल्लभे ।  
> क्रोशन्ति सर्ववारीणि समुद्गच्छति भास्करे ॥  
> पुनीमः सर्वपापानि त्रिविधानि न संशयः ।  
> ब्रह्मघ्नेनापि यानि स्युस् तीव्रकर्मकृतानि च ॥  
> देवैस् तेजः परिक्षिप्तं माघमासे जलेषु वै ।  
> अतः पवित्रं हि जलमशेषाघौघनाशनम् ॥  
> नड्वलेषु तु न स्नायात् कौप्ये भाण्डे स्थिते जले ।  
> न सुखाल् लभ्यते पुण्यं पुण्यं कृच्छ्रेण लभ्यते ॥  
> माघमासे वरारोहे शस्तं वै निम्नगाजलम् ।  
> स्नातो वह्निं न सेवेत अस्नातो वा कथंचन ॥

विष्णुर् अपि ।

> पौषफाल्गुनयोर् मध्ये प्रातःस्नायी सदा भवेत् ।  
> दर्शं वा पौर्णमासीं वा प्रारभ्य स्नानम् आचरेत् (?) ॥  
> पुण्यान्य् अहानि त्रिंशत् तु मकरस्थे दिवाकरे ।  
> तत्र चोत्थाय नियमं गृह्णीयाद् विधिपूर्वकम् ॥  
> माघमासम् इमं पूर्णं स्नास्ये ऽहं देव माधव ।  
> तीर्थस्यास्य जले नित्यम् इति संकल्प्य चेतसि ॥  
> ततः स्नात्वा गृही तीर्थे कृत्वा शिरसि वै मृदम् ।  
> वेदोक्तविधिना राजन् सूर्यस्यार्घ्यं निवेदयेत् ॥  
> पितॄन् संतर्पयित्वा तु अवतीर्य ततो जलात् ।  
> काष्ठा मौनी नमस्कृत्य पूजयेत् पुरुषोत्तमम् ॥  
> शङ्खचक्रधरं देवं माधवं नाम पूजयेत् ।  
> वह्नौ हुत्वा विधानेन ततस् त्व् एकाशनो भवेत् ॥  
> भूशय्याब्रह्मचर्येण शक्तः स्नानं समाचरेत् ।  
> अशक्तस्यां धनाढ्यस्य स्वेच्छा सर्वत्र कथ्यते ॥  
> अवश्यम् एव कर्तव्यं माघस्नानम् इति स्थितिः ।  
> तिलस्नायी तिलोद्वर्ती तिलहोमी तिलोदकी ॥  
> तिलदस् तिलभोक्ता च षट्तिलो नावसीदति ।  
> तिला आमलकाश् चैव तीर्थे देयास् तु नित्यशः ॥  
> तथा प्रज्वालयेद् वह्निम् इन्धनार्थं द्विजन्मनाम् ।  
> एवं स्नानस्यावसाने भोज्यं देयम् अवारितम् ॥  
> भोजयेद् द्विजदाम्पत्यं भूषयेद् वस्त्रभूषणैः ।  
> कम्बलाजिनरत्नानि वासांसि विविधानि च ॥  
> चेलकानि च देयानि प्रच्छादनपटास् तथा ।  
> उपानहौ तथा गुल्फमोचकौ पादमोचकौ ॥  
> अनेन विधिना दद्यान् माधवः प्रीयताम् इति ।

अत्र पुराणोक्तो विशेषः ।

> सवित्रे प्रसवित्रे च परं धाम जले मम ।  
> त्वत्तेजसा परिभ्रष्टं पापं यातु सहस्रधा ॥  
> दिवाकर जगन्नाथ प्रभाकर नमो ऽस्तु ते ।  
> परिपूर्णं करिष्ये ऽहं माघस्नानं तवाज्ञया ॥

इति संकल्पमन्त्रः ।

> अहन्य् अहनि दातव्यास् तिलाः शर्कर्यान्विताः ।  
> माघवसाने सुभगे विप्रान् संभोजयेत् तथा ॥  
> सूर्यो मे पीयतां देवो विष्णुमूर्तिर् निरञ्जनः ।  
> दम्पत्योर् वाससी सूक्ष्मे सप्तदान्यसमन्विते ॥  
> त्रिंशत् तु मोदका देयाः शर्करातिलसंयुताः ।  
> भागत्रयं तिलानां तु चतुर्थः शर्करांशकः ॥  
> अनभ्यङ्गी वरारोहे सर्वं मासं नयेद् व्रती ॥

तत्र फलविशेषार्थिनो नियमविशेषम् आह विष्णुः ।

> संयतः पथि गच्छेत् तु मौनी पैशुन्यवर्जितः ।  
> यदीच्छेद् विपुलान् भोगांश् चन्द्रसूर्योपमाम् (?) शुभान् ॥  
> अप्रावृत्तश्रीरस् तु यःकामी स्नानम् आचरेत् ।  
> पदे पदे ऽश्वमेधस्य फलं प्राप्नोति मानवः ॥

पुराणे ऽपि ।

> सरित्तोयं महावेगं नवकुम्भस्थं तथा ।  
> वयुना ताडितं रात्रौ गङ्गास्नानसमं व्रतम् ॥ इति ।

एवं कुर्वतः फलम् आह विष्णुः ।

> बालास् तरुणका वृद्धा नरनारीनपुंसकाः ।  
> स्नात्वा माघे शुभे तीर्थे प्राप्नुवन्तीप्सितं फलम् ॥  
> पित्रा पितामहैः सार्धं प्रपितामहैः ।  
> मातृमातामहैः सार्धं वृद्धमातामहैः तथा ॥  
> एकविंशत्कुलैः सार्धं भुक्त्वा भोगान् यथेप्सितान् ।  
> माघमास्य् उषसि स्नात्वा विष्णुलोकं स गच्छति ॥

पुराणे ऽपि ।

> एवं माघप्लवे याति भित्वा बिम्बं दिवाकरे ॥ इति ।

**इति स्मृतिचन्द्रिकायां माघस्नानविधिः**
