---
title: मन्त्रवचनम्
unicode_script: devanagari

---

## परिभाषा

### जपः
‘उपांशु-प्रयोगोऽयं जपः' इति पक्षो याज्ञिकानुसारी ।  
'अकरण-मन्त्रो जपः ।' इति तु रामाग्निचिद्-आदि-मतम्। 

### उपांशु
> ‘मुख-प्रयत्नवान् अनभिव्यक्त-शब्द-प्रयोग[^376_5] उपांशु-शब्दार्थः'

इति ‘ध्वानेन उपांशु वा' इत्य्-अत्र दीपिकायाम् ।  


## साधारण-नियमाः
### कल्प-सूत्राणि
> जपानुमन्त्रणाप्यायनोपस्थानान्य् उपांशु।  
> मन्त्राश्च कर्मकरणाः।

इत्य् आश्वलायनश्रौतसूत्रम्। 

> "उपांशु यजुर्वेदेन ९"

इत्य् आपस्तम्बः।

### पाणिनीयम्
> यज्ञ-कर्मण्य् अ-जप--न्यूङ्ख-सामसु (एकश्रुतिः)। 

इति पाणिनिः। 

काशिका - 

> त्रैस्वर्येण वेदे मन्त्राःपठ्यन्ते। तेषां यज्ञक्रियायामपि तथैव प्रयोगे प्राप्त एकश्रुतिर्विधीयते। जपन्यूङ्खसामानि वर्जयित्वा यज्ञकर्मणि मन्त्राणामैकश्रुत्यं भवति। …   
> यज्ञकर्मणीति किम्? संपाठे मा भूत्।   
> अजपेष्विति किम्? समा॑ग्ने वर्चो॑ विह॒वेष्व॑स्तु (ऋ० १०.१२८.१)। जपोऽनुकरणमन्त्रः, उपांशुप्रयोगः।  
> अन्यूङ्खेष्विति किम्? न्यूङ्खा ओकाराः। षोडश (द्र० — आश्व०श्रौ०उत्तरार्द्घ १.११)। तेषु केचिदुदात्ताः केचिदनुदात्ताः।  
> असामस्विति किम्? ए ३ विश्वं॒ सम॒त्रिणं॑ दह (जै०सं० ४.८.६)। सामानि वाक्यविशेषस्था गीतय उच्यन्ते।  
> तत्रैकश्रुतिर्न भवति॥

सिद्धान्त-कौमुदी - 

> अजपेति किम् । ममाग्ने वर्चो विहवेष्वस्तु (ममा॑ग्ने॒ वर्चो॑ विह॒वेष्व॑स्तु) । जपो नाम उपांशुप्रयोगः । यथा जले निमग्नस्य । न्यूङ्खा नाम षोडश ओकाराः । गीतिषु सामाख्या ॥

नागेशभट्टस्याभिप्रायो [ऽत्र](/sanskrit/vyAkaraNam/pANinIyam/svaraH/articles/yaJNa-svare_nAgeshaH/) विचित्रः।  
तत् प्रत्याख्यातं ततः प्राचीनेन श्रीनिवास-यज्वना [ऽत्र](/sanskrit/vyAkaraNam/pANinIyam/svaraH/shrInivAsa-svara-siddhAnta-chandrikA/11_ekashrutiprakaraNam) । 

**निगदः** - ऋक्-साम-भिन्नाः ये स्फुटम् उच्यन्ते।


## गृह्य-कर्मसु
### यज्ञत्वाङ्गीकारः
किन्तु स्मार्तसूत्रेष्व् अपि यजेतेत्यादि-शब्दाश् श्रूयन्ते, पाक-यज्ञाश् च शब्द्यन्ते।  

आपस्तम्ब-गृह्य-सूत्र-टीकायां विवाहप्रकरणे सुदर्शनः -

> जपश्च सर्वत्र चातुस्स्वर्येण ; न तु करणमन्त्रादिवदेकश्रुत्या ।
"एकश्रुति दूरात्सम्बुद्धौ" (पा.सू.१-२-३३.) "यज्ञकर्मण्यजपन्यूखसामसु" (पा.सू.१-२-३४.) इति वचनात् ।

इति यज्ञकर्मात्राप्य् अभिजानाति।

आश्वलायन-गृह्य-सूत्र-नारायण-वृत्तौ -

> "गृह्यकर्मणि सर्वत्र जप+अनुमन्त्रण+अभिमन्त्रण+उपस्थानमन्त्र-करणमन्त्रा उपांशु प्रयोक्तव्या"।

### यज्ञत्वं नेति पक्षः
नागेशभट्टस्याभिप्रायो [ऽत्र](/sanskrit/vyAkaraNam/pANinIyam/svaraH/articles/yaJNa-svare_nAgeshaH/) -

> यज्ञ-शब्देन यजति-चोदना-चोदितानाम् एव ग्रहणम्  
> इति स्मार्तेषु स्थालीपाकोपाकर्मादि-प्रयोगेषु नैकश्रुत्यम्।

वषट्-कार-प्रदाने हि यज्ञ-शब्दस्य मुख्या वृत्तिर् इति हेतुना  
न स्मार्त-कर्मस्व् अस्य सूत्रस्य प्रसक्तिर् इति वदन्ति।

