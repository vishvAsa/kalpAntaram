+++
title = "+वैद्यनाथः - स्मृति-मुक्ता-फलम्"
+++

व्रत-चतुष्टयेऽप्य् एवम् एव स्मर्यते—  

> मेखलाम् अजिनं दण्डं वस्त्रं यज्ञोपवीतकम् ।  
> पूर्वोपयुक्तम् उत्सृज्य धारयेयुर् नवं व्रतम् ॥

इति। अत्र कपर्दी—  
> प्रजापति-मुखान् देवान् एकैकस् तिलोदकम् ।  
> उद्धृत्य तर्पणं कुर्युः श्रावण्यां तैत्तिरीयकाः ॥

इति। ब्रह्मचारिणाम् उपाकर्मणि वपनम् आवश्यकम्—  

> श्रावण्यां पौर्णमास्यां शिष्यं वापयित्वेति

वैखानसे दर्शनात्,  

> क्षुर-कर्म न कर्तव्यं चौलात् परम् ऋतु-त्रयम् ।  
> तथोपनयनाद् ऊर्ध्वम् उपाकर्म विना क्वचित् ॥

इत्य्-आदि-स्मृतेश् च। तत्र तिथि-वारादि-दोषो ऽपि न चिन्त्यः।  

> वैधे कर्मणि तु प्राप्ते काल-दोषं न चिन्तयेत् ।  
> सद्यः शौचं प्रकुर्वीत माता-पित्रोर् मृतौ तथा ॥

इति वसिष्ठ-स्मरणात् ॥