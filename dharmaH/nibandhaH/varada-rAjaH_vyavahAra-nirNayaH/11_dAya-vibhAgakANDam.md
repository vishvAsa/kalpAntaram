+++
title = "११ दाय-विभागकाण्डम्"

+++

**अथ दायविभागः**

अत्र नारदः ।

> विभागो ऽर्थस्य पित्र्यस्य पुत्रैर् यत्र प्रकल्प्यते ।

> दायभाग इति प्रोक्तं तद् विवादपं बुधैः ॥

विष्णुः- “पिता चेत् पुत्रान् विभजते, तस्य स्वेच्छातः स्वयम् आर्जिते ऽर्थे” इति । अत्र “पुत्रान् विभजेत्” इत्य् अधिकारे नारदः ।

> मातुर् निवृत्ते रजसि प्रत्तासु भगिनीषु च ।

> निवृत्ते वापि रमणे पितर्य् उपरतस्पृहे ॥

> व्याधितः कुपितश् चैव विषयासक्तमानसः ।

> अयथाशास्त्रकारी च न विभागे पिता प्रभुः ॥

बृहस्पतिः ।

> पित्रोर् अभावे भ्रातॄणां विभागः सम्प्रदर्शितः ।

> मातुर् निवृत्ते रजसि जीवतोर् अपि शस्यते ॥

अत्र शङ्खलिखितौ- “जीवति पितरि रिक्थविभागो वृद्धे विपरीतचेतसि दीर्घरोगिणि वा ज्येष्ठेनैव” । गौतमः- “ऊर्ध्वं पितुः पुत्रा रिक्थं भजेरन् । निवृत्ते रजसि मातुर् जीवति चेच्छति” । हारीतः- “जीवन्न् एव वा प्रविभज्य वनम् आश्रयेद् वृद्धाश्रमं वा गच्छेत् । स्वल्पेन वा संविभज्य भूयिष्ठम् आदाय वसेद् यद्य् अप्य् उपदस्येत् पुनस् तेभ्यो गृह्णीयात् । क्षीणांश् च विभजेत् । अथाप्य् अत्र ग्रहोपदानौपचायिकीं श्रुतिम् उदाहरन्ति । पिताग्रयणः पुत्रा इतरे ग्रहाः । यद् यथाग्रयणः उपदस्येत् स्कन्देत् इतरेभ्यो ग्रहेभ्यो गृह्णीयात् । यद् इतरे ग्रहाः स्कन्देयुः आग्रयणात् गृह्णीयात् । स्कन्देत् उपवादस्येत् । इतरेभ्यः ग्रहेभ्यः” इति व्याख्यातम् । नारदः ।

> पितैव वा स्वयं पुत्रान् विभजेद् वयसि स्थितः ।

एवमादिभिर् वचनैः पितृकर्तृको विभागः कदाचित् पुत्रकर्तृकश् च प्रतीयते । तथा विभागकालो ऽप्य् अनेकविधः प्रतीयते । पितुर् विभागेच्छायां सत्याम् एकः कालः । तथा जीवत्य् एव पितरि द्रव्यनिस्पृहे च । मातरि निवृत्तरजस्कायां पितुर् अनिच्छायाम् अपि पुत्रेच्छयैव विभागः । तथा सरजस्कायाम् अपि मातर्य् अनिच्छत्य् अपि पितरि प्रत्तासु भगिनीषु पितर्य् अधर्मवर्तिनि दीर्घरोगग्रस्ते वा, पुत्राणाम् इच्छया भवति विभागः । तथा ऊर्ध्वं पितुर् अपरः कालः धर्मवृद्ध्यर्थं विभागः कर्तव्य इत्य् आह प्रजापतिः ।

> एवं सह ससेयुर् वा पृथग् वा धर्मकाम्यया ।

> पृथग् विवर्धते धर्मः तस्माद् धर्म्या पृथक्क्रिया ॥

तथाह बृहस्पतिः ।

> एकपाकेन वसता पितृदेवद्विजार्चनम् ।

> एकं भवेद् विभक्तानां तद् एव स्यात् गृहे गृहे ॥

नारदः ।

> भ्रातॄणाम् अविभक्तानाम् एको धर्मः प्रवर्तते ।

> विभागे सति धर्मो ऽपि भवेद् एषां पृथक् पृथक् ॥

तथा व्यासः ।

> भ्रातॄणां जीवतोः पित्रोः सह वासो विधीयते ।

> तदभावे विभक्तानां धर्मस् तेषां विवर्धते ॥

याज्ञवल्क्यः ।

> विभागं चेत् पिता कुर्याद् इच्छया विभजेत् सुतान् ।

> ज्येष्ठं वा श्रेष्ठभागेन सर्वे वा स्युः समांशिनः ॥

यदा विभागं पिता चिकीर्षति तदैवेच्छया विभजेत् समं वा विषं वा । इच्छाया निरङ्कुशत्वात् कल्पान्तरम् आह ज्येष्ठं वेति । 

> ज्येष्ठस्य विंश उद्धारः सर्वद्रव्याच् च यद् वरम् ।

> ततो ऽर्धं मध्यमस्य स्यात् तुरीयं तु यवीयसः ॥

इति मनुनोक्तप्रकारेण ज्येष्ठं श्रेष्ठभागेन कनिष्ठं कनिष्ठभागेन मध्यमं मध्यमभागेन विभागः कर्तव्यः । सिद्धान्तम् आह – “सर्वे वा स्युः समांशिनः” इति । तत्र इच्छया विषमविभागस् तु स्वयम् आर्जितवित्तविषयः । पितृक्रमायाते तु धने स्वाम्यस्य पुत्रपौत्राणां समत्वान् नेच्छया विषमविभागो युक्तः । अत्र याज्ञवल्क्यः ।

> भूर् या पितामहोपात्ता निबन्धो द्रव्यम् एव वा ।

> तत्र स्यात् सदृशं स्वाम्यं पितुः पुत्रस्य चोभयोः ॥

तथा च विष्णुः- “अर्थे पैतामहे पितृपुत्रपौत्रयोः तुल्यं स्वाम्यम्” । कात्यायनः ।

> पैतामहं समानं स्यात् पितुः पुत्रस्य चोभयोः ।

> स्वयं तूपार्जिते पित्रा न पुत्रः स्वाम्यम् अर्हति ॥

तथा व्यासः ।

> क्रमागते गृहक्षेत्रे पितृपुत्राः समांशिनः ।

> पैतृकेन विभागार्हाः सुताः पितुर् अनिच्छतः ॥

बृहस्पतिः ।

> द्रव्यं पितामहोपात्ते जङ्गमे स्थावरे तथा ।

> समं स्वामित्वम् आख्यातं पितुः पुत्रस्य चोभयोः ॥

व्यासः ।

> पैतामहं विना पित्रा स्वशक्त्या यद् उपार्जितम् ।

> विद्याशौर्यादिनावाप्तं तत्र स्वाम्यं पितुः स्मृतम् ॥

> प्रदानं चेच्छया कुर्याद् विभागं च ततो धनात् ।

> तदभावे तु ये पुत्राः समांशाः परिकीर्तिताः ॥

बृहस्पतिः ।

> स्थावरद्विपदं चैव यद्य् अपि स्वयम् आर्जितम् ।

> असम्भूय सुतान् सर्वान् न दानं न च विक्रयः ॥

अस्यापवादम् आह व्यासः ।

> एको ऽपि स्थावरे कुर्यात् दानाधमनविक्रयम् ।

> आपत्काले कुटुम्बार्थे धर्मार्थे च विशेषतः ॥

> मणिमुक्ताप्रवालादेः सर्वस्यैव पिता प्रभुः ।

> स्थावरस्य तु सर्वस्य न पिता न पितामहः ॥

एवमादिभिर् वचनैः पैतामहे पुत्रपौत्रयोः स्वाम्यं समम् । पितुः स्वयम् आर्जिते स्वातन्त्र्यम् इति गम्यते । यद् अपीदं मानवं वचनद्वयम् ।

> भार्या पुत्रश् च दासश् च त्रय एवाधनाः स्मृताः ।

> यत् ते समधिगच्छन्ति यद्यैते तस्य तद् धनम् ॥

तथा ।

> ऊर्ध्वं पितुश् च मातुश् च समेत्य भ्रातरः सह ।

> भजेतन् पैतृकं रिक्थम् अनीशास् ते हि जीवतोः ॥

यद् अपीदं देवलवचनम्,

> पितर्य् उपरते पुत्रा विभजेरन् पितुर् धनम् ।

> अस्वाम्यं हि भवेद् एषां निर्दोषे पितरि स्थिते ॥

इति एवम्दीन्य् अस्वातन्त्र्यपराणि, न स्वत्वाभावपराणीति लिङ्गविशेषनिर्देशात् पुंयुक्तम् ऐतिशायन इत्य् अधिकरणे भगवता भाष्यकारेणोक्तम् । तथा च श्रुतिः- “पत्नी हि पारीणह्यस्येशे” इति । तथा च हारीतः- “जीवति पितरि पुत्राणाम् अर्थादानविसर्गाक्षेपेषु न स्वातन्त्र्यम्” इति । किं च पूर्वम् एव स्वत्वम् उत्पन्नम् इत्य् अस्मिन् पक्षे सर्वस्मृतिषु विभजेद् इति युज्यते । अन्यथा विभागात् पूर्वं स्वत्वाभावे पुत्रेभ्यो दद्याद् इति वक्तव्यम् । तथा विभागात् स्वत्वपक्षे एकपुत्रस्य मातापित्रोर् ऊर्ध्वं विभागाभावात् स्वत्वं न स्यात् । तेन कुलप्रवेशाद् एव पितृपैतामहद्रव्ये ऽपि पुत्रस्य स्वाम्यम् अस्त्य् एव । तथा च बृहस्पतिः ।

> जाता जनिष्यद् गर्भस्थाः पितृस्था ये च मानवाः ।

> सर्वे काङ्क्षन्ति तां वृत्तिम् अनाच्छेद्या ततस् तु सा ॥

जनिष्यमाणानां विशेषणं गर्भस्था इति तिलमाषादिरूपेण । जाता अनुशयिनः तत्पक्षकपुरुषसम्बन्धाः पितृस्था उच्यन्ते । तथा हि – किञ्चित् कालं श्लेष्मरूपेण ततो रेतोरूपेण च पितरि परिणताः स्त्रीसम्बन्धेन तस्यां प्रविष्टाः गर्भस्था इत्य् उच्यन्ते । एवं पितृमातृसम्बन्धप्रभृति तद्धनेषु तेषां तथा स्वामित्वम् अस्तीति । स्वस्य सतो विभागः । न विभागात् स्वत्वम् । तेन स्वयम् आर्जिते पितुर् इच्छया विभागः आर्जकस्य प्राधान्यात् । क्रमागते तु पितुर् इच्छया पुत्रेच्छया च विभागः । स्वयम् आर्जितविभागे नारद आह ।

> पित्रैव तु विभक्ता ये समन्यूनाधिकैर् धनैः ।

> तेषां स एव धर्मः स्यात् सर्वस्य हि पिता प्रभुः ॥

तथा च बृहस्पतिः ।

> समन्यूनाधिका भागाः पित्रा येषां प्रकल्पिताः ।

> तथैव ते पालनीया विनेयास् ते स्युर् अन्यथा ॥

याज्ञवल्क्यः ।

> न्यूनाधिकविभक्तानां धर्म्यः पितृकृतः स्मृतः ।

एवम् इत्यादिवचनैः यद्य् अपि शास्त्रदृष्टो विषमविभागः तथापि लोकविद्विष्टत्वात् नानुष्ठेयः,

> अस्वर्ग्यं लोकविद्विष्टं धर्मम् अप्य् आचरेन् न तु ।

इति निषेधात् । तथा च प्रजापतिः ।

> यथा नियोगधर्मो ऽपि नानुबन्ध्या गवादिका ।

> तथोद्धारविभागो ऽपि नैव सम्प्रति वर्तते ॥

यथा मृते भर्तरि नियोगधर्मो लोकविद्विष्टत्वान् नानुष्ठीयते, यथा वा गवालम्भः, तद्वद् उद्धारधर्मो ऽपि लोकविद्विष्टत्वात् कलियुगे नानुष्ठेयः । जीवद्विभागे विशेषम् आह नारदः ।

> द्वाव् अंशौ प्रतिपद्येत विभजन्न् आत्मनः पिता ।

तथा च बृहस्पतिः।

> जीवद्विभागे तु पिता गृह्णीतांशद्वयं स्वकम् ।

तथा च शङ्खलिखितौ- “यद्य् एकपुत्रः स्यात् द्वौ भागाव् आत्मनः” । कुर्यात् । द्विपदश् चतुष्पदेषु रूपम् अधिकं वृषभो ज्येष्ठायेति । तत्र पितुर् भागद्वयग्रहणं क्रमाद् आगतद्रव्यविषयम् । तत्र पत्नी निर्भागेति <u>केचित्</u> । याज्ञवल्क्यः ।

> यदि कुर्यात् समान् अंशान् पत्न्यः कार्याः समांसिकाः ।

> न दत्तं स्त्रीधनं यासां भर्त्रा वा श्वशुरेण वा ॥

यदा स्वेच्छया पिता सर्वान् एव सुतान् समभागिनः करोति, तदा सजातीयपत्न्यश् च पुत्रसअमांशभाजः कर्तव्याः । यासां पत्नीनां भर्त्रा श्वशुरेण वा स्त्रीधनं दत्तम्, दत्ते च स्त्रीधने तदपेक्षया भागपरिपूरणं कर्तव्यम्, अधिवेदनविषयं तथोक्तत्वात् ।

> अधिविन्नः स्त्रियै दद्याद् आधिवेदनिकं समम् ।

> न दत्तं स्त्रीधनं यस्यै दत्ते त्व् अर्धं प्रकल्पयेत् ॥ इति ।

अत्र अर्धशब्द एकदेशपरः । तेन पूर्वदत्तापेक्षया भागपरिपूरणं कर्तव्यम् इत्य् अर्थः । एवं जीवद्विभागे समांशभागित्वं मातॄणाम् उक्त्वा पितरि मृते ऽपि समांशभाजो भवन्तीत्य् आह याज्ञवल्क्यः ।

> पितुर् ऊर्ध्वं विभजतां माताप्य् अंशं समं हरेत् । इति ।

तथा च नारदः ।

> समांशभागिनी माता पुत्राणां स्यान् मृते पतौ ।

अत्र बृहस्पतिः ।

> तदभावे तु जननी तनयांशसमांशिनी ।

व्यासः ।

> असुतास् तु पितुः पत्न्यः समानांशाः प्रकीर्तिताः ।

> पितामह्यश् च सर्वास् तु मातृतुल्याः प्रकीर्तिताः ॥

पितामह्या अपि मातृवद् भागकल्पनं युक्तम् इति । विष्णुः- “मातरः पुत्रभागानुसारिभागहारिण्यः अनूढाश् च दुहितः” इति । तथा च बृहस्पतिः ।

> समांशा मातरस् तेषां तुरीयांशा च कन्यका ।

कात्यायनः ।

> कन्यकानां त्व् अदत्तानां चतुर्थो भाग इष्यते ।

> भ्रातॄणां च त्रयो भागः समं त्व् अल्पधने स्मृतम् ॥

अत्र मनुः ।

> स्वेभ्यो ऽंशेभ्यस् तु कन्याभ्यः प्रदद्युर् भ्रातरः पृथक् ।

> स्वात् स्वाद् अंशाच् चतुर्भागं पतिताः स्युर् अदित्सवः ॥ इति ।

शङ्खलिखितौ- “विभज्यमानि दद्याद् ये कन्यालङ्कारं वैवाहिकं स्त्रीधनं च कन्या लभेत” । कन्यालङ्कारं कन्यायोग्यभूषणम् । तथा पैठीनसिः- “कन्या वैवाहिकं स्त्रीधनं च लभेत” । अत्र बोधायनः- “मातुर् अलङ्कारं दुहितरः साप्रदायिकं लभेरन् अन्यद् वा” । अत्र व्यासः ।

> असंस्कृतास् तु ये तत्र पैतृकाद् एव तद्धनात् ।

> संस्कार्या भ्रातृभिर् ज्येष्ठैः कन्यकाश् च यथाविधि ॥

नारदः ।

> अविद्यमाने पित्र्ये ऽर्थे स्वांशाद् उद्धृत्य वा पुनः ।

> अवश्यकार्यः संस्कारो भ्रातॄणां पूर्वसंस्कृतैः ॥

याज्ञवल्क्यः ।

> असंस्कृतास् तु संस्कार्याः भ्रातृभिः पूर्वसंस्कृतैः ।

> भगिन्यश् च निजाद् अंशाद् दत्वांशं तु तुरीयकम् ॥

सर्वस्मृतिषु दुहितॄणां पाणिग्रहणसंस्कारस्य कण्ठोक्तत्वात् पुत्राणाम् अपि पूर्वसंस्कृतैर् ज्येष्ठैः विवाहपर्यन्तः संस्कारः कर्तव्य इति वृद्धाः । तत्र संस्कारपर्याप्तं धनं दुहितॄणां देयं नान्यद् इत्य् <u>एके</u> । <u>अन्ये</u> तु बहुषु धनेषु पुत्रभागाच् चतुर्थभागदानम्, अल्पे धने समांशदानम् इति मन्यते ।

अथानीहस्य किञ्चिद् दत्वा विभागम् आह मनुः ।

> भ्रातॄणां यस् तु नेहेत धनं शक्तः स्वकर्मणा ।

> स निर्भाज्यः स्वकाद् अंशात् किञ्चिद् दत्वोपजीवनम् ॥

याज्ञवल्क्यः ।

> शक्तस्यानीहमानस्य किञ्चिद् दत्वा पृथक्क्रिया ।

आपस्तम्बः- “सर्वे हि धर्मयुक्ता भागिनो यस् त्व् अधर्मेण द्रव्याणि प्रतिपादयति, ज्येष्ठो ऽपि तम् अभागं कुर्वीत” । गौतमः- “सवर्णापुत्रो ऽप्य् अन्यायवृत्तो न लभेतैकेषाम्” । एवम्भूतानाम् अन्ततो गत्वा ताम्बूलादिकम् अपि दत्वा विभागः कर्तव्यः । 

दायानर्हान् आह मनुः ।

> सर्व एव विकर्मस्था नार्हन्ति भ्रातरो धनम् ।

शङ्खलिखितौ- “अपपात्रीकृतस्य रिक्थपिण्डोदकानि व्यावर्तन्ते” । बृहस्पतिः ।

> सवर्णजो ऽप्य् अगुणवान् नार्हः स्यात् पैतृकं धने ।

> तत्पिण्डदाः श्रोत्रिया ये तेषां तद् अभिधीयते ॥

> उत्तमर्णाधमर्णेभ्यः पितरं त्रायते सुतः ।

> अतस् तु विपरीतेन तेन नास्ति प्रयोजनम् ॥

> तया गवा किं क्रियते या न दोग्ध्री न गर्भिणी ।

> को ऽर्थः पुत्रेण जातेन यो न विद्वान् न धार्मिकः ॥

> शास्त्रशौर्यार्थरहितः तपोज्ञानविवर्जितः ।

> आचारहीनः पुत्रस् तु मूत्रोच्चारसमः स्मृतः ॥

एवम्भूतानां दुष्टानां न किञ्चिद् देयम् । अथ भर्तव्यान् आह मनुः ।

> अनंशौ क्लीबपतितौ जात्यन्धबधिरौ तथा ।

> उन्मत्तजडमूकाश् च ये च केचिन् निरिन्द्रियाः ॥

> सर्वेषाम् अपि तु न्याय्यं दातुं शक्त्या मनीषिणा ।

> ग्रासाच्छादनम् अभ्यङ्गं पतितो ह्य् अददद् भवेत् ॥

> यद्य् अर्थिता तु दारैः स्यात् क्लीबादीनां कथञ्चन ।

> तेषाम् उत्पन्नतन्तूनाम् अपत्यं दायम् अर्हति ॥

याज्ञवल्क्यः ।

> क्लीबो ऽथ पतितस् तज्जः पङ्गुर् उन्मत्तको जडः ।

> अन्धो ऽचिकित्स्यरोगी च भर्तव्यास् तु निरंशकाः ॥

> औरसक्षेत्रजास् तेषां निर्दोषा भागहारिणः ।

> सुताश् चैषां प्रभर्तव्या यावद् वै भर्तृसात्कृताः ॥

> अपुत्रा योषितश् चैषां भर्तव्याः साधुवृत्तयः ।

> निर्वास्याः व्यभिचारिण्यः प्रतिकूलास् तथैव च ॥

पतितो ब्रह्महादिः, तज्जः पतितोत्पन्नः, उन्मत्तः वातिकपैत्तिकश्लैष्मिकसान्निपातिकग्रहावेश-लक्षणैर् उन्मादैर् अभिभूतः, जडो विकलकरणो, हिताहितावधारणाक्षमः । एतेषां विभागात् प्राग् एव दोषप्राप्तौ अनंशत्वम् । न पुनर् विभक्तस्यापि । एतेषां क्लीबादीनाम् औरसां क्षेत्रजा वा पुत्रा अंशग्रहणविरोधिदोषरहिता भागहारिणः । क्लीबस्य क्षेत्रजः सम्भवति । अन्येषाम् औरसा अपि सम्भवति । औरसक्षेत्रजयोर् ग्रहणाद् इतरपुत्राणां व्युदासः । एषां क्लीबादीनां सुता दुहितरः प्रभर्तव्याः यावद् विवाहसंस्कारसंस्कृता भवन्ति तावद् भरणीयाः । एवं क्लीबादीनां पुत्रा योषितः साधुवृत्तयो भर्तव्याः । व्यभिचारिण्यस् तु निर्वास्याः । देवलः ।

> मृते न पितरि क्लीबकुष्ठ्युन्मत्तजडान्धकाः ।

> पतितः पतितापत्यं लिङ्गी दायांशभागिनः ॥

> तेषां पतितवर्गेभ्यो भक्तकं तु प्रदीयते ।

> तत्पुत्राः पितृदायांशं लभेरन् दोषवर्जिताः ॥

पतितोत्पन्नस्य पतितत्वान् न दायसम्बन्धः । विष्णुः- “अनंशास् त्व् आश्रमान्तरगताः क्लीबोन्मत्तपतिताश् च । भरणं क्लीबोन्मत्तानाम्” । गौतमः- “जडक्लीबौ भर्तव्यौ अपत्यं जडस्य भागार्हम्” इति । विभक्ताविभक्तयोर् अविभक्तस्य धनग्रहणम् आह मनुः ।

> ऊर्ध्वं विभागाज् जातस् तु पित्र्यम् एव हरेद् धनम् ।

> संसृष्टास् तेन वा ये स्युः विभजेरन् सहैव ते ॥

बृहस्पतिः ।

> पित्रा सह विभक्ता ये सापत्ना वा सहोदराः ।

> जघन्यजास् तु ये तेषां पितृदायहरास् तु ते ॥

> अनीशः पूर्वजः पित्र्ये भ्रातुर् भागे विभक्तजः ।

स्मृत्यन्तरे ।

> पुत्रैः सह विभक्तेन पित्रा यत् स्वयम् आर्जितम् ।

> विभक्तजस्य तत् सर्वम् अनीशाः पूर्वजाः स्मृताः ॥

> यथा धने तथा चर्णे दानाधानक्रयेषु च ।

> परस्परम् अनीशास् ते मुक्त्वा शौचोदकरिया ॥

विभक्तजस्यापि पितृधनाभावे स्वांशेभ्यो भागकल्पनेति याज्ञवल्क्यः ।

> विभक्तेषु सुतो जातः सवर्णायां विभागभाक् ।

> दृश्याद् वा तद्विभागः स्याद् आयव्ययविशोधनात् ॥

विष्णुः- “पित्रा विभक्ता विभागानन्तरम् उत्पन्नस्य विभागं दद्युः” । पौत्रस्य पुत्रेण सह समविभागम् आह याज्ञवल्क्यः ।

> भूर् या पितामहोपात्ता निबन्धो द्रव्यम् एव वा ।

> तत्र स्यात् सदृशं स्वाम्यं पितुः पुत्रस्य चोभयोः ॥

बृहस्पतिः ।

> ऋणं लेख्यं गृहं क्षेत्रं यस्य पैतामहं भवेत् ।

> विरकालप्रोषितो ऽपि तत्र भागहरस् तु सः ॥

पैतामहे धने पितुः पुत्रस्य च समाने सति यदि पुनर् एकस्य बहवः पुत्राः ते ऽपि विषयान् पुत्रान् उत्पाद्य स्थिता मृता वा तत्र इत्थं दायविभाग इत्य् आह । याज्ञवल्क्यः ।

> अनेकपितृकाणां तु पितृतो दायकल्पना ।

पितृद्वारेणांशभाजः अमी पौत्रा इत्य् अर्थः । बृहस्पतिः ।

> समवेतैस् तु यत् प्राप्तं सर्वे तत्र समांशिनः ।

> तत्पुत्रा विषमसमाः पितृभागहराः स्मृताः ॥

समवेतैः अविभक्तैः यल् लब्धं कृष्यादिना तद् एकेन लब्धम् अपि सर्वेषां समानम् । तत्पुत्राः तेषां पुत्राः । विषमसमाः पितुर् एव भागहराः । अत्र विशेषम् आह कात्यायनः ।

> अविभक्ते ऽनुजे प्रेते तत्सुतं रिक्थभागिनम् ।

> कुर्वीत जीवनं येन लब्धं नैव पितामहात् ॥

> लभेतांशं तु पित्र्यं स पितृव्यात् तस्य वा सुतान् ।

> स एवांशस् तु सर्वेषां भ्रातॄणां न्यायतो भवेत् ।

> लभेत तत्सुतो वापि निवृत्तिः परतो भवेत् ॥

अविभक्तपुत्रे मृते तत्सुतं पितामहाद् अलब्धजीवनं रिक्थभाजिनं कुर्यात् । तस्य रिक्तभागः स्वपित्र्यांशः पितामहे मृते पितृव्यात् स्वांशस्य विभागेन लाभः । पितृव्यो ऽपि मृतश् चेत् तस्य सुतात् स्वांशस्य विभागाल् लाभः । पितृव्यसुताद् विभागे ऽपि स एवांशो भवेत् यो भ्रातॄणां न्यायतो भवेत् । एतद् उक्तं भवति । विषमसमा भ्रातृपुत्राः स्वपितृभागहरा इति । पूर्वेषां मरणे तत्सुतो ऽपि चतुर्थ एव भागं लभेत । पञ्चमप्रभृति सापिण्ड्याभावान् निवृत्तिः । आ चतुर्थान् निवृत्तिं देवलो ऽप्य् आह ।

> अविभक्तविभक्तानां कुल्यानां वसतां सह ।

> भूयो दायविभागः स्याद् आ चतुर्थाद् इति स्थितिः ॥

> नासपिण्ड्याः सकुल्याः स्युः पिण्डभेदस् त्व् अतः परम् ।

> समम् इच्छन्ति पिण्डानां दायार्थस्य विभाजने ॥

> विधिर् एष सवर्णानां बन्धूनां समुदाहृतः ।

> एक एव सवर्णस्य दायो ऽत्र न विभज्यते ॥

विभक्तानाम् अपि संसृष्टानां सकुल्यानां पुनर् आ चतुर्थात् दायविभागः स्यात् । सकुल्याः असपिण्डाः । अतः परं दायभागो नास्ति । असपिण्डाः इति हेतोः । सापिण्ड्ये सत्य् एव दायविभागः । तेन पञ्चमस्य सापिण्ड्याभावात् दायविभागो नास्ति । उक्तो विधिः सवर्णासु जातानाम् एव । न हि भिन्नजातीयस्त्रीषु जातानां भ्रातॄणां सवर्णासु जातानाम् एकजातीयत्वान् न तत्र दायवैषम्यम् इति । कात्यायनो ऽपि चतुर्थात् परतो दायनिवृत्तिम् आह ।

> रिक्थं प्रतिप्रदानं तु दत्वा शेषं विभाजयेत् ।

> आ चतुर्थात् तु तद् ग्राह्यं क्रमेणैव तु तत्सुतैः ॥

प्रतिप्रदानशब्देन ऋणम् उच्यते । पूर्वोक्तचतुर्थपुरुषपर्यन्तं सापिण्ड्यम् । पितृपितामहप्रपितामहेषु तु मृतेषु द्रष्टव्यम् । तेषु जीवत्सु पूर्वेषाम् अपि त्रयाणां सापिण्ड्यात् सप्तपुरुषावधि सापिण्ड्यं भवति । एतदभिप्रायेण बृहस्पतिः ।

> तृतीयः पञ्चमो वापि सप्तमो वापि यो भवेत् ।

> तदन्वयस्यागतस्य दातव्या गोत्रजैर् मही ॥

तत्र ऋणक्रियाविशिष्टे दायादानां विभाग इत्य् आह नारदः ।

> यच् छिष्टं पितृदायेभ्यो दत्वर्णं पैतृकं च यत् ।

> भ्रातृभिस् तद् विभक्तव्यम् ऋणी न स्याद् यथा पिता ॥

पितृदायशब्देन पित्रादीनाम् और्ध्वदेहिकक्रियोच्यते । तथा च कात्यायनः ।

> भ्रात्रा पितृव्यमातृभ्यां कुटुम्बार्थम् ऋणं कृतम् ।

> विभागकाले देयं तत् रिक्थिभिः सर्वम् एव तु ॥

तेन ऋणक्रियाविशिष्टे दायप्राप्तिः । प्रजापतिः ।

> दृश्यमानं विभज्येत गृहं क्षेत्रं चतुष्पदम् ।

> गूढद्रव्याभिशङ्कायां प्रत्ययस् तत्र कीर्तितः ॥

बृहस्पतिः ।

> गृहोपस्करवाह्यादि भोग्याभरणकर्मिणः ।

> दृश्यमाना विभज्यन्ते गूढे कोशो विधीयते ॥

याज्ञवल्क्यः ।

> अन्योन्यापहृतं द्रव्यं विभक्ते यत्र दृश्यते ।

> तत् पुनस् तैः समैर् अंशैः विभजेरन्न् इति स्थितिः ॥

मनुः ।

> ऋणे धने च सर्वस्मिन् प्रविभक्ते ततस् ततः ।

> पश्चात् दृश्येत यत् किञ्चित् तत् सर्वं समतां नयेत् ॥ इति ।

गृहादिविभागे ज्येष्ठादीनां निमय उक्तः । तत्र स्मृत्यन्तराद् विशेषः गृहविभागे दक्षिणतो ज्येष्ठस्य, तदनन्तरम् अनन्तरस्य तथेतरेषाम् इति । कात्यायनः ।

> क्षेत्रारामगृहादीनां विभागे समुपस्थिते ।

> ज्येष्ठस्य दक्षिणो भागः प्रतीची वा तथा भवेत् ॥ इति ।

तत्र विशेषम् आह देवलः ।

> निषाद एकपुत्रस् तु विप्रस्य द्व्यंशभाग् भवेत् ।

> द्वौ सपिण्डः सकुल्यो वा स्वधादाता तु संहरेत् ॥

निषादशब्देन शूद्रायां जात उच्यते । अर्धग्रहणं तृतीयांशग्रहणं च अत्यन्तशुश्रूषोः शूद्रस्य द्रष्टव्यम् । अत्र विशेषम् आह मनुः ।

> यद्य् अपि स्यात् तु सत्पुत्रो ऽप्य् असत्पुत्रो ऽपि वा भवेत् ।

> नाधिकं दशमाद् दद्यात् शूद्रापुत्राय धर्मतः ॥

> ब्राह्मणक्षत्रियविशां शूद्रापुत्रो न रिक्थभाक् ।

> यद् एवास्य पिता दद्यात् तद् एवास्य धनं भवेत् ॥

बृहस्पतिः ।

> अनपत्यस्य शुश्रूषोः गुणवाञ् छूद्रयोनिजः ।

> लभेत जीवनं शेषं सपिण्डास् तु समाप्नुयुः ॥

शूद्रापुत्रो न रिक्थभाग् इत्यादिरिक्थनिषेधवचनम् अशुश्रूषुविषयं द्रष्टव्यम् । प्रतिलोमानाम् अपि संव्यवहार्याणां सुतानां शुश्रूषूणां जनकेन जिवनं देयम् इत्य् आह गौतमः- “शूद्रापुत्रवत् प्रतिलोमास् तु” इति । अत्र विशेषम् आह बृहस्पतिः ।

> न प्रतिग्रहभूर् देया क्षत्रियादिसुताय वै ।

> यद्य् अप्य् अस्य पिता दद्यात् मृते विप्रासुतो हरेत् ॥

पितरि मृते ब्राह्मणीपुत्र एव हरेत् । तथा ब्रह्मदाये विशेषम् आह वृद्धमनुः ।

> ब्रह्मदायगतां भूमिं हरेयुर् ब्राह्मणीसुताः ।

> गृहद्विजातयः सर्वे तथैव क्षेत्रकर्दमम् ॥

द्विजग्रहणात् शूद्रापुत्रस्य निवृत्तिः । बृहस्पतिः ।

> शूद्र्यां द्विजातिभिर् जातो न भूमेर् भागम् अर्हति ।

> स्वजातावाप्नुयात् (?) सर्वम् इति धर्मो व्यवस्थितः ॥

अत्र विशेषम् आह मनुः ।

> दास्यां वा दासदास्यां वा यच् छूद्रस्य सुतो भवेत् ।

> सो ऽनुज्ञातो हरेद् अंशम् इति धर्मो व्यवस्थितः ॥

तथा च याज्ञवल्क्यः ।

> जातो ऽपि दास्यां शूद्रेण कामतो ऽंशहरो भवेत् ।

> मृते पितरि कुर्युस् तं भ्रातरस् त्व् अर्धभागिनम् ॥

सर्वत्र दासीपुत्रस्य धनग्रहणं समानोत्कृष्टपुत्रपौत्रदौहित्राद्यभावे द्रष्टव्यम् । “जातो ऽपि दास्यां शूद्रेण” इत्य् आरभ्य “अभ्रातृको हरेत् सर्वं दुहितॄणां सुताद् ऋते” इत्य् उक्तत्वात् । 

द्वादशविधपुत्राणां दायं वक्तुम् तेषां लक्षणम् आह मनुः ।

> स्वक्षेत्रे संस्कृतायां तु स्वयम् उत्पादयेत् तु यम् ।

> तम् औरसं विजानीयात् पुत्रं प्रथमकल्पितम् ॥

> यस् तल्पजः प्रमीतस्य क्लीबस्य व्याधितस्य वा ।

> स्वधर्मेण नियुक्तायां स पुत्रं क्षेत्रजः स्मृतः ॥

अत्र विशेषम् आह याज्ञवल्क्यः ।

> अपुत्रेण परक्षेत्रे नियोगोत्पादितः सुतः ।

> उभयोर् अप्य् असौ रक्थी पिण्डदाता च धर्मतः ॥

अस्य पुत्रद्वयात्मकतम्, बीजिनो बीजजः पुत्रः क्षेत्रिणस् तु क्षेत्रजः, इत्य् एतावता विभागेन पुत्रद्वयात्मकत्वं युक्तम् इति । द्व्यामुष्यायणो ऽयम् बीजजस्य स्वांशसम्भवात् क्षेत्रजात् उत्कृष्टत्वं द्रष्टव्यम् । अत्र बृहस्पतिः ।

> अग्निं प्रजापतिं चेष्ट्वा क्रियते गौतमोक्तवत् ।

> <u>अन्ये</u> त्व् आहुर् अपुत्रस्य चिन्तिता पुत्रिका भवेत् ॥

स्मृत्यन्तरे : “अभिसन्धिमात्रात् पुत्रिकेत्य् एके” इति । अत्र पुत्रिकाविधिः । वसिष्ठः ।

> अभ्रातृकां प्रदास्यामि तुभ्यं कन्याम् अलङ्कृताम् ।

> अस्यां यो जायते पुत्रः स मे पुत्रो भविष्यति ॥

मनुः ।

> अपुत्रो ऽनेन विधिना सुतां कुर्वीत पुत्रिकाम् ।

> यद् अपत्यं भवेद् अस्यां तन् मम स्यात् स्वधाकरम् ॥

> अनेन तु विधानेन पुरा चक्रे स्वपुत्रिकाम् ।

> वृद्ध्यर्थं तु स्ववंशस्य स्वयं दक्षः प्रजापतिः ॥

अत्रापि पुत्रद्वयम् । पुत्रिकैव पुत्र इत्य् <u>एके</u> । पुत्रिकायाः पुत्र इत्य् <u>अपरे</u> । मनुः ।

> माता पिता वा दद्यातां यम् अद्भिः पुत्रम् आपदि ।

> सदृशं प्रीतिसंयुक्तं स ज्ञेयो दत्रिमः सुतः ॥

> उपपन्नो गुणैः सर्वैः पुत्रो यस्य तु दत्रिमः ।

> स हरेतैव तद् रिक्थं सम्प्राप्तो ऽप्य् अन्यगोत्रतः ॥

> गोत्ररिक्थे जनयितुः न भजेद् दत्रिमः सुतः ॥

नारदः ।

> गोत्ररिक्थानुगः पिण्डो व्यपैति ददतः स्वधा ।

अखण्डादर्शीये साक्षिप्रकरणे । कात्यायनः ।

> दत्तस्य जनकापत्ये मृते तस्मिन्न् अपि स्वयम् ।

> कृत्वा कर्म सपिण्डान्तम् अखिलं रिक्थम् आप्नुयात् ॥

> क्रीणीयाद् यस् त्व् अपत्यार्थं मातापित्रोर् यम् अन्तिकात् ।

> स क्रीतकः सुतस् तस्य सदृशो ऽसदृशो ऽपि वा ॥

> मातापितृविहीनो यः त्यक्तो वा स्याद् अकारणात् ।

> आत्मानं स्पर्शयेद् यस्मै स्वयं दत्तस् तु स स्मृतः ॥

स्पर्शयेत् दद्याद् इत्य् अर्थः ।

> सदृशं तु प्रकुर्याद् यं गुणदोषविचक्षणम् ।

> पुत्रं पुत्रगुणैर् युक्तं स विज्ञेयस् तु कृत्रिमः ॥

> उत्पद्यते गृहे यस्य न च ज्ञायेत् कस्यचित् ।

> स्वगृहे गूढ उत्पन्नः तस्य स्याद् यस्य तल्पजः ॥

> मातापितृभ्याम् उत्सृष्टं तयोर् अन्यतरेण वा ।

> यं पुत्रं परिगृह्णीयाद् अपविद्धः स उच्यते ॥

> पितृवेश्मनि कन्या तु यं पुत्रं जनयेद् रहः ।

> तं कानीनं विदुर् नाम्ना वोढुः कन्यासमुद्भवम् ॥

स वोढुर् एव पुत्रो न मातामहस्य । याज्ञवल्क्यः ।

> कानीनः कन्यकाजातो मातामहसुतो मतः ।

नारदः ।

> अज्ञातपितृको यस् तु कानीनो गूढमातृजः ।

> मातामहाय दद्यात् स पिण्डं रिक्थं हरेत् ततः ॥

सति वोढरि कानीनो वोढुः पुत्रः । तस्मिन्न् असत्य् अनुज्ञातो वा मातामहस्य पुत्रः । वसिष्ठः ।

> अदत्ता दुहिता यस्य पुत्रं विन्देत तुल्यतः ।

> पौत्री मातामहस् तेन दद्यात् पिण्डं हरेद् धनम् ॥

मनुः ।

> या गर्भिणी संस्क्रियते ज्ञात्ज्ञातापि वा सती ।

> वोढुः सगर्भो भवति सहोढ इति चोच्यते ॥

> या पत्या वा परित्यक्ता विधवा चेच्छयात्मनः ।

> उत्पादयेत् पुनर् भूत्वा स पौनर्भव उच्यते ॥

> यं ब्राह्मणस् तु शूद्रायां कामाद् उत्पादयेत् सुतम् ।

> स पारयन्न् एव शवः तस्मात् पारशवः स्मृतः ॥

पारयन् जीवन्न् एव शवः ।

> क्षेत्रजादीन् सुतान् एतान् एकादश यथोदितान् ।

> पुत्रप्रतिनिधीन् आहुः क्रियालोपान् मनीषिणः ॥

> पुत्रान् द्वादश् यान् आह नृणा स्वायम्भुवो मनुः ।

> तेषां षड् बन्धुदायादा षड् अदायादबान्धवाः ॥

बोधायनेन पूर्वषट्कस्य रिक्थभाक्त्वम् उत्तरषट्कस्य गोत्रभाक्त्वम् उक्तम् । तत्र सर्वस्मृतिषु पुत्राणां नानाक्रमेण पाठे <u>पा **कमम्</u> अनादृत्यार्थक्रमेण षट्कविभागः कर्तव्यः । अत एवोक्तम् ।

> श्रेयसः श्रेयसो ऽभावे पापीयान् रिक्थम् अर्हति ।

> उत्पत्तितो वरिष्ठश् च श्रेयान् औरसपुत्रकः ॥

> औरसं पुत्रिकापुत्रं क्षेत्रजं दत्तकृत्रिमौ ।

> गूढजं चापविद्धं च रिक्थभाजः प्रचक्षते ॥

> कानीनं च सहोढं च क्रीतं पौनर्भवं तथा ।

> स्वयं दत्तं निषादं च गोत्रभाजः प्रचक्षते ॥

क्वचिद् औरसक्षेत्रजयोः श्रेयस्त्वम् उक्तम् ।

> औरसक्षेत्रजौ पुत्रौ पितृरिक्थस्य भागिनौ ।

> दशापरे तु क्रमशो गोत्ररिक्थांशभागिनः ॥

रिक्तांशशब्देन जीवनमात्रम् अभिप्रेतम् । क्षेत्रजस्यांसनियमम् आह ।

> षष्ठं तु क्षेत्रजस्यांशं प्रदद्यात् पैतृकाद् धनात् ।

> औरसो ऽथ भजेद् दायं पित्र्यं पञ्चमम् एव (वा) ॥

बृहस्पतिः ।

> एक एवौरसः पित्र्ये धने स्वामी प्रकीर्तितः ।

> तत्तुल्या पुत्रिका प्रोक्ता भर्तव्यास् त्व् अपरे स्मृताः ॥

अत्र मनुः ।

> कानीनश् च सहोढश् च गूढायां यत्र जायते ।

> तेषां वोढा पिता ज्ञेयः ते च भागहराः पितुः ॥

एतैर् वचनैः षट् बन्धुदायादाः । अन्ये ग्रासाच्छादनभाजः । अत्र विशेषम् आह वसिष्ठः- “तस्मिंश् चेत् प्रतिगृहीत औरस उत्पद्येत स चतुर्थभाक्” इति । दत्तपुत्रस्वीकारे सति औरस उत्पद्येत औरसाच् चतुर्थांशभाक् बहुधनविषयम् इदम् । कात्यायनः ।

> उत्पन्ने त्व् औरसे पुत्रे तृतीयांशहराह् सुताः ।

> सवर्णा असवर्णास् तु ग्रासाच्छादनभागिनः ॥

तथा च बृहस्पतिः ।

> सर्वे ह्य् अनौसस्यैते पुत्रा दायहराः स्मृताः ।

> औरसे पुनर् उत्पन्ने तेषु ज्यैष्ठ्यं न तिष्ठति ॥

> तेषां सवर्णा ये पुत्राः ते तृतीयांशभागिनः ।

> हीनास् तम् उपजीवेयुः ग्रासाच्छादनसम्भृताः ॥

किं बहुना ।

> एक एवौरसः पुत्रः पित्र्यस्य वसुनः प्रभुः ।

> शेषाणाम् आनृशंस्यार्थं प्रदद्यात् तु प्रजीवनम् ॥

इदम् औरसप्रशंसापरम् इति <u>केचित्</u> । यत् तु नारदवचनम्,

> कानीनश् च सहोढश् च ऊढायां यश् च जायते ।

> तेषां वोढा पिता ज्ञेयः ते च भागहराः पितुः ॥

इति, तत् तेषां षड्बन्धुदायादा इत्य् उक्तबन्धुदायादषट्के कानीनादीनां अन्तर्भावार्थम् । बृहस्पतिः ।

> पुत्रास् त्रयोदश् प्रोक्ता मनुना ये ऽनुपूर्वशः ।

> सन्तानकारणं तेषाम् औरसः पुत्रिका तथा ॥

> आज्यं विना यथा तैलं सद्भिः प्रतिनिधिः स्मृतः ।

> तथैकादश पुत्रास् तु पुत्रिकौरसयोर् विना ॥

अथ पुत्रातिदेशः । तत्र मनुः ।

> भ्रातॄणाम् एकजातानाम् एकश् चेत् पुत्रवान् भवेत् ।

> सर्वे ते तेन पुत्रेण पुत्रिणो मनुर् अब्रवीत् ॥

हारीतः ।

> बहूनाम् एकजातानां यद्य् एकः पुत्रवान् भवेत् ।

> सर्वे ते तेन पुत्रेण पुत्रवन्तो न संशयः ॥

> बह्वीनाम् एकपत्नीनां यद्य् एका पुत्रिणी भवेत् ।

> सर्वास् तास् तेन पुत्रेण लभन्ते पुत्रिणां गतिम् ॥

मनुना प्रतिनिधिर् उक्तः, हारीतेन प्रतिनिध्यभाव उक्तः, “लभन्ते पुत्रिणां गतिम्” इति वचनात् । बृहस्पतिः ।

> यद्य् एकजाता बहवो भ्रातरस् तु सहोदराः ।

> एकस्यापि सुते जाते सर्वे ते पुत्रिणः स्मृताः ॥

> बह्वीनाम् एकपत्नीनाम् एष एव विधिः स्म्र्तः ।

> एका चत् पुत्रिणी त्व् आसां सर्वासां पिण्डदस् तु सः ॥

पुत्रत्वादिदेशवाक्यानाम् एभिर् एवोर्ध्वदैहिकम् इत्य् अस्मिन्न् अर्थे तात्पर्यम् इति वृद्धाः । तत्र संस्कर्तुर् दक्षिणाप्रेक्षायाम् आह दक्षः ।

> अथ चेद् दक्षिणार्थी स्यात् संस्कर्ता मृतवित् ततः ।

> गोसहस्त्रं शतं वापि विन्दते यदि पञ्च वा ॥

प्रजापतिः ।

> अर्थवन्तं गुरुं वान्यं सहस्रं वा शतं गवाम् ।

> यो दहेत् प्रतिगृह्णीयात् इत्य् उवाच प्रजापतिः ॥

पैठीनसिः ।

> प्रमीतस्य हि गुर्वादेः ये कुर्वन्ति द्विजातयः ।

> संस्कारोदकदानानि ब्रह्मलोकं प्रयान्ति ते ॥

भरद्वाजः ।

> अथ चेत् दक्षिणार्थी स्यात् संस्कर्ता मृतवित् ततः ।

> अंशं हरेत दशमं पञ्चमं सर्वम् एव वा ॥

कात्यायनः ।

> अन्यो यदि दहेत् कश्चित् पुत्राच् छिष्याच् च सोदरात् ।

> संस्कारोदककृद् विप्रः प्रमीतस्य तु तद्धनात् ॥

> दशमांशं हरेद् अर्थी पञ्चमं सर्वम् एव वा ।

> बहुरक्ष्यस्य दशमम् अल्परक्ष्यस्य पञ्चमम् ॥

> अपुत्रपितृभार्यस्य सर्वम् एवेति शौनकः ।

> अन्यो यदि दहेत् कश्चित् पुत्राच् छिष्यच् च तद्धनात् ।

> गोसहस्रं शतं वार्थाद् गृह्णीयात् तस्य दक्षिणाम् ॥

वृद्धवसिष्ठः ।

> सपिण्दम् असपिण्डं वा दहेद् यो धनिनं गुरुम् । इति ।

ऋणं दत्वैव विभाज्यम् इति स एवाह ।

> भ्रातृमातृपितृव्यैर् यत् कुटुम्बार्थम् ऋणं कृतम् ।

**अथाविभाज्यम्**

अत्र मनुः ।

> व्य्द्याधनं तु यद्य् अस्य तत् तस्यैव धनं भवेत् ।

> मैत्रम् औद्वाहिकं चैव माधुपर्किकम् एव च ॥

अत्र याज्ञवल्क्यः ।

> क्रमाद् अभ्यागतं द्रव्यं कृतम् अभ्युद्धरेत् तु यः ।

> दायादेभ्यो न तद् तद्याद् विद्यया लब्धम् एव च ॥

कात्यायनः ।

> शौर्यप्राप्तं विद्यया च स्त्रीधनं चैव यत् स्मृतम् ।

> एतत् सर्वं विभागे तु नैव वैभाज्यम् ऋक्थिना ॥

> नाविद्यानां तु वैद्येन देयम् विधाधनात् क्वचित् ।

> समविद्याधिकानां तु देयं वैद्येन तद्धनम् ॥

नारदः ।

> वैद्यो ऽवैद्याय नाकामो दद्याद् अंशं स्वतो धनात् ।

> पितृद्रव्यं समाश्रित्य न चेत् तेन तदा हृतम् ॥

> शौर्यभार्याधने चोभे यच् च विद्याधनं भवेत् ।

> त्रीण्य् एतान्य् अविभाज्यानि प्रसादो यश् च पैतृकः ॥

> मात्रा च स्वधनं दत्तं यस्मै स्यात् प्रीतिपूर्वकम् ।

> तस्याप्य् एष विधिर् दृष्टो मातापीष्टे यथा पिता ॥

बृहस्पतिः ।

> वस्त्रालङ्कारशय्यादि पितुर् यद् वाहनादिकम् ।

> गन्धमाल्यैः समभ्यर्च्य श्राद्धभोक्त्रे निवेदयेत् ॥

स्त्रीषु च संयुक्तासु ।

> क्षेत्रं पूर्तं योगम् इष्टम् इत्य् आहुस् तत्त्वदर्शिनः ।

> अविभाज्ये च ते प्रोक्ते शयनासनम् एव च ॥

> पूर्वनष्टां तु यो भूमिं एकश् चेद् उद्धरेत् पुमान् ।

> यथाभागं लभन्ते ऽन्ये दत्वांशं तु तुरीयकम् ॥

याज्ञवल्क्यः ।

> पितृद्रव्याविरोधेन यद् अन्यत् स्वयम् आर्जितम् ।

> मैत्रम् औद्वाहिकं चैव दायादानां तु तद् भवेत् ॥

तथा ।

> पितृभ्यां यस्य यद् दत्तं तत् तस्यैव धनं भवेत् ।

बृहस्पतिः ।

> प्तामहपितृभ्यां च दत्तं मात्रा च यद् भवेत् ।

> तस्य तन् नापहर्तव्यं शौर्यभार्याधनं तथा ॥

मनु-विष्णू ।

> अनुपघ्नन् पितृद्रव्यं श्रमेण यद् उपार्जयेत् ।

> स्वयम् ईहितलब्धं तत् नाकामो दातुम् अर्हति ॥

कात्यायनः ।

> परभक्तप्रदानेन प्राप्तविद्यो यदान्यतः ।

> तया प्राप्तं तु विधिना विद्याप्राप्तं तद् उच्यते ॥

> उपन्यस्ते तु यल् लब्धं विद्यया पणपूर्वकम् ।

> विद्याधनं तु तद् विद्यात् विभागे न नियोज्यते ॥

> शिष्याद् आर्त्विज्यतः प्रश्नात् सन्दिघप्रश्ननिर्णयात् ।

> विज्ञानशासनाद् वादात् लब्धं प्रत्यायनाच् च तत् ॥

> विद्याधनं तु तत् प्राहुः विभागे न विभज्यते ।

> शिल्पेष्व् अपि हि धर्मो ऽयं मूल्याद् यच् चाधिकं भवेत् ॥

> विद्यापणकृतं चैव याज्यतः शिष्यतस् तथा ।

> एतद् विध्याधनं प्राहुः सामान्यं यद् अतो ऽन्यथा ॥

> वैवाहिकं तु तद् विद्यात् भार्यया यत् समागतम् ।

> धनम् एवंविधं सर्वं विज्ञेयं धर्मसाधकम् ॥

मनु-विष्णू ।

> वस्त्रं पात्रम् अलङ्कारं कृतान्नम् उदकं स्त्रियः ।

> योगक्षेमप्रचारं च न विभाज्यं प्रचक्षते ॥

> कुटुम्बं बिभृयाद् भ्रातुः यो विद्याम् अधिगच्छतः ।

> भागं विद्याधनात् तस्मात् स लभेताश्रुतो ऽपि सन् ॥

मनुः ।

> यत् किञ्चित् पतरि प्रेते धनं ज्येष्ठो ऽधिगच्छति ।

> भागो यवीयसां तत्र यदि विद्यान्पालितः ॥

> अविद्यानां तु सर्वेषाम् ईहातश् चेद् धनं भवेत् ।

> समस् तत्र विभागः स्याद् अपित्र्य इति धारणा ॥

स्वयम् उत्पादिते आर्जकस्यांशद्वयम् आह वसिष्ठः : “येन चैषां स्वयम् उत्पादितं स्यात् स द्व्यंशम् एव हरेत्” । व्यासः ।

> साधारणं समाश्रित्य यत् किञ्चिद् वाहनायुधम् ।

> शौर्यादिनाप्नोति धनं भ्रातरस् तत्र भागिनः ॥

> तस्य भागद्वयं देयं शेषास् तु समभागिनः ।

**अथ विभाज्यम्**

कात्यायनः ।

> पैतामहं च पित्र्यं च यत् किञ्चित् स्वयम् आर्जितम् ।

> दायादानां विभागे तु सर्वम् एतद् विभज्यते ॥

> रिक्थं प्रतिप्रदानं तु दत्वा शेषं विभाजयेत् ।

> आ चतुर्थात् तु तद् ग्राह्यं क्रमेणैव तु तत्सुतैः ॥

बृहस्पतिः ।

> गृहोपस्कारवाह्यादिदोह्याभरणकर्मिणः ।

> दृश्यमाना विभज्यन्ते गूढे कोशो विधीयते ॥

बृहस्पतिः ।

> कुले विनीतविद्यानां भ्रातॄणां पितृतो ऽथ वा ।

> तया प्राप्तं तु तद् वित्तं विभाज्यं तद् बृहस्पतिः ॥

तस्मात् पुत्रपौत्रादिभिर् विभागः कर्तव्यः । अत्र स एव विशेषम् आह ।

> समुत्पन्नाद् धनाद् अर्धं तदर्थे स्थापयेत् पृथक् ।

> मासषाण्मासिके श्राद्धे वार्षिके च प्रयत्नतः ॥

अत्र विष्णुः- “यः स चार्थहरः स पिण्डदो यो यस्य आददीत स तस्मै श्राद्धं कुर्यात् । प्राप्तौ त्रिपुरुषं दद्यात्” इति । 

> जङ्गमं स्थावरं हेमरूप्यधान्यरसाम्बरम् ।

> आदाय दापयेच् छ्राद्धे मासषाण्मासिकाब्दिके ॥

शय्यासनवस्त्रछत्रोपनदङ्गुलीयकान्य् अपि श्राद्धे देयात्नि । अन्यस्य् अधनस्य विभागः कर्तव्यः ।

**पुत्राभावे दायग्रहणम्**

अत्र विष्णुः- “अनपत्यस्य प्रमीतस्य धनं पत्न्यभिगामि । तदभावे दुहितृगामि । तदभावे पितृगामि । तदभावे मातृगामि । तदभावे भ्रातृगामि । तदभावे भ्रातृपुत्रगामि । तदभावे सकुल्यगामि । तदभावे बन्धुगामि । तदभावे सहाध्यायिगामि । तदभावे ब्राह्मणधनवर्जं राजगामि । ब्राह्मणधनं ब्राह्मणा एव गृह्णीयुः” । बृहस्पतिः ।

> भार्यासुतविहीनस्य पुरुषस्य मृतस्य तु ।

> माता रिक्थहरा ज्ञेया भ्राता वा तदनुज्ञया ॥

अत्र वृद्धमनुः ।

> अपुत्रा शयनं भर्तुः पालयन्ती व्रते स्थिता ।

> पत्न्यैव दद्यात् तत्पिण्डं कृत्स्नम् अंशं लभेत च ॥

प्रजापतिः ।

> आम्नाये स्मृतितन्त्रे च लोकाचारे च सूरिभिः ।

> शरीरार्धं स्मृता जाया पुण्यापुण्यफले समा ॥

> यस्य नोपरता भार्या देहार्धं तस्य जीवति ।

> जीवत्य् अर्धशरीरे ऽर्थं कथम् अन्यः समाप्नुयात् ॥

बृहस्पतिः ।

> भर्तुर् धनहरी पत्नी तां विना दुहिता स्मृता ।

> तदभावे भ्रातृसुता सकुल्या बान्धवास् तथा ॥

कात्यायनः ।

> अपुत्रस्याथ कुलजा पत्नी दुहितरो ऽपि वा ।

> तदभावे पिता माता भ्राता पुत्राश् च कीर्तिताः ॥

पितामहः ।

> कुल्येषु विद्यमानेषु पितृभ्रातृसनाभिषु ।

> असुतस्य प्रमीतस्य पत्नी तद्भागहारिणी ॥

बृहस्पतिः ।

> पूर्वं मृता हरेद् अग्निम् अन्वारूढा हरेद् अघम् ।

> तत्सपिण्डा बान्धवा वा ये तस्याः परिपन्थिनः ॥

> हिंस्युर् धनानि तान् राजा चोरदण्डेन दण्डयेत् ।

अत्र याज्ञवल्क्यः ।

> पत्नी दुहितरश् चैव पितरौ भ्रातरस् तथा ।

> तत्सुता गोत्रजा बन्धुशिष्यसब्रह्मचारिणः ॥

> एषाम् अभावे पूर्वस्य धनभाग् उत्तरोत्तरः ।

> स्वर्यातस्य ह्य् अपुत्रस्य सर्ववर्णेष्व् अयं विधिः ॥

अपुत्रस्य स्वर्यातस्य विभक्तस्य असंसृष्टिनो धनं परिणीता संयता यज्ञसंयुक्ता स्त्री सकलम् एव गृह्णाति । बह्व्यश् चेत् सजातीया विजातीयाश्च यथांशं विभज्य धनं गृह्णन्ति । तत्र विशेषम् आह व्यासः ।

> द्विसारस्रात् परो दायः स्त्रियै देयो मृतस्य तु ।

> यच् च भर्त्रा धनं दत्तं सा यथाकामम् आप्नुयात् ॥

द्विसाहस्रात् परम् अपि भर्त्रा दत्तं यथाकामम् आप्नुयात् । अदत्ते तु द्विसाहस्रम् एव धनं पत्न्या ग्राह्यम्, नाधिकम् । पत्न्यभावे दुहितानूढैव गृह्णाति । तथा च कत्यायनः ।

> पत्नी भर्तुर् धनहरी या स्याद् अव्यभिचारिणी ।

> तदभावे तु दुहिता यद्य् अनूढा भवेत् तदा ॥

तथा च देवलः ।

> कन्याभ्यश् च पितृद्रव्यं देयं वैवाहिकं वसु ।

> अपुत्रकस्य स्वं कन्या धर्मजा पुत्रवद् धरेत् ॥

अनूढाया एव सापिण्ड्यम्, “अनन्तरः सपिण्डो यः तस्य (तस्य) धनं हरेत्” इति मनुवचनात् । “पुत्राभावे यः प्रत्यासन्नः सपिण्डः” इत्य् आपस्तम्बवचनाच् च अनन्तरस्य सपिण्डस्यैव धनग्रहणं प्रतीयते । अनूढाया अभावे ऽपि असपिण्डयाप्य् ऊढया ग्राह्यम् । तस्या अप्य् एकशरीरान्वयलक्षणस्य सापिण्ड्यस्य सद्भावे प्रत्यासत्तेश् च । अत्र मनु-नारदौ ।

> यथैवात्मा तथा पुत्रः पुत्रेण दुहिता समा ।

> तस्याम् आत्मनि तिष्ठन्त्यां कथम् अन्यो धनं हरेत् ॥

नारदः ।

> पुत्राभावे तु दुहिता तुल्यसन्तानदर्शनात् ।

> पुत्रश् च दुहिता चोभौ पितुः सन्तानकारकौ ॥

बृहस्पतिः ।

> भर्तुर् धनहरी पत्नी तां विना दुहिता स्मृता ।

> अङ्गाद् अङ्गात् सम्भवति पुत्रवद् दुहिता नृणाम् ॥

> तस्याः पितृधनं त्व् अन्यः कथं गृह्णीत मानवः ॥

दुहित्रभावे दौहित्रा गृह्णीयुः । तथा च विष्णुः ।

> अपुत्रपौत्रसन्तानो दौहित्रा धनम् आप्नुयुः ।

> पूर्वेषां तु स्वधाकार्ये पौत्रा दौहित्रका मताः ॥

पौत्राभावे पौत्रकार्यं दौहित्रैर् एव कर्तव्यम् । तथा च मनुः ।

> पौत्रदौहित्रयोः कार्ये न विशेषो ऽस्ति धर्मतः ।

> तयोर् हि मातापितरौ सम्भूतौ तस्य देहतः ॥

तथा ।

> पौत्रदौहित्रयोर् लोके विशेषो नोपपद्यते ।

> दौहित्रे ऽपि ह्य् अमुत्रैनं सन्तारयति पौत्रवत् ॥

स्मृतिः ।

> यथैवात्मा तथा पुत्रः पुत्रेण दुहिता समा ।

> पौत्रदौहित्रयोर् लोके विशेषो नास्ति धर्मतः ॥

मनुः ।

> अकृता वा कृता वापि यं विन्दत् सदृशं सुतम् ।

> पौत्री मातामहस् तेन दद्यात् पिण्डं हरेद् धनम् ॥

तथा ।

> दौहित्र एव च हरेद् अपुत्रस्याखिलं धनम् ।

तदभावे मातापितरौ धनभाजौ । तथा च मनुः ।

> अनपत्यस्य पुत्रस्य माता दायम् अवाप्नुयात् ।

तदभावे पिता, पित्रोर् अभावे भ्रातरो धनभाजः । भ्रातृष्व् अपि सोदराः प्रथमं गृह्णीयुः । देवलः ।

> ततो दायम् अपुत्रस्य विभजेरन् सहोदराः ।

“माता दायम् अवाप्नुयात्,” “विभजेरन् सहोदराः” इति वचनद्वयं न क्रमपरम् । किं तु धनग्रहणे अधिकारमात्रपरम् इत्य् अविरोधः सोदराणाम् अभावे तत्पुत्रा धनभाजः । तयोर् अभावे भिन्नोदराः तत्पुत्राश् च । भ्रातृपुत्राणाम् अभावे तत्पुत्रा धनभाजः । ततः परं सापिण्ड्याभावात् समानोदकाः । तदभावे गोत्रजा धनभाजः । तथा च बोधायनः- “प्रपितामहः पितामहः पिता स्वयं सोदर्याः भ्रातरः सर्वर्णायाः पुत्रः पौत्रः प्रपौत्रः तान् अविभक्तदायादान् सपिण्डान् आचक्षते । विभक्तदायान् अपि सकुल्यान् आचक्षते । तद्वंशजेषु तद्गामीत्य् अर्थो भवति । सपिण्डाभावे सकुल्यः । पूर्वोक्तं सापिण्ड्यं पितृपितामहप्रपितामहेषु त्रिषु जीवत्सु पूर्वेषां त्रयाणाम् अपि सापिण्ड्यम् इति । सप्तपुरुषावधि सापिण्ड्यम्” । तथा च बृहस्पतिः ।

> सपिण्डता तु पुरुषे सप्तमे विनिवर्तते ।

> समानोदकभावस् तु निवर्तेताचतुर्दशात् ॥

तेनैव कल्पान्तरम् अप्य् उक्तम् ।

> जन्मनाम् अस्मृतेर् <u>एके</u> तत्परं गोत्रम् उच्यते । इति ।

समानोदकानाम् अभावे सगोत्रा धनभाजः । सगोत्राणाम् अभावे बान्धवाः । 

बान्धवास् त्रिविधा इति बौधायनः ।

> आत्मपितृष्वसुः पुत्रा आत्ममातृष्वसुः सुताः ।

> आत्ममातुलपुत्राश् च विज्ञेया आत्मबान्धवाः ॥

> पितुः पितृष्वसुः पुत्राः पितुर् मातृष्वसुः सुताः ।

> पितुर् मातुलपुत्राश् च विज्ञेयाः पितृबान्धवाः ॥

> मातुः पितृष्वसुः पुत्रा मातुर् भ्रातृष्वसुः सुताः ।

> मातुर् मातुलपुत्राश् च विज्ञेया मातृबान्धवाः ॥

सर्वबन्धूनाम् अभावे शिष्यः, शिष्याभावे सब्रह्मचारी, तदभावे यः कश्चिच् छ्रोत्रियो गृह्णीयात् । क्षत्रियादिधनं सब्रह्मचारिपर्यन्तानाम् अभावे राजा गृह्णीयात् । सर्ववर्णेष्व् अयम् एव दायक्रमः ।

> उद्योतन-असहायास् त्व् एवं मन्यन्ते ।

> न भ्रातरो न पितरः पुत्रा रिक्थहराः पितुः ।

> पिता हरेद् अपुत्रस्य रिक्थं भ्रातर एव वा ॥

इति मनुवचने “भ्रातर एव वा” इत्य् एवकारात् पुत्राभावे भ्रातॄणाम् एव प्रथमं धनग्रहणं प्रतीयते । तथा हि – अपुत्रस्य स्वर्यातस्य भ्रातृगामि द्रव्यम् । तदभावे मातापितरौ हरेयाताम् । तदभावे पत्नी वा ज्येष्ठेति शङ्खलिखितयोः वचनाच् च प्रथमं भ्रातृगामित्वं प्रतीयते, तथा –

> ततो दायम् अपुत्रस्य विभजेरन् सहोदराः ।

> कुल्या दुहितरो वापि क्रियमाणः पितैव वा ॥

> सवर्णा भ्राततो माता भार्या चेति यथाक्रमम् ।

> तेषाम् अभावे गृह्णीयुः कुल्यानां सहवासिनः ॥

इति देवलवचनाच् च । प्रथमम् अनपत्यस्य सोदरभ्राता धनं गृह्णीयाद् इति प्रतीयेत । सोदरभ्रातुर् अभावे मातापितरौ गृह्णीयाताम् इत्य् <u>एके</u> । संसृष्टीत्य् <u>अन्ये</u> । उक्तानाम् अभावे भारेत्य् <u>अपरे</u> । “पत्नी दुहितरश् च” इत्येवमादीनि यानि पत्न्याः प्रथमं धनाहरणपराणि वाक्यानि तानि सर्वाणि नियुक्तपत्नीविषयाणि । यानि पुनर् दुहितॄणां धनप्रतिपादकानि वाक्यानि तानि पित्रिकाविषणीति । <u>अन्ये</u> तु स्त्रीणां न दायसम्बन्धः, “तस्मात् स्त्रियो निरिन्द्रिया अदायादीः” इति श्रुतेः, 

> धूमावसानिकं ग्राह्यं सभायां स्नानतः पुनः ।

पुराणे,

> वसनाशनवासांसि निगणय्य धवे मृते ।

इति व्यासवचनात्, तथा –

> अन्यत्र ब्राह्मणात् किं तु राजा धर्मपरायणः ।

> तत् स्त्रीणां जीवनं दद्याद् एष दायविधिः स्मृतः ॥

इति नारदवचनात्,

> विधवा यौवनस्था चेन् नारी भवति कर्कशा ।

> आयुषः क्षपणार्थं तु दातव्यं जीवनं तदा ॥

इति बृहस्पतिवचनात्, तथा –

> अपुत्रा योषितश् चैषां भर्तव्याः साधुवृत्तयः ।

इति मनुवचनात्, तथा –

> आढकं भर्तृहीनाया दातव्यं विधवाशनम् ।

इति प्रजापतिवचनात्, तथा –

> अन्नार्थं तण्डुलप्रथम् अपराह्णे तु सेन्धनम् ।

इति वचनाच् चापुत्राया विधवायाः ज्ञातिभरणमात्रम् एव, न दायप्राप्तिः । दाय प्राप्तिस् तु ज्ञातीनाम् एवेति मन्यन्ते ।

> एतत् <u>सर्वम् अयुक्तम्</u> । 

> पिता हरेद् अपुत्रस्य रिक्थं भ्रातर एव वा ।

इति मनुवचने ऽपि क्रमप्रतिपादकशब्दाभावान् न प्रथमे पत्नीव्युदासः । एवकारात् पित्रपेक्षया भ्रातुः प्राथम्यम् । तथा –

> अनपत्यस्य पुत्रस्य माता दायम् अवाप्नुयात् ।

इति मनुवचने ऽपि क्रमपरशब्दाभावात् न पत्न्या व्युदासः । शङ्खलिखित-देवलवचनयोः यद्य् अपि सोदरभ्रातॄणां प्रथमं धनग्रहणं प्रतीयते, तथापि 

> “अनपत्यस्य प्रमीतस्य धनं पत्न्यद्भिगामी” इति वैष्णववचनात्,

> “भार्यासुतविहीनस्य” इति बृहस्पतिवचनात्,

> “अपुत्रा शयनं भर्तुः” इति वृद्धमनुवचनात्,

> “आम्नाये स्मृतितन्त्रे च” इति प्राजापत्यवचनात्,

> “भर्तुर् धनहरी पत्नी” इति बृहस्पतिवचनात्,

> “अपुत्रस्याथ कुलजा” इति कात्यायनवचनात्,

> “कुल्येषु विद्यमानेषु” इति पितामहवचनात्,

> “असुतस्य प्रमीतस्य” इति बृहस्पतिवचनात्,

> “पत्नी दुह्तरश् च” इति याज्ञवल्क्यवचनाच् च,

साध्वाचारायाः पत्न्याः सकलधनग्रहणं प्रथमं बहुभिः वचनैः प्रतीयत इति, तेषाम् आनुगुण्येन तयोर् वचनयोः व्याख्यानं कर्तव्यम् । “स्वर्यातस्य ह्य् अपुत्रस्य भ्रातृगामि द्रव्यम्” इति संसृष्टभ्रातृगामीत्य् अर्थः ।

> यद् वा पाठक्रमवचनेनानेकक्रमवचनाविरोधाय पत्न्या दुहितुर् मातापित्रोश् च पूर्वानुप्रवेशः कर्तव्यः । पत्नीदायपराणि सकलवचनानि नियुक्तपत्नीविषयाणीति यद् उक्तं तद् <u>अयुक्तम्</u>, सर्वत्र नियोगप्रस्तावाभावात् । तथा सर्वाणि दुहितृदायपराणि वाक्यानि पुत्रिकाविषयाणीत्य् अप्य् <u>अयुक्तम्</u>, पुत्रीकरणस्यापि सर्वत्राप्रस्तुतत्वात् । यत् पुनर् अर्थवादः “तस्मात् स्त्रियो निरिन्द्रिया अदायादीःऽ इति तत् पात्नीवतग्रहे पत्न्याः स्त्रिया अंशो नास्तीत्य् एवम्परम्, “इन्द्रियं वै सोमपीथः” इति इन्द्रियशब्दस्य सोमे दर्शनात् । किं च नात्रेन्द्रियशब्दो वीर्यपरः –

> पुमान् पुंसो ऽध्के शुक्ले स्त्री भवत्य् अधिके स्त्रियाः ।

इति स्त्रीणाम् अपि वीर्यवत्वदर्शनात् । तस्मात् स्त्रियो निरिन्दिर्या इति वक्तुं न शक्यत इति इन्द्रियशब्दः सोमपर एव युक्तः । “धूमावसानिकं ग्राह्यम्” इत्य् अल्पधने भर्तरि मृते विभागे जीवनापर्याप्तौ जीवनपर्याप्तं धूमावसानिकं ग्राह्यम् इत्य् उच्यते । अविभक्तभर्तृविषयं वा धूमावसानिकवचनम् ।

> “यज्ञार्थं द्रव्यम् उत्पन्नम्” इत्य् अत्र यज्ञशब्दो धर्ममात्रोपलक्षणपरः, यज्ञस्यैव विवक्षितत्वे दानहोमार्थत्वविरोधात् । ततश् च स्त्रीणाम् अपि पूर्तादिसम्भवान् न विरोधः । “अन्यत्र ब्राह्मणात् किञ्चित्” इत्य् एतद् अवरुद्धस्त्रीविषयम् इति प्रकरणात् गम्यते । “विधवा यौनवस्था चेत्” इति शङ्कितव्यभिचारायाः सकलधनग्रहणनिषेधपरम् । “अपुत्रा योषितश् चैषां भर्तव्याः” इति क्लीबादिभार्याविषयम् इति प्रकरणाद् अवगम्यते, पतिद्वारेण तासाम् अर्थसम्बन्धाभावात् भरणमात्रम् उच्यत इत्य् अविरोधः । “आढकं भर्तृहीनाया दातव्यम्,” तथा “अन्नार्थं तण्डुलप्रस्थम्” इतीत्येवमादीन वचनान्य् अपि शङ्कितव्यभिचारस्त्रीविषयाणि । यद् अपीदं नारदीयवचनम्,

> भरणं चास्य कुर्वीरन् स्त्रीणाम् आ जीवितक्षयात् ।

इति एतत्,

> संसृष्टिनां तु यो भागः तेषाम् एव स इष्यते ।

इति प्रस्तुतसंसृष्टिस्त्रीणाम् अनपत्यानां भरणमात्रपरम् । यद् अपीदं कात्यायनवचनम्,

> विभक्ते संस्थिते द्रव्यं पुत्राभावे पिता हरेत् ।

> भ्राता वा जननी वाथ माता वा तत्पितुः क्रमात् ॥

इति, तद् अपि भार्यादुहित्रोर् अभावे द्रष्टव्यम् । भर्तरि जीवति तेन सह सकलधनस्य स्वामिनि तस्मिन् मृते कथं निर्धना स्यात् । तस्मात् साधुवृत्तयुक्तायाः पत्न्याः सकलधनग्रहणं युक्तम् एव ।

> <u>केचित्</u> तु अल्पधनविषयाणि पत्नीदायवचनानि, महति धने ज्ञातिदाय एवेति मन्यन्ते । 

> पुनर्भूजातौ प्रत्य् आह भारद्वाजः ।

> द्वौ तु यौ विवदेयातां द्वाभ्यां जातौ स्त्रिया धने ।

> तयोर् यद्य् अस्य पित्र्यं स्यात् स तद् गृह्णीत नेतरः ॥

स्वोत्पादकधनम् एव गृह्णीयाताम् इत्य् अर्थः ।

**स्त्रीधनविभागः**

अथ स्त्रीधनविभागः । तत्र मनुः ।

> जनन्या संस्थितायां तु समं सर्वे सहोदराः ।

> भजेरन् मातृकं रिक्थं भगिन्यश् च सनाभयः ॥ इति ।

पितृधनवन् नोद्धारः विषमविभागो वा कर्तव्यः । किं तु सोदराणां पुरुषाणां स्त्रीणां च मातृधने समो विभागो इतीदम् अपरं कर्तव्यम् इत्य् आह ¦

> यस् तासां स्युर् दुहितरः तासाम् अपि यथार्हतः ।

> मातामह्या धनात् किञ्चित् प्रदेयं प्रीतिपूर्वकम् ॥

अत्र विशेषम् आह बृहस्पतिः ।

> स्त्रीधनं तदपत्यानां दुहिता च तदंशिनी ।

> अप्रत्ता चेत् समूढा तु लभते मानमात्रकम् ॥

शङ्खलिखितौ : “समं सर्वे सहोदरा मातृकं रिक्थम् अर्हन्ति कुमार्यश् च” । गौतमः- “स्त्रीधनं दुहितॄणाम् अप्रत्तानाम् अप्रतिष्ठितानां च” । वसिष्ठः- “मातुः पारिणाह्यं स्त्रियो विभजेरन्” । विभजेरन्न् ऊर्ध्वम् इत्य् अनुवृत्तौ, याज्ञवल्क्यः ।

> मातुर् दिहितरः शेषम् ऋणात् ताभ्यां मतेन यः ।

दुहितॄणाम् अभावे तदन्वयाः पुत्राः गृह्णीयुर् इत्य् अर्थः । नारदः ।

> मातुर् दुहितरो ऽभावे दुहितॄणां तदन्वयः ।

पुत्राणां समृद्धत्वे दुहितॄणाम् अभावे तदन्वयः, मातृदौहित्रा गृह्णीयुर् इत्य् अर्थः । कात्यायनः ।

> दुहितॄणाम् अभावे तु रिक्थं पुत्रेषु तद् भवेत् ।

मनुः ।

> मातुस् तु यौतकं यत् स्यात् कुमारीभाग एव सः ।

यौतकं मातृकुललब्धं स्त्रीधनं तत् कुमार्या एव । भर्तृकुललब्धस्त्रीधने पुत्राः कन्याश् च सापिण्ड्यात् तुल्याः । कन्याभावे प्रत्ताप्य् प्रतिष्ठिताः पुत्रैः तुल्याः अप्रतिष्ठिताः अप्रजाः, “प्रजा वै प्रतिष्ठा” इति ब्राह्मणवादात् निर्धना वा । क्रमविभागस्त्रीधनविशेषम् आह मनुः ।

> स्त्रियास् तु यद् भवेद् वित्तं पित्रा दत्तं कथञ्चन ।

> ब्राह्मणी तद् धरेत् कन्या तद् अपत्यस्य वा भवेत् ॥

क्रमविवाहे ब्राह्मणीव्यतिरिक्तासु अप्रजासु मृतासु तासां धनं ब्राह्मणीप्रसूता कन्यका हरेत् । तत्पुत्रो वा न तु भर्त्रादयः । पित्रा दत्तम् इति स्त्रीधनमात्रोपलक्षणम् । अत्र पारस्करः ।

> अप्रत्तायास् तु दुहितुः स्त्रीधनं परिकीर्तितम् ।

> पुत्रस् तु नैव लभते प्रत्तायां तु समांशभाक् ॥

स्त्रीधनलक्षणम् आह मनुः ।

> अध्यग्न्यध्याहवनिकं दत्तं च प्रीतिकर्मणि ।

> भ्रातृमातृपितृप्राप्तं षड्विधं स्त्रीधनं स्मृतम् ॥

अत्र विशेषम् आह नारदः ।

> अध्यग्न्यध्याहवनिकं भर्तृदायं तथैव च ।

> भ्रातृदत्तं पितृभ्यां च षड्विधं स्त्रीधनं स्मृतम् ॥

अत्र याज्ञवल्क्यः ।

> पितृमातृपतिभ्रातृदत्तम् अध्यग्न्युपागतम् । 

> आधिवेदनिकाद्यं च स्त्रीधनं परिकीर्तितम् ॥

अत्र विष्णुः- “पितृमातृसुतभ्रातृदत्तम् अध्यग्न्युपागतम् आधिवेदनिकं बन्धुदत्तं शुल्कम् अग्न्याधेयिकम् इति स्त्रीधनम्” । देवलः ।

> वृत्तिर् आभरणं शुल्कं लाभं च स्त्रीधनं भवेत् ।

कात्यायनः ।

> प्राप्तं शिल्पैस् तु यद् वित्तं प्रीत्या चैव यद् अन्वितम् ।

> भर्तुः स्वाम्यं धने तत्र शेषं तु स्त्रीधनं स्मृतम् ॥

भर्तुर् अन्यतो बन्धुभ्यः प्रीत्या यल् लब्धम् इत्य् अर्थः । स्वशिल्पैः प्राप्ते, भर्तृव्यतिरिक्तबन्धूनां सकाशात् प्रीत्या प्राप्ते च शेषे चाध्यग्न्यादिलक्षणे धने स्त्रीणां स्वाम्यं स्त्रीधनम् इत्य् अर्थः । अध्यग्न्यादिस्वरूपं स एवाह ।

> विवाहकाले यः स्त्रीभ्यो दीयते ह्य् अग्निसन्निधौ ।

> तद् अध्यग्निकृतं सद्भिः स्त्रीधनं परिकीर्तितम् ॥

> यत् पुनर् लभते नारी नीयमाना पितुर् गृहात् ।

> अध्याहवनिकं नाम स्त्रीधनं समुदाहृतम् ॥

> प्रीत्या प्रदत्तं यत् किञ्चित् श्वश्र्वा वा श्वशुरेण वा ।

> पादवन्दनिकं यत् तत् लावण्यार्जितम् उच्यते ॥

> विवाहात् परतो यत् तु लब्धं बन्धुकुलात् स्त्रिया ।

> अन्वाधेयं तद् उक्तं तु लब्धं बन्धुकुलात् तथा ॥

> गृहोपस्करवाह्यानां दोह्याभरणकर्मिणाम् ।

> मूल्यं लब्धं तु यत् किञ्चित् तच् छुल्कं परिकीर्तितम् ॥

अपुत्राया अपि विवाहभेदेन दायादान् आह मनुः ।

> अन्वाधेयं च यद् वित्तं पत्या प्रीतेन चैव यत् ।

> पत्यौ जीवति वृत्तायाः प्रजायास् तद्धनं भवेत् ॥

> ब्राह्मदैवार्षगान्धर्वप्राजापत्येषु यद् धनम् ।

> अप्रजायाम् अतीतायां भर्तुर् एव तद् इष्यते ॥

उक्तेषु पञ्चविधेषु विवाहेष्व् अप्रजायाम् अतीतायां भर्तुर् एव स्त्रीधनं भवतीत्य् अर्थः ।

> यस्यै तु स्याद् धनं दत्तं विवाहेष्व् आसुरादिषु ।

> अतीतायाम् अप्रजायां मातापित्रोस् तद् इष्यते ॥

आसुरपैश्शाचराक्षसेषु त्रिषु विवाहेषु अप्रयायाम् अतीतायां मातापितृभ्यां दत्तं मातापित्रोर् एव भवतीत्य् अर्थः । देवलः ।

> सामान्यं पुत्रकन्यानां मृतायां स्त्रीधनं स्त्रियाम् ।

> अप्रजायां हरेद् भर्ता माता भ्राता पितापि वा ॥

पूर्वार्धेन मातरि मृतायाम् अष्टविधेषु विवाहेषु स्त्रीधने पुत्रकन्यायां समग्रहणम् उच्यते । उत्तरार्धेनासुरादिषु विवाहेषु तद्धनं प्रदातृभिर् एवादेयम् उच्यते । भर्तृदत्तं भर्ता हरेत् । मात्रादिभिर् दत्तं तैर् एवादेयम् इति । कात्यायनः ।

> दुहितॄणाम् अभावे तु रिक्थं पुत्रेषु तद् भवेत् ।

> बन्धुदत्तं तु बन्धूनाम् अभावे भर्तृगामि तत् ॥

> भगिन्यो बान्धवैः सार्धं विभजेरन् सभर्तृकाः ।

> स्त्रीधनस्येति धर्म्यो ऽयं विभागे तु प्रकल्पितः ॥

दुहितॄणाम् अभावे इत्याद्यष्टविधविवाहविषयम् । बन्धुदत्तम् इत्यासुरादिविवाहविषयम् । पुत्राणाम् अभावे बन्धुभिर् मातुलादिभिर् दत्तं तेषाम् एव । बन्धूनाम् अभावे तैर् दत्तं भर्तृगामि ।

> पक्षान्तरम् आह “भगिन्यः” इति अर्धेन । बन्धुषु सत्सु बन्धुदत्तं “सभर्तृका भगिन्यो बान्धवैःसह विभजेरन्” इति । अत्र कात्यायनः ।

> आसुरादिषु यल् लब्धं पैतृकं स्त्रीधनं स्त्रिया ।

> अभावे तदपत्यानां मातापित्रोस् तद् इष्यते ॥

यमः ।

> आसुरादिषु यद् द्रव्यं विवाहेषु प्रदीयते ।

> अप्रजायाम् अतीतायां पितैव तु धनं हरेत् ॥

गौतमः- “भगिनीशुल्कं सोदर्याणाम् ऊर्ध्वं मातुः । पूर्वं चैके” । याज्ञवल्क्यः ।

> बन्धुदत्तं तथा शुल्कम् अन्वाधेयिकम् एव च ।

> अप्रजायाम् अतीतायां बान्धवास् तद् अवाप्नुयुः ॥

तत्र शुल्कं द्विविधम् । कन्याविक्रयमूल्यत्वेन कन्यावद्भ्यो दत्तम् एकम् । तन् मातृगामि भ्रातृगामि वा । कन्याभूषणगृहोपकरणमूल्यत्वेन दत्तम् अपरं शूल्कम् । तद् दातृभिर् एवादेयम् । अत्र बोधायनः ।

> अप्रजायां मृतायां तु पुत्रिकायां कथञ्चन ।

> धनं तत्पुत्रिकाभर्ता हरेतैवाविचारयन् ॥

तथा देवल-बोधायनौ ।

> रिक्थं मृतायां कन्यायां गृह्णीयुः सोदराः समम् ।

> तदभावे भवेन् मातुः पितुर् मातुश् च तत्क्रमात् ॥

मनुः ।

> पत्यौ जीवति यः स्त्रीभिर् अलङ्कारो धृतो भवेत् ।

> न तं भजेरन् दायादाः भजमानाः पतन्ति ते ॥

अलङ्मारस्यादत्तत्वेनास्त्रीधनत्वात् भर्तृधनत्वेन मृते भर्तरि पुत्राणां विभागे प्राप्ते, तदपवादो ऽनेन क्रियते । कात्यायनः ।

> स्त्रीणां भर्तृकुलाल् लब्धं पितुः कुलत एव वा ।

> भूषणं न विभाज्यं स्यात् जीवने च न योजयेत् ॥

आपस्तम्बः- “अलङ्कारो भार्याया ज्ञातिधनं चेत्य् एके” । प्रीतिदत्तस्यालङ्कारस्य स्वत्वे प्राप्ते स्थावरे ऽपवादम् आह नारदः ।

> भर्त्रा प्रीतेन यद् दत्तं स्त्रियै तस्मिन् मृते ऽपि तत् ।

> सा यथाकामम् अश्नीयात् दद्याद् वा स्थावराद् ऋते ॥

“प्रीतिदत्तं स्थावरम्” दातरि मृते स्त्रियाः न स्वं भवतीत्य् अर्थः । <u>केचित्</u> तु प्रीतिदत्तं स्थावरम् अप् स्वम् एव । अनुमन्तुर् अभावे दानयोग्यं न भवतीत्य् उच्यत इति वदन्ति । अत्र विशेषम् आह याज्ञवल्क्यः ।

> दुर्भिक्षे धर्मकार्ये च व्याधौ सम्प्रतिरोधके ।

> गृहीतं स्त्रीधनं भर्त्रा नाकामो दातुम् अर्हति ॥

कात्यायनः ।

> नैव भर्ता नैव सुतो न पिता भ्रातरो न च ।

> आदाने वा विसर्गे वा स्त्रीधने प्रभविष्णवः ॥

> यदि ह्य् अन्यतरो ह्य् एषां स्त्रीधनं भक्षयेद् बलत् ।

> सवृद्धिकं प्रकाप्यः स्यात् दण्डं चैव समाप्नुयात् ॥

> तद् एव यद्य् अनुज्ञाप्य भक्षयेत् प्रीतिपूर्वकम् ।

> मूल्यम् एव स दाप्यः स्याद् यदासौ धनवान् भवेत् ॥

> व्याधितं व्यसनार्तं च धनिकैर् वोपपीडितम् ।

> ज्ञात्वा निसृष्टं यत् प्रीत्या दद्याद् आत्मेच्छया तु सः ॥

देवलः ।

> वृत्तिर् आभरणं शूल्कं लाभं च स्त्रीधनं भवेत् ।

> भोक्त्री तत् स्वयम् एवेदं पतिर् नार्हत्य् अनापदि ॥

> वृथा मोक्षे च भोगे च स्त्रियै दद्यात् सवृद्धिकम् ।

> पुत्रार्तिहरणे चापि स्त्रीधनं भोक्तुम् अर्हति ॥

कात्यायनः ।

> अपकारक्रियायुक्ता निर्लज्जा चार्थनाशिका ।

> व्यभिचाररता या च स्त्रीधनं न च सार्हति ॥

> भ्रत्रा प्रतिश्रुतं देयम् ऋणवत् स्त्रीधनं सुतैः ।

> तिष्ठेत भर्तृकुले या वा सा वा पितृकुले वसेत् ॥

वृद्धमनुः ।

> स्वभर्तृलब्धं रिक्थं यत् विना शुल्कं तदर्हणम् ।

> शेषं विभागं कुर्वीत सा भवत्य् अंशिनी खलु ॥

कवषः ।

> कन्याविक्रयमूल्यं यद् अर्हणं शुल्कम् एव वा ।

> तद्विनाशं प्रकुर्वीत सा भवत्य् अंशिनी खलु ॥

कात्यायनः ।

> ऊढया कन्यया वापि भर्तुः पितृगृहे ऽपि वा ।

> भ्रातुः सकाशात् पित्रोर् वा लब्धं सौदायिकं स्मृतम् ॥

> सौदायिकं धनं प्राप्य त्रीणां स्वातन्त्र्यम् इष्यते ।

> यस्मात् तद् आनृशंस्यार्थं तैर् दत्तं तत् प्रजीवनम् ॥

> सौदायिके सदा स्त्रीणां स्वातन्त्र्यं प्रैकीर्तितम् ।

> विक्रये चैवे दाने च यथेष्टं स्थावरेष्व् अपि ॥

आपदि भर्तृपुत्राद्यनुमत्यभावे ऽपि विक्रयादिषु न दोष इत्य् अभिप्रायः । अत्र याज्ञवल्क्यः ।

> अधिविन्नः स्त्रियै दद्याद् आधिवेदनिकं समम् ।

> न दत्तं स्त्रीधनं यस्यै दत्ते त्व् अर्धं प्रकल्पयेत् ॥

अत्र अर्धशब्दः परिपूरकांशपरः । कात्यायनः ।

> अथ चेत् स द्विभार्यः स्यात् न च तां भजते पुनः ।

> प्रीत्या निसृष्टम् अपि चेत् प्रतिदाप्यः स तद्बलात् ॥

> ग्रासाच्छादनवासानाम् आच्छेदो यत्र दृश्यते ।

> तत्र स्वान्य् आददीत स्त्री विभागे रिक्थिनां तथा ॥

> लिखितस्यैव धर्मो ऽयं प्राप्ते पितृकुले वसेत् ।

> व्याधिता प्रेतकाले तु गच्छेद् भर्तृकुलं तथा ॥

अत्र विशेषम् आह बृहस्पतिः ।

> मातृष्वसा मातुलानी पितृव्यस्त्री पितृष्वसा ।

> श्वश्रूः पूर्वपत्नी च मातृतुल्याः प्रकीर्तिताः ॥

> यद्य् आसाम् औरसो न स्यात् सुतो दौहित्र एव वा ।

> तत्सुतो वा धनं तासां स्वस्रीयाद्याः समाप्नुयुः ॥

चतुर्थपर्यन्तसपिण्डेषु सत्सु इदं वचनं न प्रवर्तते । पञ्चमप्रभृत्यसपिण्डेषु सत्सु इदं वचनं प्रवर्तत इति व्याख्यातृभिर् उक्तम् । 

> <u>अन्यैर्</u> एवं व्यवस्था कृत । मातृष्वसृप्रभृतीनां षण्णां प्रति सम्बन्धिषु स्वस्रीयादिषु षट्सु प्राप्तेषु यत्राप्रजस्त्रीधनविषये भर्तुः प्राप्तिः तत्र तदभावे भर्तृद्वारेण सम्बन्धिषु त्रिषु प्रत्यासत्त्यतिशयवशेन प्रथमं भर्तुर् अनुजो ऽर्हति पूर्वजपत्नीधनम् । तदभावे तस्याः भ्रातुः पुत्रो ऽर्हति । तदभावे जामातार्हति । स्वस्रीयाद्या इत्य् अपत्यप्रत्ययेनापत्यमात्रप्रतीतेः स्त्रीणां पुरुषाणां च दायसम्बन्धो युत इति <u>केचित्</u> । 

> <u>अन्ये</u> तु स्त्रीपुंससाधारणातिदेशे ऽपि पुंस्य् एव प्रथमं प्रतीत्युदयात्, “तस्मात् स्त्रियो निरिन्द्रियाः” इत्य् अर्थवाददर्शनाच् च पुरुषाणाम् एव दायसम्बन्धो न स्त्रीणाम् इति मन्यन्ते । 

**संसृष्टानां दायः**

अथ संसृष्टिनां दायः । तत्र मनुः ।

> विभक्ताः सह जीवन्तो विभजेरन् पुनर् यदि ।

> समस् तत्र विभागः स्यात् ज्यैष्ट्यं तत्र न विद्यते ॥

संसृष्टिनां विभागे ज्येष्ठांशोद्धारो न कर्तव्य इत्य् अर्थः ।

> येषां ज्येष्ठः कनिष्ठो वा हीयेतांशप्रदानतः ।

> म्रियेतान्यतरो वापि तस्य भागो न लुप्यते ॥

महापातकिनो नांशप्रदाहो इति वचनाद् येषां पुरुषाणां ज्येष्ठः कनिष्ठो वा ब्रह्महत्यदिना अंशप्रदानान् निवृत्तः हीयेत वा तस्य भागो न लुप्यते । न संसृष्टिनो गृह्णीयुः । कथं तर्हि कर्तव्यम् इत्य् अपेक्षायाम् आह स एव ।

> सोदर्या विभजेयुस् तं समेत्य सहिताः समम् ।

> भ्रातरो ये च संसृष्टा भगिन्यश् च सनाभयः ॥

पतितस्य मृतस्य प्रव्रजितस्य वा भागं सोदर्याः सम्भूय विभजेयुः । भ्रातरो ये च संसृष्टा असोदराः ते असंसृष्टैः समानोदरैः सह विभजेयुः । सोदर्या अस्यार्थसंसर्गाभावे ऽप्य् उदरसंसर्गाद् ग्रहणम् । भिन्नोदरस्योदरसंसर्गाभावेनाप्य् अर्थसंसर्गाद् ग्रहणम् इति । तथा मृतस्य सनाभयो ऽपि भगिन्यः पूर्वोक्तसोदरसंसर्गिभ्यां सह समं विभजेयुर् इति । भ्रातरो ये च संसृष्टा इति भ्रातृग्रहम् अन्येन पित्रा पितृव्येण वा संसर्गे तत्पत्न्यादिप्राप्त्यर्थम् इति आचार्यविश्वरूपैर् उक्तम् । अथ याज्ञवल्क्यः ।

> संसृष्टिनस् तु संसृष्टी सोदरस्य तु सोदरः ।

> दद्याच् चापहरेच् चांशं जातस्य च मृतस्य च ॥

विभक्तं धनं पुनर् मिश्रीकृतं संसृष्टम् । तद् अस्यास्तीति संसृष्टी । तत्र संसृष्टिषु नियमं बृहस्पतिर् आह ।

> विभक्तो यः पुनः पित्रा भ्रात्रा वैकत्र संस्थितः ।

> पितृव्येणाथ वा प्रीत्या स तु संसृष्ट उच्यते ॥

तस्य संसृष्टिनो मृतस्यांशं विभागकाले अविज्ञातगर्भायां भार्यायां पश्चाद् उत्पन्नस्य पुत्रस्य संसृष्टी दद्यात् । तथाविधपुत्राभावे मृतांशं संसृष्ट्येवाहरेत् न पत्न्यादि । सोदरस्य संसृष्टिनो मृतस्याशं सोदरः संसृष्टिजातस्य दद्यात् । पुत्राभावे स्वयम् एवापहरेद् इति । संसृष्टिन्य् अपुत्रे स्वर्याते संसृष्टिनो भिन्नोदरस्यासंसृष्टिनः समानोदरस्य च सद्भावे कथं धनस्य हरणम् इत्य् अपेक्षायाम् आह ।

> अन्योदर्यस् तु संसृष्टी नान्योदर्यधनं हरेत् ।

> असंसृष्ट्य् अपि चादद्यात् संसृष्टो नान्यमातृजः ॥

अन्योदर्यः सापत्नो भ्राता संसृष्टिधनं न कृत्स्नं हरेत्, अपि त्व् अर्धम् । असंसृष्ट्य् अर्धान्तरम् आददीत । को ऽसाव् असंसृष्टी इत्य् आशङ्कायाम् आह, संसृष्ट इति । एकोदरः संसृष्टः सोदर्य इति यावत् । नान्यमातृज इत्य् अत्रैव शब्दाध्याहारेण व्याख्यानं कर्तव्यम् । संसृष्ट्य् अन्यमातृज एव संसृष्टिनो धनं नाददीत । अपि तु असंसृष्ट्य् अपि सोदर आददीत । अत्रापि शब्दश्रवणात् नान्यमातृज एवेत्य् अवधारणम् निषेधेनावगम्यते । तेनाध्याहारः कर्तव्यः । संसृष्टिविषये पत्नीदायनिवृत्ते तासाम् आभरणात् भरणम् कर्तव्यम् । 

> तथा संसृष्टिनं प्रत्य् आह नारदः ।

> भरणं चास्य कुर्वीरन् स्त्रीणाम् आ जीवितक्षयात् । इति ।

यद् इदं संसृष्टिनो धनग्रहणम् उक्तं तत्पुत्रपत्नीदुहितॄणाम् अभावे इति <u>केचित्</u> । तथा बृहस्पतिः ।

> यदा कश्चित् प्रमीयेत प्रव्रजेद् वा कथञ्चन ।

> न लुप्यते तस्य भागः सोदरस्य विधीयते ॥

> या तस्य भगिनी सा तु ततो ऽंशं लब्धुम् अर्हति ।

> अनपत्यस्य धर्मो ऽयम् अभार्यापितृकस्य च ॥

<u>ननु</u>,

> भरणं चास्य कुर्वीरन् स्त्रीणाम् आ जीवितक्षयात् ।

> रक्षन्ति शय्यां भर्तुश् चेद् आच्छिन्द्युर् इतरासु च ॥

इति नारदवचनात्, भार्यासद्भाव एव संसृष्टिनो धनग्रहणम् इति गम्यते । सत्यम्, पत्नी दायायोग्या स्त्रीषु नारदवचनम् इत्य् अविरोधः । यासु स्मृतिषु योषिद्विधवानारीस्त्रीभार्यादिशब्दप्रयोगः, तासु तासां भरणम् एव । यासु स्मृतिषु पत्नीशब्दप्रयोगः तासु दायग्रहणम् इति वृद्धाः । अत्र विशेषम् आह बृहस्पतिः ।

> संसृष्टिनां तु यः कश्चित् विद्याशौर्यादिना धनम् ।

> प्राप्नोति तस्य दातव्यौ द्व्यंशौ शेषाः समांशिनः ॥

कात्यायनः ।

> संसृष्टानां तु संसृष्टा पृथक्स्थानां पृथक्स्थिताः ।

> अभावे ऽर्थहरा ज्ञेया निर्बीजान्योन्यभागिनः ॥

संसृष्टानां कस्यचिद् अपुत्रस्य मरणे संसृष्टिन एव धनम् । तथा असंसृष्टानां कस्यचित् अपुत्रस्य मरणे असंसृष्टानाम् एव धनम् । तेषाम् अभावे इतरेषाम् अपि । संसृष्टेषु निबीजेषु निरन्वयमृतेषु असंसृष्टास् तद्धनहारिणः । तथा असंसृष्टेषु निर्बीजेषु संसृष्टास् तद्धनहारिणः । तत्र विशेषम् आह याज्ञवल्क्यः ।

> वानप्रस्थयतिब्रह्मचारिणां रिक्थभागिनः ।

> क्रमेणाचार्यसच्छिष्यधर्मभ्रात्रैकतीर्थिनः ॥

अत्र भगवान् विष्णुः- “वानप्रस्थधनम् आचार्यो गृह्णीयात् शिष्यो वा” । 

**इति श्रीवरदराजीये व्यवहारनिर्णये दायविभागकाण्डः समाप्तः**
