+++
title = "१३ प्रकीर्णकम्"

+++

अथ प्रकीर्णकाख्यं विवादपदम् उच्यते । तत्र कात्यायनः ।

> राजधर्मांश् च दण्डांश् च सन्दिग्धानां विशेषतः ।

> प्राकुक्तार्थस्य शेषं च वक्ष्याम्य् एतत् प्रकीर्णके ॥

नारदः ।

> प्रकीर्णकः पुनर् ज्ञेयो व्यवहारो नृपाश्रयः ।

> राज्ञाम् आज्ञाप्रतीघातः तत्कर्मकरणं तथा ॥

> पुरप्रधानसम्भेदः प्रकृतीनां तथैव च ।

> पाषण्डनैगमश्रेणिगणधर्मविपर्ययः ॥

> पितृपुत्रविवादश् च प्रायश्चित्तव्यतिक्रमः ।

> प्रतिग्रहविलोपश् च कोप आश्रमिणाम् अपि ॥

> वर्णसङ्करहेतुश् च तद्वृत्तिनियमस् तथा ।

> न दृष्टं यच् च पूर्वेषु तत् सर्वं स्यात् प्रकीर्णके ॥

आज्ञालङ्घनं राजैकान्तकर्मानुष्ठानेन तदनुकरणम्, पुरवर्तिनां प्रधानपुरुषाणां च साङ्कर्यम्, प्रकृतीनां राष्ट्रवर्तिनां पुरुषाणां च साङ्कर्यम्, पाषण्डादिसङ्घानां धर्मविपर्यायः । पितापुत्रविवादश् च पूर्वोक्तेषु यद् अपेक्षितं नोकं तत् सर्वं प्रकीर्णके द्रष्टव्यम् । यथैते दोषा न भवन्ति तथा कर्तव्यम् इत्य् अर्थः ।

> अशास्त्रोक्तेषु मार्गेषु पापयुक्तेषु कर्मसु ।

> समीक्ष्य दण्डं दण्ड्येषु पातयेद् अविचारयन् ॥

> राज्ञा प्रवर्तितान् धर्मान् यो नरो नानुपालयेत् ।

> गर्ह्यः स पापो वध्यश् च लोपयन् राजशासनम् ॥

> आयुधान्य् आयुधीयानां बीजानि कृषिजीविनाम् ।

> वेशस्त्रीणाम् अलङ्कारान् आतोद्यानि च तद्विदाम् ॥

> यच् च यस्योपकरणं येन जीवन्ति कारुकाः ।

> सर्वस्वहरणे ऽप्य् एतान् न राजा हर्तुम् अर्हति ॥

एषा सर्वस्वहरणे ऽपि प्राप्ते एतान् न राजा हरेत् । किं पुनर् अन्यस्मिन्न् अपराधे एतिअर् विना न ते जीवन्ति इति वधाद् अर्वाङ् न हर्तव्यः । इति नीतिः । राजशासने सर्वेषां वर्तमानार्थं राज्ञो विलक्षणस्वरूपम् आह नारदः ।

> राजा त्व् अवहितः सर्वान् आश्रमान् परिपालयेत् ।

> उपायैः शास्त्रविदितैः चतुर्भिः प्रकृतैस् तथा ॥

> राजमूलम् इदं राष्ट्रं ब्रह्मक्षत्रपुरोगमम् ।

> स्थिते राजनि धर्मे तु दुराचारं न कुर्वते ॥

पितामहः ।

> पञ्चरूपाणि राजानो धारयन्त्य् अमितौजसः ।

> अग्नेर् इन्द्रस्य सोमस्य यमस्य धनदस्य च ॥

यथा धारयन्ति तथा प्रतिपादयन्ति ।

> अकारणान् निमित्ताद् वा यदा क्रोधवशं गतः ।

> प्रजा दहति भूपालः तदाग्निर् अभिधीयते ॥

> यदा तेजः समालम्ब्य विजिगीषुर् उदायुधः ।

> अभियाति परान् राजा तथेन्द्रः समुदाहृतः ॥ 

> विगतक्रोधसन्तापो हृष्टः पुष्टो यदा नृपः ।

> प्रजानां दर्शनं याति सोम इत्य् उदितो तदा ॥

> धर्मासनगतः श्रीमान् दण्डं धत्ते यदा नृपः ।

> समः सर्वेषु भूतेषु तदा वैवस्वतो यमः ॥

> यदानाथगुरुप्राज्ञज्ञात्यादीन् अवनीपतिः ।

> अनुगृह्णाति दानेन तदासौ धनदः स्मृतः ॥

> तस्मान् नार्तं विजानीयात् नातिक्रामेद् विशेषतः ।

> आज्ञाया चास्य तिष्ठेत मृत्युः स्यात् तद्व्यतिक्रमे ॥

अथ राजाधिकारे मनुः ।

> तदर्थं सर्वभूतानां गोप्त्रं धर्मम् आत्मजम् ।

> ब्रह्मतेजोमयं दण्डम् असृजत् पूर्वम् ईश्वरः ॥

> तस्य सर्वाणि भूतानि स्थावराणि चराणि च ।

> भयाद् भोगाय कल्पन्ते स्वधर्मान् न चलन्ति च ॥

नारदः ।

> तस्य वृत्तिः प्रजारक्षा वृद्धप्राज्ञोपसेवनम् ।

> दर्शनं व्यवहाराणाम् आत्मनश् चाभिरक्षणम् ॥

वृद्धाः शास्त्रेण कृतबुद्धयः । प्राज्ञाः स्वाभाविकबुद्धयः । तत्र सर्वेषां दुष्टानां शासिता राजेति । हारीतः ।

> गुरुर् आत्मवतां शास्ता शास्ता राजा दुरात्मनाम् ।

> अन्तःप्रच्छन्नपापानां शास्ता वैवस्वतो यमः ॥

> गुरुभिर् ये न शास्यन्ते राज्ञा वा गूढकिल्बिषाः ।

> ते नरा यमदण्डेन शास्त्रा यान्त्य् अधमां गतिम् ॥

याज्ञवल्क्यः ।

> यो दण्ड्यान् दण्डयेद् राजा सम्यग् वध्यांश् च घातयेत् ।

> इष्टं स्यात् क्रतुभिस् तेन सहस्रशतदक्षिणैः ॥

> इति सञ्चिन्त्य नृपतिः क्रतुतुल्यफलं पृथक् ।

> व्यवहारान् स्वयं पश्येत् सभ्यैः परिवृतो ऽन्वहम् ॥

> अदण्ड्यदण्डनं लोके यशोघ्नं कीर्तिनाशनम् ।

> अस्वर्ग्यं च परत्रापि तस्मात् तत् परिवर्जयेत् ॥

> अदण्ड्यान् दण्डयन् राजा दण्ड्यांश् चैवाप्य् अदण्डयन् ।

> अयशो महद् आप्नोति नरकं चैव गच्छति ॥

वसिष्ठः- “दण्ड्योत्सर्गे राजैकरात्रम् उपवसेत् । त्रिरात्रं पुरोहितः । कृच्छ्रम् अदण्ड्यदण्डने पुरोहितस् त्रिरात्रं राजा” । अथ दण्डप्रकारम् आह मनुः ।

> अनुबन्धं परिज्ञाय देशकालौ च तत्त्वतः ।

> सारापराधाव् आलोच्य दण्डं दण्ड्येषु पातयेत् ॥

अत्र विष्णुः ।

> आगःसु च तथान्येषु ज्ञात्वा ज्ञातिधनं वयः ।

> दण्डं प्रकल्पयेद् राजा सामन्तब्राह्मणैः सह ॥

मनुः ।

> पिताचार्यः सुहृन् माता भार्या पुत्राः पुरोहितः ।

> नादण्ड्यो नाम राज्ञो ऽस्ति यस् त्व् अधर्मे ऽपि तिष्ठति ॥

अत्र शङ्खलिखितौ- “अदण्ड्यौ मातापितरौ स्नातकपुरोहितौ परिव्राजकवानप्रस्थौ, जन्मकर्मश्रुतशीलाचारवन्तश् च । ते च धर्मे प्रतीकारा राज्ञा स्त्रीबालवृद्धास् तपस्विनः । तेभ्यः क्रोधं नियच्छेत्” । बृहस्पतिः ।

> वाग्धिग्धनं वधश् चैव चतुर्धा कल्पितो दमः ।

> पुरुषे दोषविभवं ज्ञात्वा सम्परिकल्पयेत् ॥

> स्वल्पे ऽपराधे वाग्दण्डो धिग्दण्डः पूर्वसाहसे ।

> मध्यमोत्तमे ऽर्थदण्डस् तु राजद्रोहे वधः स्मृतः ॥

कात्यायनः ।

> वाग्दण्डं प्रथमं कुर्याद् धिग्दण्डं तदनन्तरम् ।

> तृतीयं धनदण्डं तु वधदण्डम् अतः परम् ॥

> वधेनापि यदा त्व् एतान् निगृहीतुं न शक्नुयात् ।

> तदैषु सर्वम् अप्य् एतत् प्रयुञ्जीत चतुष्टयम् ॥

बृहस्पतिः ।

> गुरून् पुरोहितान् पुत्रान् वाग्दण्डेनैव दण्डयेत् ।

> विवादिनो नरंश् चान्यान् दोषिणो ऽर्थेन दण्डयेत् ॥

> महापातकयुक्तांश् च वधदण्डेन दण्डयेत् ।

कात्यायनः ।

> मित्रादिषु प्रयुञ्जीत वाग्दण्डं धिक् तपस्विनाम् ।

> यथोक्तं तस्य तत् कुर्युर् अनुक्तं साधु कल्पितम् ॥

> अधार्मिकांस् त्रिभिर् न्यायैर् निगृह्णीयात् प्रयत्नतः ।

> निरोधनेन बन्धेन विविधेन भयेन च ॥

> बन्धनानि च सर्वाणि राजमार्गे निवेशयेत् ।

> दुःखिता यत्र दृश्यन्ते विकृताः पापकारिणः ॥

> दश स्थानानि दण्डस्य मनुः स्वायम्भुवो ऽब्रवीत् ।

> त्रिषु वर्णेषु तानि स्युर् अक्षतो ब्राह्मणो व्रजेत् ॥

> उपस्थम् उदरं जिह्वा हन्स्तौ पादौ च पञ्चमम् ।

> चक्षुर् नासा च कण्ठौ च धनं देहस् तथैव च ॥

बृहस्पतिः ।

> हस्तास्यलिङ्ग्नयनं जिह्वा कर्णौ च नासिका ।

> ग्रीवा पादं तु सन्दंशो ललाटं च गुदं कटिः ॥

> स्थानान्य् एतानि दण्डस्य निर्दिष्टानि चतुर्दश ।

तीव्रद्रोहविषयम् इदम् ।

> ललाटाङ्को ब्राह्मणस्य नान्यो दण्डो विधीयते ।

यमः ।

> जगत् सर्वम् इदं हन्यात् ब्राह्मणस्य न तत्समम् ।

> तस्मात् तस्य वधं राजा मनसापि न चिन्तयेत् ॥

> अवध्यान् ब्राह्मणान् आहुः सर्वपापेष्व् अवस्थितान् ।

> यद् यद् विप्रेषु कुशलं तत् तद् राजा समाचरेत् ॥

बोधायनः ।

> न जातु ब्राह्मणं हन्यात् सर्वपापेष्व् अवस्थितम् ।

> राष्ट्रात् त्व् एनं बहिष्कुर्यात् समग्रधनम् अक्षतम् ॥

विष्नुः- “वध्ये कर्मणि तिष्ठन्तं समग्रधनम् अक्षतम् विवासयेत्” । बोधायनः- “ब्राह्मणस्य भ्रूणहत्यागुरुतल्पसुवर्णस्तेयसुरापानेषु कबन्दभगश्वापदसृगाल-ध्वजांस् तप्तेनायसेन ललाटे ऽङ्कयित्वा विषयान्तरे निर्वासनम्” । मनुः ।

> गुरुतल्पे भगः कार्यः सुरापाने सुराध्वजः ।

> स्तेये तु श्वपदं कार्यं ब्रह्महण्य् अशिराः पुमान् ॥

> असम्भोज्या ह्य् असंयाज्या असम्पाठ्या विवासिनः ।

> चरेयुः पृथिवीं दीनाः सर्वकर्मबहिष्कृताः ॥

> ज्ञातिसम्बन्धिभिस् त्व् एतैः त्यक्तव्याः कृतलक्षणाः ।

> निर्दया निर्नमस्काराः तन् मनोर् अनुशासनम् ॥

> प्रायश्चित्तं तु कुर्वाणाः पूर्वे वर्णाः यथोदितम् ।

> नाङ्क्या राज्ञा ललाटेषु दाप्यास् तूत्तमसाहसम् ॥

> आगःसु ब्राह्मणस् एव् एषु दाप्यो मध्यमसाहसम् ।

> विवास्यो वा भवेद् राष्ट्रात् सद्रव्यः सपरिच्छदः ॥

> इतरे कृतवन्तस् तु पापान्य् एतान्य् अकामतः ।

> सर्वस्वहारम् अर्हन्ति कामतस् तु प्रवासनम् ॥

यमः ।

> ब्राह्मणस्यापराधेषु चतुर्ष्व् एवं विधीयते ।

> शिरसो मुण्डनं दण्डः पुरान् निर्वासनं तथा ॥

> प्रख्यापनार्थं पापस्य प्रयाणं गर्दभेन च ।

> ललाटे चिह्नकरणं कुर्याद् राजा यथाविधि ॥

> गुरुतल्पे सुरापाने स्तेये ब्राह्मणहिंसने ।

> यथाक्रमं प्रवक्ष्यामि चिह्नान्य् आह यथा मनुः ॥

> गुरुतल्पे भगः कार्यो व्रतघ्नस्य द्विजन्मनः ।

> सुराध्वजः सुरापाने सुरापस्यापि कारयेत् ॥

> स्तेये तु श्वपदं कृत्वा शिखिपिञ्छेन कुट्टयेत् ।

> विशिराः पुरुषः कार्यो ललाटे ब्रह्मघातिनः ॥

> य एतैः पतितैः सार्धं संयोगं कुरुते द्विजः ।

> सो ऽसम्भोज्यश् च कर्तव्यो मनुः स्वायम्भुवो ऽब्रवीत् ॥

> एते त्याज्या कृताङ्काः स्युः ज्ञातिसम्बन्धिबान्धवैः ॥

मनुः ।

> कार्षापणं भवेद् दण्डं यत्रान्यः प्राकृतो जनः ।

> तत्र राज्ञा भवेत् दण्ड्यः सहस्रम् इति धारणा ॥

> ब्राह्मणान् बाधमानं तु कामाद् अवरवर्णजम् ।

> हन्याच् चित्रैर् वधोपायैः उद्वेजनकरैर् नृपः ॥

कात्यायनः ।

> प्रव्रज्यावसितं शूद्रं जपहोमपरं तथा ।

> वधेन शासयेत् पापं दण्ड्यो वा द्विगुणं दमम् ॥

> अस्पृश्यधूर्तदासानां नराणां पापकारिणाम् ।

> प्रातिलोम्यप्रसूतानां ताडनं नार्थतो दमः ॥

> परतन्त्रास् तु ये केचित् दासत्वे ये च संस्थिताः ।

> अनीशास् ते तु निर्दिष्टाः तेषां दण्डस् तु ताडनम् ॥

> ताडनं बन्धनं चैव तथैव च निपीडनम् ।

> एष दण्डो हि दासस्य नार्थदण्डो बृहस्पतिः ॥

> सुवर्णशतम् एकं तु वधार्हो दण्डम् अर्हति ।

> अङ्गच्छेदे तदर्धं तु विवास्यः पञ्चविंशतिम् ॥

> स्त्रीबालोन्मत्तवृद्धानां दरिद्राणां तु रोगिणाम् ।

> शिफाविदलरज्ज्वाद्यैः विदध्यान् नृपतिर् दमम् ॥

मनुः ।

> नाददीत नृपः साधुः महापातकिनो धनम् ।

> आददानस् तु तल्लोभात् तेनाधर्मेण लिप्यते ॥

> अप्सु प्रवेश्य तद् दण्डं वरुणायोपपादयेत् ।

> श्रुतवृत्तोपपन्ने वा ब्राह्मणे प्रतिपादयेत् ॥

> ईशो दण्डस्य वरुणो राजा दण्डधरो हि सः ।

> ईशः सर्वस्य जगतो ब्राह्मणो वेदपारगः ॥

यमः ।

> पतितस्य धनं हृत्वा राजा पर्षदि दापयेत् ।

> सर्वस्वं तु हरेत् राजा चतुर्थं वावशेषयेत् ॥

> भृत्येभ्यो ऽनुस्मरन् धर्मं प्राजापत्यम् इति श्रुतिः ।

नारदः ।

> देयं चोरहृतं द्रव्यं राज्ञा जनपदाय तु ।

> अन्यत्र कराद् उचितात् भूमेः षड्भागसंस्थितात् ॥

> बलिः स तस्य विहितः प्रजापालनवेतनम् ॥

याज्ञवल्क्यः ।

> राजा लब्ध्वा निधीन् दद्याद् द्विजेभ्यो ऽर्धं द्विजः पुनः ।

> विद्वान् अशेषम् आदद्यात् स सर्वस्य प्रभुर् यतः ॥

> इतरेण निधौ लब्धे राजा षष्ठांशम् आहरेत् ।

> अनिवेदितविज्ञातो राज्ञस् तद् दण्डम् एव च ॥

विष्णुः- “निधिं लब्ध्वा तदर्धं ब्राह्मणेभ्यो दद्यात् । द्वितीयम् अर्धं कोशे प्रवेशयेत् । निधिं ब्राह्मणो लब्ध्वा सर्वम् आदद्यात् । क्षत्रियश् चतुर्थांशं राज्ञे दद्यात् । चतुर्थं ब्राह्मणेभ्यो ऽर्धम् आदद्यात् । वैश्यश् चतुर्थम् अंशं राज्ञे दद्यात् । ब्राह्मनेभ्यो ऽर्धम् । चतुर्थम् अंशम् आदद्यात् । शूद्रश् चावाप्तनिधिं द्वादशधा विभज्य, पञ्चांशान् राज्ञे दद्यात्, पञ्चांशान् ब्राह्मणेभ्यः, स्वयम् अंशद्वयम् आदद्यात् । अनिवेदितविज्ञातस्य सर्वस्वम् अपहरेत्” । यमः ।

> एवं धर्मप्रवृत्तस्य राज्ञो दण्डधारस्य च ।

> यज्ञो ऽस्मिन् प्रथितो लोके स्वर्गवासस् तथाक्षयः ॥

मनुः ।

> एवं सर्वान् इमान् राजा व्यवहारान् समापयेत् ।

> व्यपोह्य किल्बिषं सर्वं स याति परमां गतिम् ॥

**इति श्रीमद्वरदराजीये व्यवहारनिर्णये प्रकीर्णपदं समाप्तम्**

**व्यवहारनिर्णयः समाप्तः**