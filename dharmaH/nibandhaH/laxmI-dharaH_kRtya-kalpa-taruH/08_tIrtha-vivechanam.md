+++
title = "८ तीर्थविवेचनकाण्डम्"

+++



**श्रीलक्ष्मीधरविरचितकृत्यकल्पतरौ**

**तीर्थविवेचनकाण्डम्**

मङ्गलाचरणम्

	धर्मनिर्मलहेमकुम्भशिरसो यस्यामराणां गृहाः

		सङ्ख्यातीतमुमुक्षुभिक्षुपरिषन्मित्राणि सत्रालयाः ।

	तीर्थेषु प्रथयन्ति धर्मनगरद्वारानुकारांस् तुलाः

		काण्डे तीर्थविवेचनं वितनुते लक्ष्मीधरः सो ऽष्टमे ॥

प्रतिज्ञा

	अष्टमे तीर्थकाण्डे ऽस्मिंस् तीर्थयात्राविधिः पुरा ।

	वाराणस्याश् च माहात्म्यं प्रयागस्य ततः परम् ॥

	गङ्गायाश् चापि माहात्म्यं गयामाहात्म्यम् एव च ।

	कुरुक्षेत्रस्य माहात्म्यं तथा पृथूदकस्य च ॥

	पुष्करस्य च माहात्म्यं मधुरायास् तथैव च ।

	उज्जयिन्या नर्मदायास् तथा कुब्जाम्रकस्य च ॥

	शूकरस्य च माहात्म्यं तथा कोकामुखस्य च ।

	बदर्याश्रममाहात्म्यं मन्दारस्य तथैव च ॥

**[२]** शालग्रामस्य माहात्म्यं तथैव स्तुतस्वामिनः ।

	द्वारकायाश् च माहात्म्यं तथा लोहार्गलस्य च ॥

	केदारस्य नैमिशस्य नानातीर्थान्य् अतः परम् ।

	महापथस्य यात्रा च विस्तरेण प्रकीर्तिता ॥

	चतुर्विंशतिपर्वाणि तीर्थकाण्डे कृतानि तु ।

**[३]**

**१**

**अथ तीर्थयात्राविधिः**

तत्र **महाभारते** ।

	ऋषिभिः क्रतवः प्रोक्ता वेदेष्व् इह यथाक्रमम् ।

	फलं चैव तथा तत्त्वं प्रेत्य चेह च सर्वशः ॥

	न ते शक्या दरिद्रेण यज्ञाः प्राप्तुं महीपते ।

	बहूपकरणा यज्ञा नानासम्भारविस्तराः ॥

	प्राप्यन्ते पर्थिवैर् एतैः समृद्धैर् वा नरैः क्वचित् ।

	नार्थन्यूनैर् अवगणैर् एकात्मभिर् असंहितैः ॥

	यो दरिद्रैर् अपि विधिः शक्यः प्राप्तुं सुरेश्वरः ।

	[तुल्यो यज्ञफलैः पुण्यैस् तं निबोध युधिष्ठिर] ॥

	ऋषीणां परमं गुह्यम् इदं भरतसत्तम ।

	तीर्थाभिगमनं पुण्यं यज्ञैर् अपि विशिष्यते ॥

	अनुपोष्य त्रिरात्राणि तीर्थान्य् अनभिगम्य च ।

	अदत्वा काञ्चनं गाश् च दरिद्रो नाम जायते ॥

	अग्निष्टोमादिभिर् यज्ञैर् इष्ट्वा विपुलदक्षिणैः ।

**[४]** न तत् फलम् अवाप्नोति तीर्थाभिगमनेन यत् ॥

“अवगणैः” उक्षादिसहायरहितैः । “एकात्मभिः” पत्नीरहितैः “ “असंहतैः” ऋत्विगादिसहायरहितैः ।

**तथा** ।

	यस्य हस्तौ च पादौ च मनश् चैव सुसंयतम् ।

	विद्या तपश् च कीर्तिश् च स तीर्थफलम् अश्नुते ॥

“हस्तौ संयतौ” अदत्तादानादिनिवृत्त्या, पादाव् अप्य् अगम्यदेशनिवृत्त्या । मनो ऽपि सङ्कल्पनिवृत्त्या । “विद्या” तीर्थगुणादिज्ञानम् । “तपः” तीर्थनिवासोपवासादिलक्षणम् । “कीर्तिः” सच्चरितत्वादिप्रसिद्धिः ।

**[तथा]** ।

	प्रतिग्रहाद् उपावृत्तः सन्तुष्टो येन केनचित् ।

	अहङ्कारविमुक्तश् च स तीर्थफलम् अश्नुते ॥

	अकल्पको निरारम्भो लघ्वाहारो जितेन्द्रियः ।

	विमुक्तः सर्वसङ्गैर् यः स तीर्थफलम् अश्नुते ॥

**[५]** “अकल्पको” दम्भरहितः । “निरारम्भो” अत्रार्थार्जनादिव्यापाररहितः ।”सर्वसङ्गैः” सङ्गो ऽत्राविहितासक्तिः ।

**तथा** ।

	अकोपनश् च राजेन्द्र सत्यवादी दृढव्रतः ।

	आत्मोपमश् च भूतेषु स तीर्थफलम् अश्नुते ॥

“आत्मोपमश् च भूतेषु” इति सर्वभूतहित इत्य् अर्थः ।

**शङ्खः** ।

	यस्य हस्तौ च पादौ च मनश् चैव सुसंयतम् ।

	विद्या तपश् च कीर्तिश् च तीर्थफलम् अश्नुते ॥

एतच् च हस्तसंयमादि तीर्थयात्राङ्गम्, **महाभारते** तीर्थयात्राम् उपक्रम्य वचनात् । तीर्थस्नानादिकर्माङ्गं च **शङ्खेन** यात्राप्रकरणम् अन्तरेणैव “स तीर्थफलम् अश्नुए” इति सामान्याभिधानात् । 

**वायुपुराणे** ।

	तीर्थान्य् अनुसरन् वीरः श्रद्दधानः समाहितः ।

	कृतपापश् च शुद्ध्येत किं पुनः शुद्धकर्मकृत् ॥

	तिर्यग्योनिं न गच्छेच् च कुदेशे च न जायते ।

	स्वर्गे भवति वै विप्रो मोक्षोपायं च विन्दति ॥

**[६]** अश्रद्दधानः पापात्मा नास्तिको ऽच्छिन्नसंशयः ।

	हेतुनिष्ठश् च पञ्चैते न तीर्थफलभागिनः ॥

**महाभारते** ।

	कामं क्रोधं च लोभं च यो जित्वा तीर्थम् आवसेत् ।

	न तेन किञ्चिन् न प्राप्तं तीर्थाभिगमनाद् भवेत् ॥

	तीर्थानि तु यथोक्तेन विधिना सञ्चरन्ति ये ।

	सर्वद्वन्द्वसहा धीरास् ते नराः स्वर्गगामिनः ॥

“सर्वद्वन्द्वसहाः” शीतातपादिक्लेशसहिष्णवः ।

		भीष्म उवाच –

	शृणु तीर्थानि गदतो मानसानि ममानघ ।

	येषु सम्यङ् नरः स्नात्वा प्रयाति परमां गतिम् ॥

	सत्यं तीर्थं क्षमा तीर्थं तीर्थम् इन्द्रियनिग्रहः ।

	सर्वभूतदया तीर्थं तीर्थम् आर्जवम् एव च ॥

	दानं तीर्थं दमस् तीर्थं सन्तोषस् तीर्थम् उच्यते ।

	ब्रह्मचर्यं परं तीर्थं तीर्थं च प्रियवादिता ॥

	ज्ञानं तीर्थं धृतिस् तीर्थं तपस् तीर्थम् उदाहृतम् ।

	तीर्थानाम् अपि यत् तीर्थं विशुद्धिर् मनसः परा ॥

**[७]** न जलाप्लुतदेहस्य स्नानम् इत्य् अभिधीयते ।

	स स्नातो यो दमस्नातः शुचिः शुद्धमनोमलः ॥

	यो लुब्धः पिशुनः क्रूरो दाम्भिको विषयात्मकः ।

	सर्वतीर्थेष्व् अपि स्नातः पापो मलिन एव सः ॥

	न शरीरमलत्यागान् नरो भवति निर्मलः ।

	मानसे तु मले त्यक्ते भवत्य् अन्तः सुनिर्मलः ॥

	जायन्ते च म्रियन्ते च जलेष्व् एव जलौकसः ।

	न च गच्छन्ति ते स्वर्गम् अविशुद्धमनोमलाः ॥

	विषयेष्व् अतिसंरागो मानसो मल उच्यते ।

	तेष्व् एव हि विरादो ऽस्य नैर्मल्यं समुदाहृतम् ॥

	चित्तम् अन्तर्गतं दुष्टं तीर्थस्नानैर् न शुद्ध्यति ।

	शतशो ऽथ जले धौतं सुराभाण्डम् इवाशुचि ॥

	दानम् इष्टं तपः शौचं तीर्थसेवा श्रुतं तथा ।

	सर्वाण्य् एतान्य् अतीर्थानि यदि भावो न निर्मलः ॥

	निर्गृहीतेन्द्रियग्रामो यत्रैव वसते नरः ।

	तत्र तत्र कुरुक्षेत्रं नैमिशं पुष्कराणि च ॥

	ज्ञानपूते ध्यानजले रागद्वेषमलापहे ।

	यः स्नाति मानसे तीर्थे स याति परमां गतिम् ॥

	एतत् ते कथितं राजन् मानसं तीर्थलक्षणम् ।

	भौमानाम् अपि तीर्थानां पुण्यत्वे कारणं शृणु ॥

	यथा शरीरस्योद्देशाः केचित् पुण्यतमाः स्मृताः ।

	तथा पृथिव्याम् उद्देशाः केचित् पुण्यतमाः स्मृताः ॥

**[८]** प्रभावाद् अद्भुता भूमेः सलिलस्य च तेजसा ।

	परिग्रहान् मुनीनां च तीर्थानां पुण्यता स्मृता ॥

	तस्माद् भौमेषु तीर्थेषु मानसेषु च नित्यशः ।

	उभयेषु च यः स्नाति स याति परमां गतिम् ॥

“सलिलस्य तेजसा” तोयप्रभावेण ।

**ब्रह्मपुराणे** ।

	सर्वेण गाङ्गेन जलेन सम्यङ्

		मृत्पर्वतेनाप्य् अथ भावदुष्टः ।

	आजन्मनः स्नानपरो ऽपि नित्यं

		न शुद्ध्य्तीत्य् एव वयं वदामः ॥

	गङ्गादितीर्थेष् वसन्ति मत्स्या

		देवालये पक्षिसङ्घाश् च नित्यम् ।

	भवोज्झितास् ते न फलं लभन्ते

		तीर्ताच् च देवायतनाच् च मुख्यात् ॥

	भावं ततो हृत्कमले निधाय

		तीर्थानि सेवेत समाहितात्मा ।

	या तीर्थयात्रा कथिता मुनीन्द्रैः

		कृता प्रयुक्ताप्य् अनुमोदिता वा ॥

	तां ब्रह्मचारी विधिवत् करोति

		सुसंयतो गुरुणा सन्नियुक्तः ।

	सर्वस्वनाश्ē ऽप्य् अथ वा नृपस् तु

		सद्ब्राह्मणान् अग्रत् एव कृत्वा ॥

**[९]** यज्ञाधिकारे ऽप्य् अथ वा निवृत्ते

		विप्रस् तु तीर्थानि परिभ्रमेत ।

	तीर्थेष्व् अलं यज्ञफले हि यस्मात्

		प्रोक्तं मुनीन्द्रैर् अमलस्वभावैः ॥

	यस्येष्टियज्ञेष्व् अधिकारितास्य

		वरं गृहं गृहधर्माश् च सर्वे ॥

	एवं गृहस्थाश्रमसंस्थितस्य 

		तीर्थे गतिः पूर्वतरैर् निषिद्धा ।

	सर्वाणि तीर्थान्य् अपि चाग्निहोत्र-

		तुल्यानि नैवेति वयं वदामः ॥

	यो यः कश्चित् तीर्थयात्रां तु गच्छेत्

		सुसंयतः स च पूर्वं गृहे स्वे ।

	कृतोपवासः शुचिर् अप्रमत्तः

		सम्पूजयेद् भक्तिनम्रो गणेशम् ॥

	देवान् पितॄन् ब्राह्मणांश् चैव साधून्

		भीमान् पितॄन् वित्तशक्त्या प्रयत्नात् ।

	प्रत्यागतश् चापि तथा पुनस् तु

		देवान् पितॄन् ब्राह्मणान् पूजयेच् च ।

	एवं कुर्वतस् तस्य तीर्थाद्युदकं 

		फलं तस्मान् नात्र सन्देहम् अस्ति ॥

“भावो” विशुद्धा मनोवृत्तिः । “देवान् पितॄन्” इति तीर्थयाञां करिष्यन्तो देवपितृब्राह्मण-पूजनम् आवश्यकम् । “पितॄन् **[१०]** वित्तशक्त्या” इत्य् अनेन च विशेषतो धनवता पितृपूजनं कर्तव्यम् इति विधीयते ।

**देवीपुराणे** ।

	तीर्थेषु ब्राह्मणं नैव परीक्षेत कथञ्चन ।

	अन्नार्थिनम् अनुप्राप्तं भोज्यं तं **मनुर्** अब्रवीत् ॥

	सक्तुभिः पिण्डदानं च संयावैः पायसेन तु ।

	कर्तव्यम् ऋषिभिः प्रोक्तम् एषाकेन गुडेन च ॥

	तिलपिण्याकं देयं तु भक्तिमद्भिर् नरैः सदा ।

	श्राद्धं तत्र तु कर्तव्यम् अन्वावाहनवर्जितम् ॥

	श्वध्वाङ्क्षगृध्रकाकानां नैव दृष्टिहतं च यत् ।

	श्राद्धं तत् तैर्थिकं प्रोक्तं पितॄणां तुष्टिकारकम् ॥

	अकाले ऽप्य् अथ वा काले तीर्थे श्राद्धं तथा नरैः ।

	प्राप्तैर् एव सदा कार्यं कर्तव्यं पितृतर्पणम् ॥

	पिण्डं दानं तु तच् छस्तं पितॄणां चातिवल्लभम् ।

	विलम्बो नैव कर्तव्यो नैव विघ्नं समाचरेत् ॥

**[११] शङ्खः** ।

	तीर्थं प्राप्यानुषङ्गेण स्नानं तीर्थे समाचरेत् ।

	स्नानजं फलम् आप्नोति तीर्थयात्राफलं न तु ॥

**तथा** ।

	नृणां पापकृतां तीर्थे भवेत् पापस्य सङ्क्षयः ।

	[यथोक्तफलदं तीर्थं भवेच् छुद्धात्मनां नृणाम् ॥

**पैठीनसिः** ।

	षोडशांशं स लभते यः परार्थेन गच्छति ] ।

	अर्धं तीर्थफलं तस्य यः प्रसङ्गेन गच्छति ॥

	प्रकृतिं कुशमयीं तीर्थवारिणि मज्जयेत् ।

	मज्जयेत् तु यम् उद्दिश्य अष्टभागं लभेत सः ॥

अत्र प्रयागव्यतिरिक्ततीर्थगमने याननिषेधप्रमाणदर्शनान् न तीर्थान्तरे यानगमने निरोधः । तीर्थोपवासश् च फलविशेषार्थः, 


        तीर्थम् अभिगम्य व्रतोपवासनियमयुक्तस् त्र्यहम् अवगाहमानस् त्रिरात्रम् उषित्वा सर्वपापैः प्रमुच्यते स्वस्तिमांश् च भवति ।

इति **देवल**वचनात् । एकस्मिन्न् अपि दिवसे तत्तत्तीर्थविशेषप्राप्तौ बहून्य् अपि श्राद्धानि कर्तव्यानि,

	अकाले ऽप्य् अथ वा काले तीर्थश्राद्धं तथा नरैः ।

	प्राप्तैर् एव सदा कार्यं कर्तव्यं पितृतर्पणम् ॥

इति **देवीपुराण**वचनात् ।

**[१२]**

**२**

**अथ वाराणसीमाहात्म्यम्**

तत्र **मत्स्यपुराणे** ।

		ईश्वर उवाच –

	वाराणसीह भुवनत्रयसारभूता

		रम्या सदा मम पुरी गिरिराजपुत्रि ।

	अत्रागता विविधदुष्कृतकारिणो ऽपि

		पापक्षयाद् विरजसः प्रतिभान्ति मर्त्याः ॥

	एवं स्मृतं प्रियतमं मम देवि नित्यं

		क्षेत्रं विचित्रतरुगुल्मलतासुपुष्पम् ।

	अस्मिन् मृतास् तनुभृतः पदम् आप्नुवन्ति 

		मोक्षाख्यम् एव मनसापि न संशयो ऽत्र ॥

**तथा** ।

	इदं गुह्यतमं क्षेत्रं सदा वाराणसी मम ।

	सर्वेषाम् एव जन्तूनां हेतुर् मोक्षस्य सर्वदा ॥

	अस्मिन् सिद्धाः सदा देवि मदीयव्रतम् आस्थिताः ।

	अभ्यस्यन्ति परं योगं युक्तात्मानो जितेन्द्रियाः ॥

**[१३]** “नानालिङ्गधराः” मेखलाजिनादिलिङ्गधारिणश् चत्वार आश्रमिण इत्य् अर्थः ।

**तथा** ।

	मन्मना मम भक्तश् च मयि सर्वार्पितक्रियः ।

	यथा मोक्षम् इहाप्नोति अन्यत्र न तथा क्वचित् ॥

**तथा** ।

	विमुक्तं न मया यस्मान् मोक्ष्यते वा कदाचन ।

	महत् क्षेत्रम् इदं तस्माद् अविमुक्तम् इति स्मृतम् ॥

	नैमिशे च कुरुक्षेत्रे गङ्गाद्वारे च पुष्करे ।

	स्नानात् संसेवनाद् वापि [न] मोक्षः प्राप्यते यतः ॥

	इह सम्प्राप्यते येन तत एतद् विशिष्यते ।

	प्रयागे वा भवेन् मोक्षो महाकाले ऽथ वा प्रिये ॥

	अमरकण्टके तद्वत् तथा कायावरोहणे ।

	कालञ्जरे महाभाग इह वा मत्परिग्रहात् ॥

	प्रयागाद् अपि तीर्थाग्र्याद् इदम् एव महत् स्मृतम् ।

“इदम् एव महत् स्मृतम्” इत्य् अल्पायासेनैवात्र मोक्षप्राप्तेः ।

**तथा** ।

	ध्यायतस् तत्र मां नित्यं योगाग्निर् दीप्यते भृशम् ।

	कैवल्यं परमं याति देवानाम् अपि दुर्लभम् ॥

	अव्यक्तलिङ्गैर् मुनिभिः सर्वसिद्धान्तवेदिभिः ।

	इह सम्प्राप्यते मोक्षो दुर्लभो ऽन्यत्र कर्हिचित् ॥

**[१४]** तेभ्यश् चाहं प्रयच्छामि योगैश्वर्यम् अनुत्तमम् ।

	आत्मनश् चैव सायुज्यम् ईप्सितं स्थानम् एव च ॥

	कुबेरस् तु महायक्षस् तथा सर्वार्पितक्रियः ।

	क्षेत्रसंसेवनाद् एव गणेशत्वम् अवाप ह ॥

	सर्वतो भविता यश् च सो ऽपि भक्त्या ममैव तु ।

	इहैवाराध्य मां देवि सिद्धिं यास्यत्य् अनुत्तमाम् ॥

	पराशरसुतो योगी ऋषिर् व्यासो महातपाः ।

	धर्मयुक्तो भविष्यंश् च वेदसंस्थाप्रवर्तकः ॥

	वत्स्यते सो ऽपि पद्माक्षि क्षेत्रे ऽस्मिन् मुनिपुङ्गवः ।

	ब्रह्मा देवर्षिभिः सर्धं विष्णुर् वायुर् दिवाकरः ॥

	देवराजस् तथा शक्रस् तथान्ये त्रिदिवौकक्सः ।

	उपासते महात्मानः सर्वे माम् इह सुव्रताः ॥

	अन्ये च योगिनः सिद्धाश् छन्नरूपा महाव्रते ।

	अनन्यमनसो भूत्वा माम् इहोपासते सदा ॥

	अलर्कश् च पुरीम् एतां मत्प्रसादाद् अवाप्स्यति ।

	स चैनां पूर्ववत् कृत्वा चातुर्वर्णाश्रमाकुलाम् ॥

	स्फीतां जनपदाकीर्णां भुक्त्वा च सुचिरं नृपः ।

	मयि सर्वार्पितप्राणो माम् एवं प्रतिपत्स्यते ॥

	ततः प्रभृति चार्वङ्गि ये ऽपि क्षेत्रनिवासिनः ।

	गृहिणो लिङ्गिनो वापि मद्भक्ता मत्परायणाः ॥

	मत्प्रसादाद् गमिष्यन्ति मोक्षं परमदुर्लभम् ।

	विषयासक्तचित्तो ऽपि त्यक्तधर्मरतिर् नरः ॥

**[१५]** इह क्षेत्रे मृतः सो ऽपि संसारं न पुनर् विशेत् ।

	ये पुनर् निर्ममा धीराः सत्त्वस्था विजितेन्द्रियाः ॥

	व्रतिनश् च निरारम्भाः सर्वे ते मयि भाविताः ।

	देहभेदं समासाद्य दीप्यन्ते सङ्गवर्जिताः ॥

	गता एव परं मोक्षं प्रसादान् मम सुव्रताः ।

	जन्मान्तरसहस्रेषु युञ्जन् योगी यम् आप्नुयात् ॥

	तम् इहैव परं मोक्षं मरणाद् अधिगच्छति ।

	एतत् सङ्क्षेपतो देवि क्षेत्रस्यास्य महत् फलम् ॥

	अविमुक्तस्य कथितं मया ते गुह्यम् उत्तमम् ।

“इहैव” जन्मनीति शेषः ।

**तथा** ।

	अविमुक्ते परा सिद्धिर् अविमुक्ते परा गतिः ।

	जप्तं दत्तं हुतं चेष्टं तपस् तप्तं कृतं च यत् ॥

	दानम् अध्ययनं सर्वं यथा भवति चाक्षयम् ।

	जन्मान्तरसहस्रेण यत् पापं पूर्वसञ्चितम् ॥

	अविमुक्तं प्रविष्टस्य तत् सर्वं व्रजति क्षयम् ।

	अविमुक्ताग्निना दग्धम् अग्नौ तूलम् इवाहितम् ॥

	ब्राह्मणाः क्षत्रिया वैश्याः शूद्रा वै वर्णसङ्कराः ।

	कृमिम्लेच्छाश्च ये चान्ये सङ्कीर्णाः पापयोनयः ॥

	कीटाः पिपीलिकाश् चैव ये चान्ये मृगपक्षिणः ।

	कालेन निधनं प्राप्ता अविमुक्ते शृणु प्रिये ॥

	चन्द्रार्धमौलिनः सर्वे ललाटाक्षा वृषध्वजाः ।

	शिवे मम पुरे देवि जायन्ते तत्र मानवाः ॥

**[१६]** अकामो वा सकामो वा अपि तिर्यग्गतो ऽपि वा ।

	अविमुक्ते त्यजन् प्राणान् मम लोके महीयते ॥

	अविमुक्ते यदा गच्छेत् कदाचित् कालपर्ययात् ।

	अश्मना चरणौ भित्त्वा तत्रैव निधनं व्रजेत् ॥

**तथा** ।

	याति तीर्थानि श्रूयन्ते त्रिषु लोकेषु विश्रुते ।

	अविमुक्तस्य पादे तु नित्यं सन्निहितानि वै ॥

**तथा** ।

	आ देहपतनाद् यावत् तत् क्षेत्रं यो न मुञ्चति ।

	ब्रह्मचर्यव्रतैः सम्यक् सम्यग् इष्टं मखैर् भवेत् ॥

**तथा** ।

	यस् तत्र निवसेद् विप्रः संयतात्मा समाहितः ।

	त्रैकाल्यम् अपि भुञ्जानो वायुभक्षः सदा भवेत् ॥

	निमेषमात्रम् अपि यो ह्य् अविमुक्ते तु भक्तिमान् ।

	[ब्रह्मचर्यसमायुक्तः स परं प्राप्नुयात् तपः ॥

	तत्र मासं वसेद् वीरो लघ्वाहारो जितेन्द्रियः ।]

	सम्यक् तेन व्रतं चीर्णं दिव्यं पाशुपतं महत् ॥

	जपन् मृत्युभयं तीर्त्वा स याति परमां गतिम् ।

	नैःश्रेयसीं गतिं पुण्यां तथा योगगतिं भजेत् ॥

	न हि योगगतिर् लभ्या जन्मान्तरशतैर् अपि ।

	प्राप्यते क्षेत्रमाहात्म्यात् प्रभावाच् छङ्करस्य च ॥

**[१७]** “नैःश्रेयसी गतिः” विशिष्टादेहप्राप्तिर् मोक्षानुकूला ।

	ब्रह्महा यो ऽभिगच्छेत् तु अविमुक्तं कदाचन ।

	तस्य क्षेत्रस्य माहात्य्माद् ब्रह्महत्या निवर्तते ॥

	आ देहपतनाद् यावत् तत् क्षेत्रं यो न मुञ्चति ।

	न केवलं ब्रह्महत्या प्राकृतश् च निवर्तते ॥

	[प्राप्य विश्वेश्वरं देवं न स भूतो विजायते ।]

“प्राकृतः” संसारबन्धः ।

	अनन्यमानसो भूत्वा यो ऽविमुक्तं न मुञ्चति ।

	तस्य देवः सदा तुष्टः सर्वान् कामान् प्रयच्छति ॥

	द्वारं यत् साङ्ख्ययोगानां स तत्र वसति प्रभुः ।

	सगुणो हि भवेद् देवो भक्तानाम् अनुकम्पया ॥

	अविमुक्तं परं क्षेत्रम् अविमुक्ते परा गतिः ।

	अविमुक्ते परा सिद्धिर् अविमुक्ते परं पदम् ॥

	अविमुक्तं निषेवेत देवर्षिगणसेवितम् ।

	यदीच्छेन् मानवो धीरो न पुनर्जन्म आत्मनः ॥

	मेरोः शक्या गुणा वक्तुं द्वीपानां च तथैव च ।

	समुद्राणां च सर्वेषां नाविमुक्ते तु शक्यते ॥

	अन्तकाले मनुष्याणां छिद्यमानेषु मर्मसु ।

	वायुना प्रेर्यमाणानां स्मृतिर् नैवोपजायते ॥

	अविमुक्ते ह्य् अन्तकाले भक्तानाम् ईश्वरः स्वयम् ।

	कर्मभिः प्रेयमाणानां कर्णजापं प्रयच्छति ॥

	ईश्वरप्रेरितो याति दुष्प्रापम् अकृतात्मभिः ।

	अशाश्वतम् इदं ज्ञात्वा मानुष्यं बहुकिल्बिषम् ॥

**[१८]** अविमुक्तं निषेवेत संसारभयमोचनम् ।

	भोगमोक्षप्रदं दिव्यं बहुपापविनाशनम् ॥

	विध्नैर् आलोड्यमानो ऽपि यो ऽविमुक्तं न मुञ्चति ।

	न मुञ्चति जरामृत्युं जन्म चैतद् अशाश्वतम् ॥

	अविमुक्तप्रसादात् तु शिवसायुज्यम् आप्नुयात् ।

**तथा** ।

	[यदि पापी यदि शवो यदि वा धार्मिको नरः ।

	मुच्यते सर्वपापेभ्यः अविमुक्तं व्रजेद् यदि ॥

**तथा** ।]

	सर्वगुह्योत्तमं स्थानं मम प्रियतमं शुभम् ।

	धन्याः प्रविष्टाः सुश्रोणि मम भक्ता द्विजातयः ॥

	मद्भक्तिपरमा नित्यं नान्यभक्ताश् च ये नराः ।

	अस्मिन् प्राणान् परित्यज्य गच्छन्ति परमां गतिम् ॥

	सदा यजति सत्त्रेण सदा दानं प्रयच्छति ।

	सदा तपस्वी भवति अविमुक्ते स्थितो नरः ॥

	यो मां प्रयजते नित्यं तस्य तुष्याम्य् अहं प्रिये ।

	सर्वदानानि यो दद्यात् सर्वयज्ञेषु दीक्षितः ॥

	सर्वतीर्थाभिषेकी च स प्रपद्येत माम् इह ।

	अविमुक्तं सदा देवि ये व्रजन्ति सुनिश्चिताः ॥

	ते तिष्थन्तीह सुश्रोणि मम भक्तास् त्रिविष्टपे ।

	मत्प्रसादात् तु ते देवि दीप्यन्ते शुभलोचने ॥

**[१९]** दुर्धर्षा दुर्धराश् चैव भवन्ति विगतज्वराः ।

**तथा** ।

	अविमुक्ते यजन्ते तु मद्भक्ताः कृतनिश्चयाः ।

	न तेषां पुनरावृत्तिः कल्पकोटिशतैर् अपि ॥

**[तथा]** ।

	अविमुक्तं गता ये वै महापुण्यकृतो नराः ।

	अक्षरा ह्य् अजराश् चैव अदेयाश् च भवन्ति ते ॥

	मत्प्रसादाद् वरारोहे माम् एव प्रविशन्ति ते ।

	शाकपर्णाशिनो दान्ताः सम्प्रक्षाला मरीचिपाः ॥

	दन्तोलूखलिनश् चैव अश्मकुट्टास् तथा परे ।

“सम्प्रक्षालाः” सद्यःप्रक्षालकाः श्वस्तनभक्षरहिताः ।

	मासि मासि कुशाग्रेण जलम् आस्वादयन्ति ये ।

	वृक्षमूलनिकेताश् च शिलाशय्यास् तथापरे ॥

	आदित्यवपुषः सर्वे जितक्रोधा जितेन्द्रियाः ।

	एवं बहुविधैर् अन्यैर् अन्यत्र चरितव्रताः ॥

	त्रैकाल्यम् अपि भुञ्जाना ये ऽविमुक्तनिवासिनः ।

	तपश् चरन्ति चान्यत्र कलां नार्हन्ति षोडशीम् ॥

	ये ऽविमुक्ते वसन्तीह स्वर्गे च प्रविशन्ति ते ।

**[२०]** मत्समः पुरुषो नास्ति त्वत्समा नास्ति योषिताम् ॥

	अविमुक्तसमं क्षेत्रं न भूतं न भविष्यति ।

	अविमुक्ते परो योगो ह्य् अविमुक्ते परा गतिः ॥

	अविमुक्ते परो मोक्षः क्षेत्रं नैवास्ति तादृशम् ।

	परं गुह्यं प्रवक्ष्यामि तत्त्वेन वरवर्णिनि ॥

	अविमुक्ते महाक्षेत्रे यद् भुक्तं हि मया पुरा ।

	जन्मान्तरशतैर् देवि योगो ऽयं यदि लभ्यते ॥

	मोक्षः शतसहस्रेण जन्मना लभ्यते न वा ।

	अविमुक्ते वसेद् देवि मद्भक्तः कृतनिश्चयः ॥

	एकेन जन्मना सो ऽपि योगं मोक्षं च विन्दति ।

**तथा** ।

	क्षेत्रे मूर्तः सदा धर्मस् तस्मिन् सन्निहितः प्रिये ।

	चतुर्णाम् अपि वर्णानां गतिस् तु परमा स्मृता ॥

**तथा** ।

	स्वर्णशृङ्गीं रौप्यखुरां चैलकण्ठां पयस्विनीम् ।

	वाराणस्यां तु यो दद्याद् आकर्णायतलोचने ॥

	गां दत्वा तु वरारोहे ब्राह्मणे वेदपारगे ।

	आसप्तमं कुलं तेन पावितं नात्र संशयः ॥

	यो दद्याद् ब्राह्मणे कुञ्चित् तस्मिन् क्षेत्रे वरानने ।

	कनकं रजतं वस्त्रम् अन्नाद्यं बहु विस्तरम् ॥

**[२१]** अक्षयं चाव्ययं चैव स्यात् तत्रस्थं सुलोचने ।

	शृणु तत्त्वेन तीर्थस्य विभूतिं व्युष्टिम् एव च ॥

	तत्र स्नाता महाभागे भवन्ति विरजा जनाः ।

	दशानाम् अश्वमेधानां यज्ञानां यत् फलं भवेत् ॥

	तद् अवाप्नोति धर्मात्मा तत्र स्नात्वा वरानने ।

	स्वल्पम् अल्पं च यो दद्याद् ब्राह्मणे वेदपारगे ॥

	शुभां गतिम् अवाप्नोति अग्निवच् चैव दीप्यते ।

**तथा** ।

	उपवासं तु यः कृत्वा विप्रान् सन्तर्पयेन् नरः ।

	स सौत्रामणियज्ञस्य फलं प्राप्नोति मानवः ॥

	एकाहारस् तु यस् तिष्ठेन् मासं तत्र वरानने ।

	यावज्जीवकृतं पापं मासेनैकेन नश्यति ॥

	अग्निप्रवेशं ये कुर्युर् अविमुक्ते विधानतः ।

	प्रविशन्ति सुखं ते मां न पुनर् भाविनो जनाः ॥

	कुर्वन्त्य् अनशनं ये तु मद्भक्ताः कृतनिश्चयाः ।

	न तेषां पुनरावृत्तिः कल्पकोटिशतैर् अपि ॥

	अर्चयेद् यस् तु मां देवि अविमुक्ते वरानने ।

	तस्य धर्मं प्रवक्ष्यामि यावद् आप्नोति मानवः ॥

	दश सौवर्णिकं पुणं यो ऽविमुक्ते प्रयच्छति ।

	अग्निहोत्रफलं धूपे गन्धदानेन तच् छृणु ॥

**[२२]** भूमिदानेन तत्तुल्यं गोप्रदानफलं स्मृतम् ।

	सम्मार्जने पञ्चशतं सहस्रम् अनुलेपने ॥

	मालाशतसहस्रं तु अनन्तं गीतवादनम् ।

	ब्रह्महत्यापहं तीर्थं क्षेत्रम् एतन् मया कृतम् ॥

	श्मशानम् एतद् भद्रं ते वरं च वरवर्णिनि ।

	कालो भूत्वा जगद् इदं संहरामि सृजामि च ॥

	देवेशि सर्वगुह्यानां स्थानं प्रियत्मं मम ।

	मद्भक्तास् तत्र गच्छन्ति विष्णुभक्तास् तथैव च ॥

	ये भक्ता भास्करे देवि लोकनाथे दिवाकरे ।

	अत्रस्थो यस् त्यजेद् देहं माम् एव प्रविशेत् तु सः ॥

**तथा** ।

	ज्ञाने विहितनिष्ठानां परमानन्दम् इच्छताम् ।

	या गतिर् विहिता सद्भिः साविमुक्ते मृतस्य तु ॥

	भवस्य प्रीतिर् अतुला त्व् अविमुक्ते ह्य् अनौपमा ।

	असङ्ख्येयं फलं तत्र ह्य् अक्षया च गतिर् भवेत् ॥

	परं गुह्यं समाख्यातं श्मशानम् इति सञ्ज्ञितम् ।

	अविमुक्तं न सेवन्ते वञ्चितास् ते नरा भुवि ॥

	अविमुक्ते स्थितैः पुण्यैः पांसुभिर् वायुनेरितैः ।

	स्पृष्ट्वा दुष्कृतकर्माणो यास्यन्ति परमां गतिम् ॥

	अविमुक्तगुणान् वक्तुं देवदानवमानवैः ।

	न शक्यन्ते ह्य् अमेयत्वात् स्वयं यत्र भवः स्थितः ॥

**[२३]** नानाहिताग्निर् नायज्वा नाशुचिस् तस्करो ऽपि वा ।

	अविमुक्ते वसेद् यस् तु स वसेद् ईश्वरालये ॥

	न तत्रापुण्यकृत् कश्चित् प्रभावाद् ईश्वरस्य तु ।

	अज्ञानाज् ज्ञानतो वापि स्त्रिया वा पुरुषेण वा ॥

	यत् किञ्चिद् अशुभं कर्म कृतं मानुषबुद्धिना ।

	अविमुक्ते प्रविष्टस्य तत् सर्वं भस्मसाद् भवेत् ॥

**तथा** ।

	दृष्ट्वैतान् दीनकृपणान् पापान् दुष्कृतकारिणः ।

	देवो ऽनुकम्पया सर्वान् नयत्य् आशु परां गतिम् ॥

	भक्तानुकम्पी भगवांस् तिर्यग्योनिगतान् अपि ।

	भगवांस् तत्र नयति यत्र यान्ति न याज्ञिकः ॥

**तथा** ।

	न सा गतिः कुरुक्षेत्रे गङ्गाद्वारे न पुष्करे ।

	या गतिर् विहिता पुंसाम् अविमुक्तनिवासिनाम् ॥

	तिर्यग्योनिगताः सत्त्वा ये ऽविमुक्तकृतालयाः ।

	कालेन निधनं प्राप्तास् ते ऽपि यान्ति परां गतिम् ॥

	मेरुमन्दरमात्रो ऽपि राशिः पापस्य कर्मणः ।

	अविमुक्तं समासाद्य तत्क्षणाद् व्रजति क्षयम् ॥

	श्मशानम् इति विख्यातम् अविमुक्तं शिवालयम् ।

	तद् गृहं देवदेवस्य तत् तीर्थं तत् तपोवनम् ॥

	तत्र ब्रह्मादयो देवा नारायणपुरोगमाः ।

	योगिनश् च तथा साध्या भगवन्तं सनातनम् ॥

**[२४]** उपासते शिवं भक्त्या मद्भक्ता मत्परायणाः ।

	या गतिर् ज्ञानतपसां या गतिर् यज्ञयागिनाम् ॥

	अविमुक्ते मृतानां तु सा गतिर् विहिता शुभा ।

**तथा** ।

	आदित्योपासनं कृत्वा विप्राश् चामरतां गताः ।

	अन्ये ऽपि तत्र ये वर्णा भवभक्ताः समाहिताः ॥

	अविमुक्ते विमुक्तास् ते यास्यन्ति परमां गतिम् ।

	अष्टौ मासान् विहारः स्याद् यतीनां संयतात्मनाम् ॥

	एकत्र चतुरो मासान् अर्धं च निवसेत् पुनः ।

	अविमुक्ते प्रविष्टानां विहारस् तु न विद्यते ॥

	न दोषो ऽभिभवेत् तत्र दृष्टं शास्त्रे पुरातने ।

	मोक्षो ऽप्य् असंशयस् तत्र पञ्चत्वं तु गतस्य वै ॥

	स्त्रियः पतिव्रता याश् च भवभक्ताः समाहिताः ।

	अविमुक्ते विमुक्तास् ता यास्यन्ति परमां गतिम् ॥

	अन्या याः कामचारिण्यः स्त्रियो भोगपरायणाः ।

	कालेन निधनं प्राप्तास् ताश् च यान्ति परां गतिम् ॥

	यत्र योगश् च मोक्षश् च प्राप्यते दुर्लभो नरैः ।

	अविमुक्तं समासाद्य नान्यद् गच्छेत् तपोवनम् ॥

	सर्वात्मना तपः सत्यं प्राणिनां नात्र संशयः ।

	अविमुक्ते वसेद् यस् तु मम तुल्यो भवेन् नरः ॥

	यतो मया न विमुक्तम् अविमुक्तं ततः स्मृतम् ।

	अविमुक्तं न सेवन्ते मूढा ये तामसा नराः ॥

**[२५]** विण्मूत्ररेतसां मध्ये ते वसन्ति पुनः पुनः ।

	कामः क्रोधो ऽतिलोभश् च दम्भः स्तम्भो ऽतिमत्सरः ॥

	निद्रा तन्द्रा तथालस्यं पैशुन्यम् इति ते दश ।

	अविमुक्ते स्थिता विघ्नाः शक्रेण विहिताः स्वयम् ॥

	विनायकोपसर्गश् च सततं मूर्ध्नि तिष्ठति ।

	पुण्यम् एतद् भवेत् सर्वं भक्तानाम् अनुकम्पया ॥

	परं गुह्यम् इति ज्ञात्वा ततः शास्त्रानुदर्शनात् ।

	व्याहृतं देवदेवैस् तु मुनिभिस् तत्त्वदर्शिभिः ॥

	मेधसा विप्लुता भूमिर् अविमुक्ते तु वर्जिता ।

	पूता समभवत् सर्वा महादेवेन रक्षिता ॥

	संस्कारस् तेन क्रियते भूमेर् अप्य् अत्र सूरिभिः ॥

“स्तम्भो” गर्वः । “अतिमत्सरः” अत्यन्ताभ्यसूया । “पैशुन्यम्” अन्यदोषावहम् ।

**तथा** ।

	तं वै प्राप्य महादेवम् ईश्वराध्युषितं शुभम् ।

	अविमुक्तं कृतार्थो ऽस्मीत्य् आत्मानम् उपलक्षयेत् ॥

	ऋषिदेवासुरगणैर् जपहोमपरायणैः ।

	यतिभिर् मोक्षकामैश् च अविमुक्तं निषेव्यते ॥

	नाविमुक्ते मृतः कश्चिन् नरकं याति किल्बिषी ।

	ईश्वरानुगृहीता हि सर्वे यान्ति परां गतिम् ॥

**[२६] तथा** ।

	भूलोके चान्तरिक्षे च दिवि तीर्थाणि यानि च ।

	अतीत्य वर्तते सर्वान्य् अविमुक्तं प्रभावतः ॥

	ये तु ध्यानं समासाद्य युक्तात्मानः समाहिताः ।

	सन्नियम्येन्द्रियग्रामं जपन्ति शतरुद्रियम् ॥

	अविमुक्ते स्थिता नित्यं कृतार्थास् ते द्विजातयः ।

**तथा** ।

	हन्यमानो ऽपि यो विद्वान् वसेद् विघ्नशतैर् अपि ।

	स याति परमं स्थानं यत्र गत्वा न शोचति ॥

	जन्ममृत्युजरायुक्तः परं याति शिवालयम् ।

	अपुनर्मरणानां या सा गतिर् मोक्षकाङ्क्षिणाम् ॥

	यां प्राप्य कृतकृत्यः स्याद् इत्थं मन्यन्ति पण्डिताः ॥

**तथा** ।

	न दानैर् न तपोभिश् च न यज्ञैर् नापि विद्यया ।

	प्राप्यते गतिर् इष्टा हि याविमुक्ते तु लभ्यते ॥

	नानावर्णा विवर्णाश् च चण्डाला ये जुगुप्सिताः ।

	किल्बिषैः पूर्णदेहाश् च प्रकृष्टैः पातकैस् तथा ॥

	भेषजं परमं तेषाम् अविमुक्तं विदुर् बुधाः ।

**[२७]** जात्यन्तरसहस्रेषु अविमुक्ते म्रियेत यः ॥

	भक्तो विश्वेश्वरे नित्यं न स भूयो ऽभिजायते ।

	अत्र चेष्टं हुतं दत्तं तपस् तप्तं कृतं च यत् ॥

	सर्वम् अक्षयम् एतस्मिन्न् अविमुक्ते न संशयः ।

	कालेनोपरतिं याति भवसायुज्यम् अक्षयम् ॥

	कृत्वा पापसहस्राणि पश्चात् सन्तापम् एत्य वै ।

	यो ऽविमुक्तं न विमुञ्चेत् स याति परमां गतिम् ॥

	उत्तरं दक्षिणं वापि अयनं न विकल्पयेत् ।

	सर्वस् तत्र शुभः कालो ह्य् अविमुक्ते म्रियेत यः ॥

	न तत्र कालो मीमांस्यः शुभो वा यदि वाशूभः ।

	तस्य देवस्य माहात्म्यात् स्थाणोर् वा ऽद्भुतकर्मणः ॥

	सर्वेषाम् एव नाथस्य सर्वेषां च विभोः स्वयम् ।

**तथा** ।

	न हि योगाद् ऋते मोक्षः प्राप्यते भुवि मानवैः ।

	अविमुक्ते तु वसतां योगो मोक्षश् च सिध्यति ॥

	अनेन जन्मनैवेह प्राप्यते गतिर् उत्तमा ।

	एष एव प्रभावो ऽस्ति क्षेत्रस्य परमेश्वरि ॥

	एकेन जन्मना देवि मोक्षं यास्यत्य् अनुत्तमम् ।

	अविमुक्तेन वसता व्यासेनामिततेजसा ॥

	नैव लब्धा क्वचिद् भिक्षा भ्राम्यमाणेन यत्नतः ।

**[२८]** क्षुधाविष्टस् ततः क्रुद्धो ऽचिन्तयच् छापम् उत्तमम् ॥

	“मा भूत् त्रिपुरुषी विद्या मा भूत् त्रिपुरुषं धनम् ।

	मा भूत् त्रिपुरुषं राज्यं व्यासो वाराणसीं शपत् ॥

	अविमुतेन वसतां जनानां पुण्यकर्मणाम् ।

	विघ्नं सृजामि सर्वेषां येन सिद्धिर् न विद्यते” ॥

	व्यासचित्तं तदा ज्ञात्वा देवदेव उमापतिः ।

	व्यासस्य दर्शनं दत्वा कृत्वा वेषं तु मानुषम् ॥

	[“एह्य् एहि भगवन् साधो भिक्षां ग्राहय सत्तम ।

	अस्मद्गृहे कदाचित् त्वं नागतो ऽसि महामुने” ॥

	एतच् छ्रुत्वा प्रीतमना भिक्षां ग्रहीतुम् उद्यतः ।]

	भिक्षां दत्वा तु व्यासाय षड्रसाम् अमृतोपमाम् ॥

	अनास्वादितपूर्वा सा भक्षिता मुनिना ततः ।

	भिक्षां व्यासस् ततो भुक्त्वा चिन्तयन् हृष्टमानसः ॥

	व्यासः कमलपत्राक्षि इदं वचनम् अब्रवीत् ।

	देवो देवी नदी गङ्गा मिष्टम् अन्नं शुभा मतिः ॥

	वाराणस्यां विशालाक्ष वासः कस्य न रोचते ।

	एवम् उक्त्वा ततो व्यासो नगरीम् अवलोकयन् ॥

	चिन्तयंश् चापि तां भिक्षां हृदयानन्दकारिणीम् ।

	अपश्यत् पुरतो देवं देवीं च गिरिजां तदा ॥

	गृहाङ्गणस्थितं व्यासं देवदेवो ऽब्रवीद् इदम् ।

	“इह क्षेत्रे न वस्तव्यं क्रोधनस् त्वं महामुने ॥

	एवं समयम् आपन्नो देवं व्यासो ऽब्रवीद् वचः ।

		व्यास उवाच ।

	चतुर्दश्यां तथाष्टम्यां प्रवेशं दातुम् अर्हसि ।

**[२९]** एवम् अस्त्व् इत्य् अनुज्ञाय तत्रैवान्तरधीयत ॥

	न तद् गृहं न सा देवी न देवो ज्ञायते क्वचित् ।

	एवं त्रैलोक्यविख्यातः पुरा व्यासो महातपाः ॥

	ज्ञात्वा क्षेत्रगुणान् सर्वान् स्थितस् तस्यैव पार्श्वतः ।

	एवं व्यासं स्थितं ज्ञात्वा क्षेत्रं शंसन्ति पण्डिताः ॥

**तथा** ।

	तपांसि यानि पठ्यन्ते व्रतानि नियमाश् च ये ।

	सर्वतीर्थाभिषेकं तु सर्वदानफलानि च ॥

	सर्वयज्ञेषु यत् पुण्यम् अविमुक्ते तद् आप्नुयात् ।

	अतीतं वर्तमानं च ज्ञानाद् अज्ञानतो ऽपि वा ॥

	सर्वं तस्य च यत् पापं क्षेत्रं दृष्ट्वा विनश्यति ।

	शान्तैर् दान्तैस् तपस् तप्तं यत् किञ्चिद् धर्मसञ्ज्ञितम् ॥

	सर्वं चैतद् अवाप्नोति अविमुक्ते जितेन्द्रियः ।

	अविमुक्तं समासाद्य लिङ्गम् अर्चयते नरः ॥

	[कल्पकोटिशतैश् चापि नास्ति तस्य पुनर्भवः ।

	अमरा ह्य् अक्रियाश् चैव क्रीडन्ति भवसन्निधौ ॥

	क्षेत्रं तीर्थोपनिषदम् अविमुक्तं न संशयः ।

“तीर्थोपनिषदम्” तीर्थानां रहस्यम् एतद् इत्य् अर्थः ।

	अविमुक्ते महादेवम् अर्चयन्ति स्तुवन्ति वै ॥

	सर्वपापविमुक्तास् तु ते तिष्ठन्त्य् अजरामराः ।

	सर्वकामस्य ये यज्ञाः पुनरावर्तकाः स्मृताः ॥

	अविमुक्ते मृता ये च सर्वे ते ह्य् अनिवर्तकाः ।

	ग्रहनक्षत्रताराणां कालेन पतनाद् भयम् ॥

	अविमुक्ते मृतानां तु पतनं नैव विद्यए । ]

**[३०]** कल्पकोटिसहस्रैस् तु कल्पकोटिशतैर् अपि ॥

	न तेषां पुनरावृत्तिर् ये मृताः क्षेत्र उत्तमे ।

	संसारसागरे घोरे भ्रमन्तः कालपर्ययात् ॥

	अविमुक्तं समासाद्य गच्छन्ति परमां गतिम् ।

	ज्ञात्वा कलियुगे घोरं हाहाभूतम् अचेतनम् ॥

	अविमुक्तं न मुञ्चन्ति कृतार्थास् ते नरा भुवि ।

	अविमुक्तं प्रविष्टस् तु यदि गच्छेत् ततः पुनः ॥

	तदा हसन्ति भूतानि अन्योन्यकरताडनैः ।

	कामक्रोधेन लोभेन ग्रस्ता ये भुवि मानवाः ॥

	निष्क्रमन्ते नरा देवि दण्डनायकमोहिताः ।

**तथा** ।

	उद्देशमात्रं कथिता अविमुक्तगुणास् तथा ।

	समुद्रस्येव रत्नानाम् अविमुक्तस्य विस्तरः ॥

**ब्रह्मपुराणे** ।

		ब्रह्मोवाच ।

	अविमुक्तं च भवतः स्थानं यद् वै पुरातनम् ।

	कपालमोचनं तीर्थं तत्र तत्र भविष्यति ॥

	अहं च त्वं स्थितस् तत्र विष्णुश् चापि गमिष्यति ।

	दर्शणाद् भवतस् तत्र महापातकिनश् च ये ॥

	ते ऽपि भोगं समश्नन्ति विशुद्धा भवने मम ।

	वरणा चाप्य् असिश् चैव द्वे नद्यौ सुरवल्लभे ॥

	अन्तराले तयोः क्षेत्रं धरण्यां न विशेत् क्वचित् ।

**[३१]** तीर्थानां प्रथमं तीर्थं क्षेत्राणां प्रथमं तव ।

	आ देहपतनाद् ये तु क्षेत्रं सेवन्ति मानवाः ॥

	ते मृता हंसयानेन दिव्यं यान्त्य् अकुतोभयाः ।

	पञ्चक्रोशप्रमाणं तु क्षेत्रं दत्तं मया तव ॥

	क्षेत्रमध्ये यदा गङ्गा गमिष्यति सरित्पतिम् ।

	तेन सा महती पुण्या पुरी रुद्र भविष्यति ॥

	पुण्या चोदङ्मुखी गङ्गा प्राची चैव सरस्वती ।

	उदङ्मुखी योजने द्वे गच्छते जाह्नवी नदी ॥

	तत्र ते विबुधाः सर्वे मया सह सबान्धवाः ।

	तत्रैव वस्तुम् एष्यन्ति कपालं तत्र मोचय ॥

	तस्मिम्श् तीर्थे तु मे गत्वा पिण्डदानेन वै पितॄन् ।

	श्राद्धैस् तु प्रीणयिष्यन्ति तेषां लोको ऽक्षयो दिवि ॥

	वाराणस्यां महातीर्थे नरः स्नात्वा विमुच्यते ।

	[सप्तजन्मकृतात् पापाद् गमनाद् एव मुच्यते ॥]

	तत् तीर्थं सर्वतीर्थानाम् उत्तमं परिकीर्तितम् ।

	त्यजन्ति तत्र ये प्राणान् प्राणिनः संयतास् तथा ॥

	रुद्रवत् ते समासाद्य मोदन्ते भवता सह ।

	तत्र चाण्व् अपि यद् दत्तं दानं रुद्ररतात्मनाम् ॥

	महाफलं च तत् तेषां कुरुते भावितात्मनाम् ।

	खण्डस्फुटितसंस्कारं तत्र कुर्वन्ति ये नराः ॥

	ते रुद्रलोकम् आसाद्य मोदन्ते सुखिनः सदा ।

	तत्र पूजा जपो होमः कृतो भवति देहिनाम् ॥

	अनन्तफलदाः सर्वे रुद्रभक्तिसमन्वितैः ।

	तत्र दीपप्रदानेन ज्ञानचक्षुरतीन्द्रियम् ॥

	[प्राप्नोति धूपदानेन स्थानं रुद्रनिषेवितम् ।

	सुश्वेतं तरुणं सौम्यं रूपवत् सुरभीयुतम् ॥

**[३२]** पश्वाङ्किचा (?) मोचयति स याति परमां गतिम् ।]

	पितृभिः सहितो मोक्षं गच्छत्य् अत्र न संशयः ॥

	अथ किं बहुनोक्तेन यद् दानं क्रियते नरैः ।

	धर्मकामार्थम् उद्दिश्य तद् अनन्तफलं भवेत् ॥

	स्वर्गापवर्गयोर् हेतुस् तद् धि तीर्थतमं भुवि ।

	स्नानं जप्यं तथा होमं ह्य् अनन्तफलसाधनम् ॥

	गत्वा वाराणसीतीर्थे यस् तु चान्द्रायणं चरेत् ।

	यस् तत्र पञ्चतां याति मोक्षं याति न संशयः ॥

	वसवः पितरो ज्ञेया रुद्राश् चैव पितामहाः ।

	आदित्यास् तु तथा तेषां विहिताः प्रपितामहाः ॥

	त्रिविधपिण्डदानाय विधिर् उक्तो मयानघ ।

	मनुष्यैः पिण्डदानादि कार्यम् अत्रागतैः सदा ॥

	पिण्डदानं च तत्रैव सुपुत्रैः कार्यम् आदरात् ।

	सुपुत्राश् च पितॄणां तु भवन्ति सुखदायकाः ॥

	आदितीर्थं भव मया दर्शनात् तव मुक्तिदम् ।

	स्नातस् तु सलिले तत्र मुच्यते भवबन्धनात् ॥

	विमुक्तो ब्रह्महत्यायास् तिष्ठ रुद्र यथासुखम् ।

	अविमुक्ते मया दत्ते तिष्थ त्वं भार्यया सह ॥

**लिङ्गपुराणे** ।

		ईश्वर उवाच ।

	अन्यच् च ते प्रवक्ष्यामि उपायज्ञानसाधनम् ।

	यानि तीर्थानि चोक्तानि **व्योमतन्त्रे** पुरा मया ॥

	तेषाम् अध्यधिकं तीर्थम् अविमुक्तं महामुने ।

**[३३]** सर्वतीर्थानि च मया तस्मिन् स्थाने प्रतिष्ठिताः ॥

	न कदाचिन् मया मुक्तं स्थानं च सततं मुने ।

	सर्वतीर्थमयं पुण्यं गुह्याद् गुह्यतरं महत् ॥

	स्थानानां चैव सर्वेषाम् आदिभूतं महेश्वरम् ।

	यत्र सिद्धिं परां प्राप्ता मुनयो मुनिसत्तम ॥

	अनेनैव शरीरेण प्राप्ता निर्वाणम् उत्तमम् ।

	तत्र चैव तु सम्भूतो ज्ञानं प्राप्नोति मानवः ॥

**तथा** ।

	गच्छ वाराणसीं शीघ्रं यत्र देवः सनातनः ।

	देवताभिः समस्ताभिस् तत्र देवः पिनाकधृक् ॥

	स्तूयते वरदो देवैर् ब्रह्मादिभिर् अभीक्ष्णशः ।

	तत्रासिर् वरणा चैव निम्नगे सिद्धसेविते ॥

	बहुजन्माप्तपापानां दुष्टानां देहिनां भुवि ।

	क्षालनं कुरुते देवि सा नदी यत्र जाह्नवी ॥

	[या दृशा सर्वथा स्वर्गे सा नदीनां सरिद्वरा ।

	या माता सर्वभूतानां सा गङ्गा यत्र निम्नगा ॥ ]

“दृशा” दृष्टिः ।

	अविमुक्तं परं क्षेत्रं शङ्करस्य सदैव हि ।

	तत्र स्थानं प्रसिद्धं च त्रैलोक्ये शूलपाणिनः ॥

	निम्नगाभ्यां पुरी सा च नाम्ना वाराणसी मुने ।

	कृतस्नानेन देवेन ओङ्कारे संस्थितेन वा ॥

**[३४]** तस्मिन् काले वरो दत्तो देवदेवेन शम्भुना ।

		देवदेव उवाच ।

	ये स्मरिष्यन्ति तत् स्थानम् अविमुक्तं सदा नराः ।

	निर्धूतसर्वपापास् ते भविष्यन्ति गणोपमाः ॥

	आगमिष्यन्ति ये द्रष्टुं ये जना यजनेन तु ।

	ते ब्रह्महत्यां मोक्ष्यन्ति भविष्यन्ति ममानुगाः ॥

	विदित्वा भङ्गुरं लोकं ये ऽस्मिन् वत्स्यन्ति मे पुरे ।

	अन्तकाले ऽपि वत्स्यन्ति तेषां भवति मोक्षदम् ॥

	मोक्षः सुदुर्लभो यस्मात् संसारश् चातिभीषणः ।

	अश्मना चरणौ भित्त्वा वाराणस्यां वसेन् नरः ॥

	सर्वावस्थो ऽपि यो मर्त्यो वाराणस्यां वसेत् सदा ।

	स यां गतिम् अवाप्नोति पुण्यदानैर् न सा गतिः ॥

	दुर्लभा तपसा सा च मर्त्यानां मुनिसत्तम ।

	तत्र विप्र व्रज शीघ्रं मनःस्थैर्यं यदीच्छसि ॥

	मनसः स्थैर्यहेतुत्वं शृणुष्व गदतो मम ।

	दक्षिणं चोत्तरं चैव तस्मिन् स्थाने स्थितं सदा ॥

	विषुवं चैव मध्यस्थं देवानां अपि दुर्लभम् ।

	कलौ युगे तु मर्त्यानां स्थानं मोक्षावहेतुकम् ॥

	भक्तिम् आराधनेनैव स्नानपूजनतर्पणैः ।

	चातुर्वर्ण्यविभागस्य शरीरं वैश्वरं पदम् ॥

	पिङ्गला नाम या नाडी आग्रेयी सा प्रकीर्तिता ।

	शुष्का सरिच् च सा ज्ञेया लोलार्को यत्र तिष्ठति ॥

	इडानाम्नी च या नाडी सा सौम्या सम्प्रकीर्तिता ।

	वरणा नाम सा ज्ञेया केशवो यत्र संस्थितः ॥

**[३५]** आभ्यां मध्ये तु या नाडी सुषुम्ना च प्रकीर्तिता ।

	मत्स्योदरी च सा ज्ञेया विषुवं तत् प्रकीर्तितम् ॥

**तथा** ।

	श्रुत्वा कलियुगं घोरम् अल्पायुषम् अधार्मिकम् ।

	सिद्धक्षेत्रं न सेवन्ते जायन्ते च म्रियन्ति च ॥

	लिङ्गरूपधरास् तीर्थे दृगिचण्डेश्वरादयः ।

	अविमुक्ते स्थिताः सर्वे शुध्यन्ते पापकर्मिणः ॥

**तथा** ।

	अविमुक्तं परं क्षेत्रम् अविमुक्ते परा गतिः ।

	अविमुक्ते परा सिद्धिर् अविमुक्ते परं पदम् ॥

	अन्तकाले मनुष्याणां भिद्यमानेषु मर्मसु ।

	वायुना प्रेर्यमाणानां स्मृतिर् नैवोपजायते ॥

	ये ऽविमुक्ते स्थिता रुद्रा भक्तानां प्रीतिदायकाः ।

	कर्णजापं प्रयच्छन्ति दृगिचण्डेश्वरादयः ॥

**तथा** ।

	अविमुक्तं महत् क्षेत्रं पुण्यकृद्भिर् निषेवितम् ।

	सर्वपापक्षयकरं साक्षाच् छिवपुरं महत् ॥

	श्मशानं परं विद्धि क्षेत्राणां परमं तथा ।

	पाप्मानम् उत्सृजत्य् आशु प्रविष्टस् तत्र वै पुमान् ॥

**[३६] तथा** ।

	वाराणस्यां तु यः कश्चित् प्रविष्टो ब्रह्मघातकः ।

	तिष्ठते क्षेत्रबाह्ये तु निर्गते गृह्यते पुनः ॥

“तिष्ठते” ब्रह्महत्येति शेषः ।

**तथा** ।

	लिङ्गरूपधरा मूर्ता सप्तकोट्यस् तु सर्वतः ।

	अविमुक्ते स्थिता रुद्रा भक्तानां सिद्धिदायकाः ॥

**स्कन्दपुराणे** ।

	ताम् उवाच सुरश्रेष्ठस् तदा देवीं गिरीन्द्रजाम् ।

	मदीयं व्रतम् आस्थाय भक्तिमद्भिर् द्विजोत्तमैः ॥

	यैर् यैर् योग इहाभ्यस्तस् तेषाम् एकेन जन्मना ।

	क्षेत्रस्यास्य प्रभावेण भक्त्या च मम भावतः ॥

	अनुग्रहो मया ह्य् एवं क्रियते मुक्तिदः सदा ।

	तस्माद् इदं महत् क्षेत्रं ब्रह्माद्यैः सेव्यते मम ॥

	श्रुतिमद्भिश् च विप्रेन्द्रैः संसिद्धैश् च तपस्विभिः ।

	अष्टम्यां च चतुर्दश्यां पक्षयोर् उभयोर् अपि ॥

	शशिभानूपरागेषु कार्तिक्यां च विशेषतः ।

	सर्वपर्वसु पुण्येषु विषुवेष्व् अयनेष् च ॥

	पृथिव्याः सर्वतीर्थानि वाराणस्यां तु जाह्नवी ।

	उत्तरप्रवहां पुण्यां मम मौलिविनिर्गताम् ॥

	पितुस् ते गिरिराजस्य शुभां हिमवतः सुताम् ।

	भजन्ते सर्वतो ऽभ्येत्य तां शृणुष्व वरानने ॥

	सन्निहत्य कुरुक्षेत्रं सार्धं तीर्थशतैस् तथा ।

**[३७]** नैमिशं पुष्करं चैव प्रयागं सपृथूदकम् ॥

	सन्ध्या सप्तऋxअं चैव सर्वा नद्यः सरांसि च ।

	समुद्राः सप्त चैवात्र देवतीर्थानि कृत्स्नशः ॥

	भागीरथीं समेष्यन्ति सर्वपर्वसु काशिगाम् ।

	अविमुक्तेश्वरं मां च काशिस्थम् अचलात्मजे ॥

	पृथिव्यां याति तीर्थानि पुण्यान्य् आयतनानि च ।

	प्रविशन्ति सदाभ्येत्य पुण्ये ऽस्मिन् सर्ववर्वसु ॥

	केदारे चैव यल् लिङ्गं यच् च लिङ्गं महालये ।

	मध्यमेश्वरसञ्ज्ञं च तथा पशुपतिश्वरम् ॥

	शङ्कुकर्णेश्वरं चैव गोकर्णौ च तथा उभौ ।

	दृगिचण्डेश्वरं चैव भद्रेश्वरम् अथैव च ॥

	स्थानेश्वरम् अथैकाम्रं कामेश्वरम् अजेश्वरम् ।

	भैरवेश्वरम् ईशानं तथा कायावरोहणे ॥

	यानि चान्यानि पुण्यानि स्थानानि मम भूतले ।

	तानि सर्वाण्य् अनेकानि काशीपुर्यां विशन्ति माम् ॥

	सर्वपर्वसु पुण्येषु गुह्यं चैतद् उदाहृतम् ।

	तेनेह लभ्यते जन्तोर् विपन्नस्यामृतं पदम् ॥

	स्नातस्य चैव गङ्गायां दृष्टेन च मया शुभे ।

	सर्वयज्ञफलैस् तुल्यम् इष्टैः शतसहस्रशः ॥

	सद्य एवम् अवाप्नोति किं ततः परम् उत्तमम् ।

	सर्वायतनमुख्यानां दिवि भूमौ गिरिष्व् अपि ॥

	नातः परतरं देवि बुद्ध्यस्वास्तीति कृत्स्नशः ।

**[३८]** ब्रह्मार्कवैश्वानरचक्रचन्द्रैर्

		जलेन्द्रवित्ताधिपवायुभिश् च ।

	गन्धर्वयक्षोरगसिद्धसङ्घैः

		सार्धं सदा सेवितम् एतद् अग्र्यम् ॥

	स्नानं ममेदं हिमशैलपुत्रि

		गुह्यं सदा क्षेत्रम् इदं सुपुण्यम् ।

	विमोक्षसिद्धिं च फलं हि तत्त्वं

		सिद्धाः प्रबुद्धा मुनयो वदन्ति ॥

	क्षेत्रे ऽस्मिन् निवसन्ति ये सुकृतिनो भक्ताः सदा मानवाः

		पश्यन्तो द्वयम् आदरेण शुचयः सन्तः सदा मत्पराः ।

	ते मर्त्या भयदुःखपापरहिताः संशुद्धकर्मक्रिया

		भित्त्वा सम्भवबन्धजालगहनं विन्दन्ति मोक्षं परम् ॥

	एवम् एतत् सुविस्तीर्णं नानावनलताकुलम् ।

	जाह्नव्यालङ्कृतं पुण्यं क्षेत्रं प्रियतमं मम ॥

	भागीरथीम् इहासाद्य वाराणस्यां ममास्पदे ।

	अश्वमेधशतं प्राप्य ब्रह्मलोकं च विन्दति ॥

	नातः पुण्यतरं देवि जातो गुह्यतमं क्वचित् ।

	नातः शुभतरं किञ्चिन् नातः परतरं मम ॥

	क्षेत्रं ममेदं सुरसिद्धजुष्टं

		सम्प्राप्य मर्त्यः सुकृतप्रभावात् ।

	ख्यातो भवेत् सर्वसुरासुराणां

		मृतश् च यायात् परमं पदं च ॥

**[३९] तथा** ।

	ब्रह्मघ्नगोघ्नगुरुतल्पगभिन्नवृत्ति-

		न्यासापहारिकुहकादिनिषिद्धवृत्तिः ।

	संसारभूतदृढपाशविमुक्तदेहो

		वाराणसीं भवपुरीं समुपैति लोकः ॥

**ब्रह्मपुराणे **।

	वरणा वाप्य् असिश् चैव द्वे नद्यौ सुरवल्लभे ।

	अन्तराले तयोः क्षेत्रं धरण्यां न विशेत् क्वचित् ॥

**मत्स्यपुराणे** ।

	द्वियोजनम् अथार्धं च तत् क्षेत्रं पश्चिमे स्मृतम् ।

	अर्धयोजनविस्तीर्णं दक्षिणे ऽन्तरतः स्मृतम् ॥

	वरणा च नदी यावद् यावच् छुष्कनदी भवेत् ।

	एष क्षेत्रस्य विस्तारः प्रोक्तो देवेन धीमता ॥

**तथा** ।

	द्वियोजनं तु तत् क्षेत्रं पूर्वपश्चिमतः स्मृतम् ।

	अर्धयोजनविस्तीर्णं दक्षिणे ऽन्तरतः स्थितम् ॥

	वरणा च नदी यावद् यावच् छुष्कनदी तथा ।

	भीष्मचण्डीकम् आरभ्य पर्वतेश्वरम् अन्तिके ॥

**ब्रह्मपुराणे** ।

	पञ्चक्रोशप्रमाणं तु क्षेत्रं दत्तं मया तव ।

**[४०]** यत्र चोदङ्मुखी गङ्गा प्राची वापि सरस्वती ॥

	उदङ्मुखी योजने द्वे गच्छते जाह्नवी नदी ।

**स्कन्दपुराणे** ।

	चतुःक्रोशं चतुर्दिक्षु क्षेत्रम् एतत् प्रकीर्तितम् ।

	योजनं विद्धि चार्वङ्गि मृत्युकाले ऽमृतप्रदम् ॥

**लिङ्गपुराणे** ।

	कृत्तिवाससम् आरभ्य क्रोशं क्रोशं चतुर्दिशम् ।

	योजनं तत्र तत् क्षेत्रं गणै रुद्रैश् च संवृतम् ॥

	तस्य मध्ये यदा लिङ्गं भूमिं भित्त्वा समुत्थितम् ।

	मध्यमेश्वरनामाख्यं ख्यातं सर्वसुरासुरैः ॥

	अस्माद् आरभ्य लिङ्गात् तु क्रोशं क्रोशं चतुर्ष्व् अपि ।

	योजनं विद्धि तत् क्षेत्रं मृत्युकाले ऽमृतप्रदम् ॥

	एवं क्षेत्रस्य सन्न्यासः पुराणे प्रिकीर्तितः ।

	अस्मात् तु परतो देवि विहारो नैव विद्यते ॥

तथा **लिङ्गपुराणे** ।

		देवि उवाच ।

	वाराणस्यां तु किं गुह्यं स्थानं हि च तव प्रिये ।

	किं रहस्यं च लिङ्गानां के क्रादस् तत्र विश्रुताः ॥

	के कूपाः कानि कुण्डानि लिङ्गानां स्थापकाश् च के ।

	कस्मिन् स्थाने कृतं कर्म ज्ञाननिष्ठं प्रजायते ॥

**[४१]** एतद् आचक्ष्व मे सर्वं यद्य् अनुग्रहभागहम् ।

		देवदेव उवाच ।

	रुचिरं स्थानम् आसाद्य अविमुक्तं तु मे गृहम् ।

	न कदाचिन् मया मुक्तम् अविवुक्तं ततः स्मृतम् ॥

	अनेनैव प्रकारेण अविमुक्तं तु कथ्यते ।

	अविशत्तेन पापं तु कथ्यते वेदवादिभिः ॥

	तेन पापेन तत् क्षेत्रं वर्जितं वरवर्णिनि ।

	सिद्धाः पाशुपताः श्रेष्ठास् तन्निष्ठास् तत्परायणाः ॥

	उपासते च मां नित्यं तस्मिन् स्थाने स्थिताः सदा ।

	पूर्वोत्तरे दिग्विभागे तस्मिन् क्षेत्रे तु सुन्दरि ॥

	सुरासुरैः स्तुतश् चाहं तत्र स्थाने यशस्विनि ।

	दिव्यं वर्षसहस्रं तु स्तुतो ऽहं विविधैः स्तवैः ॥

	उत्पन्नं मम लिङ्गं तु भित्त्वा भूमिं यशस्विनि ।

	तेषाम् अनुग्रहार्थाय लोकानां भक्तिभावतः ॥

	वाराणस्यां महादेवि तत्र स्थाने स्थितो ह्य् अहम् ।

	तं दृष्ट्वा मनुजो देवि पशुपाशैर् विमुच्यते ॥

	कूपस् तत्रैव संल्लग्नो महादेवस्य चैव हि ।

	तत्रोपस्पर्शनाद् देवि लभेद् वागीश्वरीं गतिम् ॥

	तत्र वाराणसी देवी स्थिता विग्रहरूपिणी ।

**[४२]** मानवानां हितार्थाय स्थिता कूपस्य पश्चिमे ॥

	वाराणसीं तु यो दृष्ट्वा भक्त्या चैव नमस्यति ।

	तस्य तुष्टा च सा देवी वसतिं च प्रयच्छति ॥

	महादेवस्य पूर्वेण गोप्रेक्षम् इति विश्रुतम् ।

	तेन दृष्टेन सुश्रोणि पूर्वोक्तं फलम् आप्नुयात् ॥

“पशुपाशैः” संसारबन्धैः । “उपस्पर्शनात्” स्नानात् । “वागीश्वरीगतिः” सारस्वतलोकप्राप्तिः । “पूर्वोक्तं फलम्” पशुपाशछेदलक्षणम् ।

**स्कन्दपुराणे** ।

	गोप्रेक्षेश्वरमाहात्म्यं दृष्ट्वाभ्यर्च्य च मानवः ।

	न दुर्गतिम् अवाप्नोति कल्मषैश् च विमुच्यते ॥

**लिङ्गपुराणे** ।

		ईश्वर उवाच ।

	गोप्रेक्षस्योत्तरेणाथ अनसूयाख्यलिङ्गकम् ।

	तं दृष्ट्वा मानवो देवि गतिं च लभते पराम् ॥

	पश्चान्मुखं च तल् लिङ्गम् अनसूयाप्रतिष्ठितम् ।

	अनसूयेश्वरस्याग्रे गणेश्वरम् इति स्मृतम् ॥

	तेन दृष्टेन लभते गणेशस्य सलोकताम् ।

**[४३]** गणेश्वरात् पश्चिमेन हिरण्यकशिपुः पुरा ॥

	स्थापयामास मे लिङ्गं कूपस्यैव समीपतः ।

	तस्यैव पश्चिमे देवि लिङ्गं सिद्धेश्वरं स्मृतम् ॥

	दर्शनाद् एव मे लिङ्गं सर्वसिद्धिप्रदायकम् ।

	अन्यद् आयतनं भद्रे शृणुष्व गदतो मम ॥

	वृषभेश्वरनामानं लिङ्गं तत्रैव तिष्ठति ।

	पूर्वामुखं महेशानि गोप्रेक्षस्य तु नैरृते ॥

	तेन दृष्टेन सुश्रोणि अभीष्टं फलम् आप्नुयात् ।

	न दानैर् न तपोभिश् च न यज्ञैर् नापि विद्यया ।

	प्राप्यते गतिर् इष्टा हि याविमुक्ते तु लभ्यते ॥

**तथा** ।

	गोप्रेक्षस्य दक्षिणतः स्थापितं लिङ्गम् उत्तमम् ।

	दधीचेश्वरनामानं सर्वकामफलप्रदम् ॥

	दधीचेश्वरसामीप्ये दक्षिणे वरवर्णिनि ।

	अत्रिणा स्थापितं लिङ्गं दैवम् आर्तिहरं शूभम् ॥

	अत्रीश्वराद् दक्षिणतः सूर्यखण्डमुखे ऽपि च ।

	मधुकैटभाभ्यां शुश्रोणि लिङ्गसंस्थापनं कृतम् ॥

	तत्र पश्चान्मुखो देवि विसमन्थाः (?) प्रपठ्यते ।

	पूर्वामुखं कैटभस्य लिङ्गं त्रैलोक्यविश्रुतम् ॥

	गोप्रेक्षकस्य पूर्वेण लिङ्गं वै बालकेश्वरम् ।

	बालकेश्वरसामीप्ये विज्वरेश्वरसञ्ज्ञितम् ॥

**[४४]** तेन दृष्टेन सुश्रोणि ज्वरो नश्यति तत्क्षणात् ।

	विज्वरेश्वरपूर्वेण देवेश्वरम् इति श्रुतम् ॥

	ईशानाभिमुखं लिङ्गं कोणे तस्य मुखानि वै ।

	तेन दृष्टेन सुश्रोणि चतुर्वेदो भवेद् द्विजः ॥

	वेदेश्वरस्योत्तरतः स्वयं तिष्ठति केशवः ।

	क्षेत्रस्य कारणं चास्य क्षेत्रज्ञ इति चोच्यते ॥

	तेन दृष्टेन सुश्रोणि सर्वं दृष्टं चराचरम् ।

	तत्समीपे तु सुश्रोणि लिङ्गं मे सङ्गमेश्वरम् ॥

	तेन दृष्टेन सुश्रोणि शिष्टैः सह समागमः ।

**स्कन्दपुराणे** ।

	नदी वाराणसी चेयं पुण्या पापप्रमोचनी ।

	क्षेत्रम् एतद् अलङ्कृत्य जाह्नव्या सह सङ्गता ॥

	स्थापितं सङ्गमे चास्मिन् ब्रह्मणा लिङ्गम् उत्तमम् ।

	सङ्गमेश्वरनामानं ख्यातं जयति दृश्यताम् ॥

	सङ्गमे देवनद्याश् च यः स्नात्वा मनुजः शुचिः ।

	अर्चयेत् सङ्गमेशं तु तस्य जन्मभयं कुतः ॥

**लिङ्गपुराणे** ।

**[४५]** सङ्गमेशस्य पूर्वेण लिङ्गं चैव चतुर्मुखम् ।

	ब्रह्मणा स्थापितं भद्रे प्रयागम् इति कीर्त्यते ॥

	तेन दृष्टेन लभते ब्रह्मणः पदम् उत्तमम् ।

	तत्र सा साङ्करी देवी ब्रह्मवृक्षे ऽवतिष्ठते ॥

	शान्तिं करोति सर्वेषां ये च तीर्थनिवासिनः ।

	अतः परं तु संवेद्यं गङ्गावरणसङ्गमम् ॥

	श्रवणद्वादशीयोगो बुधवारे यदा भवेत् ।

	तदा तस्मिन् नरः स्नात्वा सन्निहत्याफलं लभेत् ॥

	श्राद्धं कृत्वा तु यस् तत्र तस्मिन् काले यशस्विनि ।

	तारयित्वा पितॄन् सर्वान् विष्णुलोकं स गच्छति ॥

**मत्स्यपुराणे** ।

	वाराणसीजाह्नवीभ्यां सङ्गमे लोकविश्रुते ।

	दत्वान्नं च विधानेन स भूयो नाभिजायते ॥

**लिङ्गपुराणे** ।

	वरणायास् तटे पूर्वे कुम्भीश्वरम् इति स्मृतम् ।

	कुम्भीश्वरात् तु पूर्वेण कालेश्वरम् इति स्मृतम् ॥

	कालेश्वरस्योत्तरतो महातीर्थं वरानने ।

	कपिलाह्रदनामानं ख्यातं सर्वसुरासुरैः ॥

	तस्मिन् ह्रदे तु यः स्नानं कुर्याद् भक्तिपरायणः ।

	वृषध्वजं च वै दृष्ट्वा राजसूयफलं लभेत् ।

	नरकस्थास् ततो देवि पितरः सपितामहाः ।

**[४६]** पितृलोकं प्राप्नुवन्ति तस्मिन् श्राद्धे कृते तु वै ॥

	गयायां चाष्टगुणितं पुण्यं प्रोक्तं महर्षिभिः ।

	तस्मिन् श्राद्धे कृते भद्रे पितॄणाम् अनृणो भवेत् ॥

**स्कन्दपुराणे **।

	कपिलाह्रदतीर्थे ऽस्मिन् स्नात्वा संयतमानसह् ।

	वृषध्वजम् इमं दृष्ट्वा सर्वयज्ञफलं लभेत् ॥

**लिङ्गपुराणे** ।

	पश्चिमे तु दिशाभागे महादेवस्य भामिनि ।

	स्कन्देन स्थापितं लिङ्गं मम भक्त्या सुरेश्वरि ॥

	तेन दृष्टेन गच्छन्ति स्कन्दस्यैव सलोकताम् ।

	तत्र शाखैर् विशाखैश् च नैगमीयैश् च सुन्दरि ॥

	स्थापितानि च लिङ्गानि गणैः सर्वैर् बहूनि च ।

“शाखाविशाखानैगमीयाः” गणविशेषाः ।

	स्कन्देश्वरस्योत्तरतो बलभद्रप्रतिष्ठितम् ।

	तेन दृष्टेन देवेशि अनन्तफलम् आप्नुयात् ॥

	स्कन्देश्वराद् दक्षिणतो महालिङ्गं प्रतिष्ठितम् ।

	पश्चिमाभिमुखं लिङ्गं स्थापितं नन्दिना पुरा ॥

	तं दृष्ट्वा मनुजो देवि नन्दिलोकम् अवाप्नुयात् ।

	नन्दीश्वरात् पश्चिमतो लिङ्गं पश्चान् मुखं स्थितम् ॥

	स्वर्लीनसदृशं भद्रे नन्दिपित्रा प्रतिष्ठितम् (?) ।

	शिलाक्षेश्वरनामानं सुरसङ्घैः प्रपूजितम् ॥

**[४७]** अन्यत् तत्र तु विख्यातं हिरण्याक्षेश्वरं विभुम् ।

	हिरण्याक्षेण दैत्येन स्थापितं मम भक्तितः ॥

	हिरण्याख्यस्य सामीप्ये अन्यैर् देवैः सहस्रशः ।

	स्थापितानि च लिङ्गानि भक्त्या चैव फलार्थिभिः ॥

	अन्यद् वै देवदेवस्य स्थितं पश्चान्मुखं स्मृतम् ।

	तत्र स्थाने वरारोहे हिरण्याक्षस्य दक्षिणे ॥

	तेषां पश्चिमदिग्भागे अट्टहासं स्थितं शुभम् ।

	मुखं लिङ्गं तु तद् देवि पश्चिमाभिमुखं स्थितम् ॥

	प्रसन्नवदने देवि सर्वपातकनाशकम् ।

	तं दृष्ट्वा मानवो देवि ऐशानं लोकम् आप्नुयात् ॥

	अट्टहाससमीपेन पश्चिमेन यशस्विनि ।

	मित्रावरुणनामानौ पूर्वद्वारे व्यवस्थितौ ॥

	मित्रावरुणलोकस् तु तयोः सन्दर्शनाद् भवेत् ।

	अन्यत् तत्रैव विख्यातं वसिष्ठेशम् इति स्थितम् ॥

	स्थापितं तत्र तल्लिङ्गं याज्ञव्ल्क्येन वै पुरा ।

	चतुर्मुखं च तल्लिङ्गं सर्वपापक्षयकरम् ।

	अन्यत् तत्रैव संलग्नं मैत्रेय्या स्थापितं शुभम् ।

**[४८]** तेन दृष्टेन लभते परं ज्ञानं सुदुर्लभम् ।

	याज्ञवल्क्येश्वरस्यापि पश्चिमे पश्चिमाननम् ॥

	प्रह्रादेश्वरनामानम् अद्वैतफलदायकम् ।

	प्रह्रादेश्वरात् पुरतः स्वयंलीनं तु तिष्ठति ॥

	स्वर्लीनेश्वरनामानं सुमहाफलदायकम् ।

	ज्ञानविज्ञाननिष्ठानां परमानन्दम् इच्छताम् ॥

	या गतिर् विहिता तेषां स्वर्लीने तु मृतस्य च ।

	स्वर्लीनात् पुततो लिङ्गं स्थितं पूर्वमुखं शुभम् ॥

	वैरोचनेश्वरं नाम स्थापितं दैत्यसूनुना ।

	तस्य चैवोत्तरे देवि लिङ्गं पश्चान्मुखं स्मृतम् ॥

	बलिना स्थापितं तत् तु शिवालोकपरायणम् ।

	अन्यच् चैतत् स्थिरं लिङ्गं बाणेश्वर इति स्थितम् ॥

	राक्षसी तु महाभीमा नाम्ना शालकटङ्कता ।

	तया च स्थापितं भद्रे तस्य चोत्तरतः शुभम् ॥

	अन्यद् आयतनं पुण्यं तस्मिन् स्थाने यशस्विनि ।

	हिरण्यगर्भं विख्यातं पुण्यं तस्यापि दर्शनम् ॥

	मोक्षेश्वरं तु तत्रैव स्वर्गेश्वरम् अतः परम् ।

	एतौ दृष्ट्वा सुरेशानि स्वर्गं मोक्षं च विन्दति ॥

	वासुकीश्वरनामानं तयोश् चोत्तरतः शुभम् ।

	चतुर्मुखं तु तल् लिङ्गं सर्वकामफलप्रदम् ॥

	तस्यैव पूर्वखण्डे तु वासुकेस् तीर्थम् उत्तमम् ।

	तत्र स्नातो वरारोहे रोगैर् नैवाभिभूयते ॥

**[४९]** तस्यैव च समीपे तु चन्द्रेण स्थापितं शुभम् ।

	चन्द्रेश्वरस्य पूर्वेण लिङ्गं विद्येश्वरं शुभम् ॥

	लभेद् वैद्याधरं लोकं तस्य लिङ्गस्य दर्शनम् ।

**इति लिङ्गपुराणे तृतीयो ऽद्यायः ।**

**[तथा] **।

		देव्य् उवाच ।

	कथं वीरेश्वरो देव एतद् इच्छामि वेदितुम् ।

	कथयस्व प्रसादेन देवदेव महेश्वर ॥

		ईश्वर उवाच ।

	इह आसीत् पुरा राजा नियुक्तिर् नाम विश्रुतः ।

	तस्य भार्या महादेवि अरजा नाम विश्रुता ॥

	एकः पुत्रस् तया जातः कालेन बहुना तदा ।

	पादे द्वितीये सम्भूते मूलनक्षत्रसञ्ज्ञके ॥

	मन्त्रिभिश् च तदा देवि उक्ता तत्रेशभामिनी ।

	जातो ऽयं दारको देवि पापनक्षत्रसम्भवः ॥

	तस्मात् त्याज्यस् तु बालो ऽयं राज्ञा चैव हितार्थिना ।

	एवम् उक्ता तु सा देवि मन्त्रिभिर् हितकाम्यया ॥

	ध्यात्वा चाधोमुखी दीना प्रतिपेदे महेश्वरीम् ।

	प्रोवाचेदं तदा धात्रीं बालं गृह्णीष्व मा चिरम् ॥

	स्वर्लीनस्योत्तरे पार्श्वे मातृभ्यश् च समर्पितम् ।

	“रक्षताम् इति बालो ऽयं मम पुत्र” इति ब्रवीत् ॥

	राज्ञ्यास् तु वचनं सर्वं कृतं धातृकया तदा ।

	मातॄणां हि तदा बालं निक्षेप्तुम् उपचक्रमे ॥

	कदाचित्कालपर्याये मातृभिः परिचिन्तितम् ।

	अस्माकं पुत्रतां प्राप्त एष बालो न संशयः ॥

**[५०]** अस्माभिर् गन्तुम् आरब्धं खेचरीचक्रम् उत्तमम् ।

	ब्रह्माणी चाब्रवीद् देवि योगपीठं तु नीयताम् ॥

	योगपीठेन दृष्टेन बालो राज्यक्षमो भवेत् ।

	सर्वाभिर् मातृभिश् चाथ तद्वाक्यम् अभिनन्दितम् ॥

	नीतो विद्याधरं लोकं योगपीठं च दर्शितम् ।

	आश्वासितो मातृगणैः स्पृष्टः तत्र स बालकः ॥

	कथ्यतां पूर्ववृत्तान्तः पुत्र बालकुमारक ।

	कस्य त्वं पूर्णचन्द्राभ कथं प्राप्तो ऽसि नो गृहम् ॥

	एवम् उक्तस् तदा बालो न किञ्चिद् प्रत्यभाषत ।

		पञ्चमुद्रोवाच ।

	यथा राज्यक्षमो बालस् तथा त्वं कर्तुम् अर्हसि ।

	एवं श्रुत्वा तु तत् सर्वा मातरो ऽभिमुखाभवन् ॥

	एवं भविष्यतीत्य् उक्त्वा तुष्टो वै खेचरीगणः ।

	गच्छ पुत्र स्वयं राज्यं पालयस्व यथासुखम् ॥

	बालेन प्रार्थिताः सर्वाः प्रजाकामेन सुन्दरि ।

	यदाहं भविता चोर्व्यां सर्वलोकेषु पार्थिवः ॥

	अवतारस् तदा कर्यो मद्भक्त्या परया तदा ।

	एवं वै प्रार्थिताः सर्वा मातरो लोकमातरः ॥

	अवतेरुर् यथायोगं कृष्णपक्षे चतुर्दशीम् ।

	पञ्चमुद्रा तु बालं तम् अनयन् नगरं पुनः ॥

	आगत्य च यथायोगम् अर्धरात्रे व्यवस्थितम् ।

	अवतेरुस् तदा हृष्टाः पञ्चमुद्रा विमातरः ॥

	बालेन पूजिताः सर्वाः प्रतिष्ठाप्य यथाविधि ।

	पूजां गृहीत्वा बालस्य आकाशं तु पुनर् गताः ॥

**[५१]** अद्यापि दृश्यते व्योम्नि मातॄणां गणमण्डलम् ।

	निरीक्ष्यते पुण्यकर्मा उत्तराभिमुखं स्थितम् ॥

	यद् एतद् दृश्यते व्योम्नि मातॄणां तु समीपतः ।

	आकाशलिङ्गम् इत्य् उक्तम् अयं स्वर्लीन उच्यते ॥

	यथाकाशे तथा भूमौ एवं सर्वत्र दृश्यते ।

	एवम् आलोक्य तं सर्वं गमने मातृमण्डलम् ॥

	मातॄणां तु प्रभावेण नरो भवति सिद्धिभाक् ।

	ततः प्रभृति देवेशि अस्मिन् क्षेत्रे व्यवस्थिता ॥

	विपद्भियागता यस्माद् विकटा प्रोच्यते बुधैः ।

	बालो वीरत्वम् आपन्नो मत्प्रसादाद् यशस्विनि ॥

	बालेन चाप्य् अहं देवि अस्मिन् देशे सुखोषितः ।

**इति श्रीलिङ्गपुराणे गुह्यायतनवर्णने चतुर्थो ऽध्यायः ।**

		ईश्वर उवाच ।

	वायव्ये तु दिशाभागे तस्य पीठस्य सुन्दरि ।

	सगरेण पुरा देवि तस्मिन् देशे प्रतिष्ठितम् ॥

	चतुर्मुखं तु तल् लिङ्गं सर्वपापप्रणाशनम् ।

	तस्यैवोत्तरपूर्वेण नाम्ना बालीश्वरं शुभम् ॥

	बालिना स्थापितं लिङ्गं कपिना सुमहात्मना ।

	तं डृष्ट्वा मानवो देवि तिर्यग्योनिं न गच्छति ॥

	तस्य चोत्तरदिग्भागे सुग्रीवस्य महात्मनः ।

	लिङ्गं तस्य शुभं भद्रे सर्वकिल्बिषनाशनम् ॥

	तथा हनुमतात्रैव स्थापितं लिङ्गम् उत्तमम् ।

**[५२]** सगरात् पश्चिमेनैव लिङ्गं तत्र प्रतिष्ठितम् ॥

	मम भक्त्या च सुश्रोणि अश्विभ्यां परमेश्वरि ।

	तस्यैवोत्तरपार्श्वे तु भद्रदोहम् इति स्मृतम् ॥

	गवां क्षीरेण सञ्जातं सर्वपातकनाशनम् ।

	कपिलानां सहस्रस्य सम्यग् दत्तस्य यत् फलम् ॥

	तत् फलं लभते मर्त्यः स्नातस् तत्र न संशयः ।

	पूर्वभाद्रपदायुक्ता पौर्णमासी यदा भवेत् ॥

	तदा पुण्यतमः कालो ह्य् अश्वमेधफलप्रदः ।

	ह्रदस्य पश्चिमे तीरे भद्रेश्वरम् इति स्थितम् ॥

	तं दृष्ट्वा मानवो भद्रे गोलोकं लभते ध्रुवम् ।

	भद्रेश्वरस्य दिग्भागे निरृते तु यशस्विनि ॥

	उपशान्तशिवं नाम ख्यातं सर्वसुरासुरैः ।

	उपशान्तस्य देवस्य उत्तरे वरवर्णिनि ॥

	चक्रेश्वरम् इति ख्यातं सर्वदेवनमस्कृतम् ।

	पश्चिमाभिमुखं देवि ह्रदस् तस्यैव चाग्रतः ॥

	तस्मिन् ह्रदे नरः स्नात्वा [पूजयित्वा] महेश्वरम् ।

	शिवलोकम् अवाप्नोति भावितेनान्तरात्मना ॥

	तस्य पश्चिमदिग्भागे शूलेश्वरम् इति स्थितम् ।

	शूलयन्त्रं पुरा न्यस्तं स्नानार्थं वरवर्णिनि ॥

	ह्रदस् तत्र समुत्पन्नो देवदेवस्य चाग्रतः ।

	स्नानं कृत्वा ह्रदे तस्मिन् दृष्ट्वा शूलेश्वरं प्रभुम् ॥

	रुद्रलोकम् अवाप्नोति त्यक्त्वा संसारसागरम् ।

	शूलेश्वरस्य पूर्वेण अन्यद् आयतनं शुभम् ॥

	तप्तं तत्र तपस् तीव्रं नारदेन सुरर्षिणा ॥

**[५३]** स्थापितं मम लिङ्गं तु कुण्डस्य पुरतः शुभम् ।

	तस्मिन् कुण्डे नरः स्नात्वा दृष्ट्वा वै नारदेश्वरम् ॥

	संसारमाया या घोरा तां तरेन् नात्र संशयः ।

	नारदेशस्य पूर्वेण नाम्ना धर्मेश्वरं शुभम् ॥

	स्थापितं मम लिङ्गं तु कुण्डस्य पुरतः शुभे ।

	वायव्ये तु दिशाभागे तस्य देवस्य सुन्दरि ॥

	विनायकम् इति ख्यातं कुण्डं तत्र सुभोदकम् ।

	तस्मिन् कुण्डे नरः स्नात्वा दृष्ट्वा चैव विनायकम् ॥

	सर्वविघ्नविनिर्मुक्तो ह्य् अस्मिन् क्षेत्रे वसेच् चिरम् ।

	विनायकस्य संलग्न उत्तरेण यशस्विनि ॥

	ह्रदस् तत्र सुविख्यातो ऽमरको नाम नामतः ।

	दक्षिणेन तु कुण्डस्य मुखलिङ्गं तु तिष्ठति ॥

	तस्मिन् कुण्डे नरः स्नात्वा दृष्ट्वा चामरकेश्वरम् ।

	अज्ञानाच् चैव यत् किञ्चिद् इह क्षेत्रे तु यत् कृतम् ॥

	विलयं याति तत् सर्वं दृष्ट्वा तल् लिङ्गम् उत्तमम् ।

	तस्य चोत्तरदिग्भागे नातिदूरे यशस्विनि ॥

	वरणायास् तटे शुद्धे लिङ्गं तत्रैव संस्थितम् ।

	वरणेश्वरं तु विख्यातं पश्चिमाभिमुखं स्थितम् ॥

	तस्मिन् पाशुपतः सिद्ध अश्वपादो यशस्विनि ।

	अनेनैव शरीरेण शाश्वतीं सिद्धिम् आगतः ॥

**[५४]** ममापि तत्र सान्निध्यं तस्मिंल् लिङ्ते यशस्विनि ।

	तेन दृष्टेन सुश्रोणि गन्धर्वत्वं च विन्दति ॥

	तस्य पश्चिमदिग्भागे नाम्ना शैलेश्वरं शुभम् ।

	तं दृष्ट्वा मानवो देवि पूर्वोक्तं लभते फलम् ॥

	दक्षिणे चापि तस्यैव कोटीश्वरम् इति स्थितम् ।

	यत्र सा दृश्यते देवि विश्रुता भीष्मचण्डिका ॥

	कोटितीर्थेषु यः स्नात्वा कोटीश्वरम् अथार्चयेत् ।

	गवां कोटिप्रदानेन यत् फलं लभते नरः ॥

	तत् फलं सकलं तस्य स्नानेनैकेन सुन्दरि ।

	कोटीश्वरस्य पूर्वेण ऋषिसङ्घैः प्रतिष्ठितम् ॥

	तेन लिङ्गेन दृष्टेन दृष्टं स्यात् सचराचरम् ।

**इति श्रीलिङ्गपुराणे गुह्यायतनवर्णने पञ्चमो ऽध्यायः ।**

		ईश्वर उवाच ।

	कोटीश्वरस्य देवस्य आग्नेय्यां दिशि संस्थितः ।

	श्मशानस्तम्भसञ्ज्ञेति विख्यातः सुप्रतिष्ठितः ॥

	मानवास् तत्र पात्यन्ते इह यै दुष्कृतं कृतम् ।

	यत्र स्तम्भे सदा देवि अहं तिष्ठामि भामिनि ॥

	तत्र गत्वा तु यः पूजां मम देवि करिष्यति ।

	सर्वपापविनिर्मुक्तो गच्छेच् च परमां गतिम् ॥

**[५५]** अन्यच् च ते प्रवक्ष्यामि महातीर्थं यशस्विनि ।

	कपालमोचनं नाम त्रिषु लोकेषु विश्रुतम् ॥

	कपालं पतितं तत्र स्नातस्य मम सुन्दरि ।

	तस्मिन् स्नातो वरारोहे ब्रह्महत्यां व्यपोहति ॥

	कपालेश्वरनामानं तस्मिंस् तीर्थे व्यवस्थितम् ।

	अश्वमेधम् अवाप्नोति दर्शनात् तस्य सुन्दरि ॥

	तस्यैव चोत्तरे पार्श्वे तीर्थं त्रैलोक्यविश्रुतम् ।

	तत्र स्नात्वा वरारोहे ऋणैर् मुक्तो भवेन् नरः ॥

	ऋणमोचनकं नाम्ना विख्यातं भुवि सुन्दरि ।

	त्रीणि लिङ्गानि तिष्ठन्ति तत्रैव मम सुन्दरि ॥

	तानि दृष्ट्वा तु सुश्रोणि नश्यति त्रिविधम् ऋणम् ।

	दक्षिणे तु दिशाभागे तस्य तीर्थस्य सुन्दरि ॥

	अङ्गारेश्वरनामानं मुखलिङ्गं व्यवस्थितम् ।

	पश्चिमाभिमुखं देवि कुण्डस्य पुरतः स्थितम् ॥

	अङ्गारेण यदा योगश् चतुर्थ्याम् अष्टमीषु वा ।

	तीर्थे तस्मिन् नरः स्नात्वा दृष्ट्वा वै मङ्गलेश्वरम् ॥

	व्याधिभिश् च विनिर्मुक्तो यत्र तत्राभिजायते ।

	तस्यैव च समीपस्थम् उत्तरेण यशस्विनि ॥

	लिङ्गं तु सुमहत् पुण्यं विश्वकर्मप्रतिष्ठितम् ।

	पश्चिमाभिमुखं दृष्ट्वा सर्वज्ञत्वम् अवाप्नुयाम् ॥

	बुधेश्वरं तु तत्रैव दृष्ट्वा भक्त्या दृढव्रतः ।

	सर्वान् कामान् अवाप्नोति दृष्ट्वा देवं बुधेश्वरम् ॥

**[५६]** बुधेश्वराद् दक्षिणतो लिङ्गं चैव चतुर्मुखम् ।

	महामुण्डेश्वरं नाम सर्वसिद्धिप्रदायकम् ॥

	तस्य देवस्य पुरतः कूपस् तिष्ठति वै शुभः ।

	तस्य कूपस्य सा देवी उपरिष्टात् स्थिता शुभा ॥

	स्नानार्थं तत्र सा क्षिप्ता माला मुण्डमयी मया ।

	तेन सम्प्रोच्यते देवि महामुण्डेति मानवैः ॥

	खट्वाङ्गं तत्र वै क्षिप्रं स्नानार्थं वरवर्णिनि ।

	खट्वाङ्गेश्वरनाम्ना तु स्थितं तत्रैव सुव्रते ॥

	भुवनेश्वरनाम्ना तु लिङ्गं देवि फलप्रदम् ।

	उत्तराभिमुखं लिङ्गं कुण्डाद् वै दक्षिणे तटे ॥

	तस्मिन् कुण्डे नरः स्नात्वा दृष्ट्वा वै भुवनेश्वरम् ।

	न दुर्गतिम् अवाप्नोति कल्मषैश् च विमुच्यते ॥

	दक्षिणे भुवनेशस्य कुण्डम् अन्यच् च तिष्ठति ।

	नाम्ना विमलम् ईशं च लिङ्गं तस्यैव पूर्वतः ॥

	वैमल्यं तु नरा यान्ति तस्य लिङ्गस्य दर्शनात् ।

	तत्र स्नात्वा वरारोहे मोदते दिवि दैवतैः ॥

	तस्मिन् पाशुपतः सिद्धस् त्र्यम्बको नाम वै मुनिः ।

	अनेनैव शरीरेण रुद्रलोकम् अवाप्नुयात् ॥

	तस्याङ्गारककुण्डस्य पश्चिमेन यशस्विनि ।

	महद् आयतनं पुण्यं भृगुणा स्थापितं पुरा ॥

**[५७]** यस् तद् आयतनं दृष्ट्वा अर्चितं स्तुतिपूर्वकम् ।

	शिवलोकाच् च ते पुण्यान् न च्यवन्ति कदाचन ॥

	दक्षिणेन तु तस्यैव अन्यद् आयतनं शुभम् ।

	नन्दीशेश्वरनामानं देवानाम् अपि दुर्लभम् ॥

	तस्य दर्शनमात्रेण व्रतं पाशुपतं लभेत् ।

	तत्र सिद्धो महात्मा वै कपिलर्षिर् महातपाः ॥

	त्रिकालम् आर्चयद् देवं गुहाशायी यतात्मवान् ।

	एवं वर्षसहस्रेण तस्य तुष्टो ऽस्म्य् अहं प्रिये ॥

	मम देवि प्रसादेन साङ्ख्यवेत्ता महायशाः ।

	कपिलेश्वरस्याधस्ताद् गुहा तत्रैव संस्थिता ॥

	तां गुहां वीक्षते यो वै न स पापेन लिप्यते ।

		देव्य् उवाच ।

	कपिशेश्वरं कथं देवम् ओङ्कारेश्वरसञ्ज्ञितम् ।

	कथयस्व प्रसादेन देवदेवं महेश्वरम् ॥

		ईश्वर उवाच ।

	त्रीणि लिङ्गानि गुह्यानि वाराणस्यां मम प्रिये ।

	येषां चैव तु सान्निध्यं मम चैव सुरेश्वरि ॥

	एवं चान्यप्रकारेण ब्रह्मविष्णुमहेश्वराः ।

	क्रमान् मात्रा समुद्दिष्टा नन्दीशस्य तु सुन्दरि ॥

	अकारे च स्थितो विष्णुः पञ्चायतनसंस्थितः ।

	उकारो ब्रह्मणो रूपं तस्य दक्षिणतः प्रिये ॥

	नन्दीश्रेश्वरनामाहम् उत्तरेण व्यवस्थितः ।

	तं च देवि तद् ओङ्कारं मम रूपं सुरेश्वरि ॥

**[५८]** मानवानां हितार्थाय तत्र स्थाने स्थितो ह्य् अहम् ।

	मत्स्योदर्यास् तु कूले ऽहम् उत्तरे चोत्तरे प्रिये ॥

	नन्दीशेश्वरनामाहम् उत्तरेण व्यवस्थितः ।

	नन्दीशं परमं ब्रह्म नदीशं परमा गतिः ॥

	नन्दीशं परमं स्थानं दुःखसंसारमोचनम् ।

	अप्रकाश्यम् इदं कान्ते तव स्नेहात् प्रकाशितम् ॥

	अन्यथा गोपनीयं तु मम भक्तिविवर्जिते ।

	युगे सप्तदशे देवि कृत्वा चैकां वसुन्धराम् ॥

	संहारं तु तपः कृत्वा अस्मिन् देशे समागतः ।

	ओङ्कारमूर्तिम् आस्थाय त्रिभेदेन स्थितो ह्य् अहम् ॥

	सर्वेषाम् एव सिद्धानां तत् स्थानं परिकीर्तितम् ।

	तस्मिंल् लिङ्गं शिवः साक्षात् स्वयम् एव व्यवस्थितः ॥

	पूर्वामुखं तु तं देवं सिद्धसङ्घैः प्रपूजितम् ।

	ओङ्कारेश्वरनामानं देवानाम् अपि दुर्लभम् ॥

	वामदेवस् तु सावर्णिर् अघोरः कपिलस् तथा ।

	तत्र सिद्धिं परां प्राप्ता योगे पाशुपते स्थिताः ॥

	अन्ये च ऋषयो देवा यक्षगन्धर्वगुह्यकाः ।

	युगे युगे गमिष्यन्ति तस्मिन् स्थाने स्थितः सदा ॥

	दिव्या हि सा परा मूर्तिः कपिलेश्वरसञ्ज्ञिता ।

	कदाचिद् अस्य देवस्य दर्शने जाह्नवी प्रिये ॥

	मत्स्योदरीं समायाति तत्र स्नानं तु मोक्षदम् ।

	आराध्य कपिलेशं तु त्रैलोक्यपालनक्षमाः ॥

	भवन्ति पुरुषा देवि मम नित्यं च वल्लभाः ।

	ओङ्कारं तत् परं ब्रह्म सकलं निष्कलं स्थितम् ॥

	रुद्रलोकस्य तद् द्वारं रहस्यं परिकीर्तितम् ।

	कपिलेश्वरस्याधस्ताद् दक्षिणे वरवर्णिनि ॥

**[५९]** मत्स्योदरीं समेष्यन्ति तीर्थानि सह सागरैः ।

	षष्टिकोटिसहस्राणि षष्टिकोटिशतानि च ॥

	पक्षे पक्षे समेष्यन्ति चतुर्दश्य् अष्टमीषु च ।

	मत्स्योदरीं यदा गङ्गा पश्चिमे कपिलेश्वरे ॥

	समायाति महादेवि स च योगः सुदुर्लभः ।

	तस्मिन् स्नानं महाभागे अश्वमेधसहस्रदम् ॥

	तस्य लिङ्गस्य माहात्म्यं कपिलेशस्य कीर्तितम् ।

	न कस्यचिद् अदेयं (?) गोपनीयं प्रयत्नतः ॥

	तत्रैव अक्षरं ब्रह्म नादेयं परिकीर्तितम् ।

**इति श्रीलिङ्गपुराणे कपिलेश्वरमाहात्म्ये ओङ्कारनिर्णयो नाम षष्ठो ऽध्यायः ।**

		ईश्वर उवाच ।

	तत्र स्थाने तु ये सिद्धास् तान् प्रवक्ष्याम्य् अहं पुनः ।

	महापाशुपता श्रेष्ठा मम पुत्रा महौजसः ॥

	अनन्यमनसः शुद्धाः सेवितो ऽहं पुरा सदा ।

	शीतातपविनिर्मुक्तं प्रासादैर् उपशोभितम् ॥

	कैलासपृष्ठे देवस्य यादृग् देवि गृहं शूभम् ।

	तद् अभ्यधिकरूपं तु कृत्वा देवस्य मन्दिरम् ॥

	सेव्यते सिद्धतुल्यैस् तु सर्वसिद्धानुकम्पिभिः ।

	तदा सिद्धिर् अनुप्राप्ता निर्वाणाया गतिः पुरा ॥

	कपिलेश्वरस्य चैवाग्रे लिङ्गं पश्चान् मुखं स्मृतम् ।

	उद्दालक ऋषिस् तत्र सिद्धिं परमिकां गतः ॥

	अन्यत् पश्चान्मुखं लिङ्गं स्थितं तत्र तथोत्तरे ।

	तस्मिंल् लिङ्गे तु संसिद्धः पाराशर्यो महामुनिः ॥

**[६०]** अन्यत् तत्रैव संलग्ने स्थितं पश्चान्मुखं शुभम् ।

	तस्मिन्न् आयतने सिद्धो महाज्ञानी हि बाष्कलिः ॥

	तस्यैव तु समीपस्थं स्थितं पूर्वामुखं प्रिये ।

	तत्र पाशुपतः सिद्धो भाववृत्तस् तु वै मुनिः ॥

	तस्यैव पश्चिमे देवि मुखलिङ्गं तु तिष्ठति ।

	तत्र सिद्धिं प्रां प्राप्त आरुणिर् नाम नामतः ॥

	पश्चिमे अरुणीशस्य अन्यल् लिङ्गं तु तिष्ठति ।

	अस्मिन् पाशुपताचार्यो योगसिद्धो महामुनिः ॥

	अन्यत् तत्रैव संलग्नं दक्षिणे लिङ्गम् उत्तमम् ।

	तत्र सिद्धिं गतो देवि कौस्तुभो नाम वै ऋषिः ॥

	तस्य दक्षिणपार्श्वे तु लिङ्गं पूर्वामुखं स्थितम् ।

	महापाशुपतः सिद्धः सावर्णिस् तत्र वै मुनिः ॥

	तस्याग्रे तु महल् लिङ्गं स्थितं पूर्वामुखं शुभम् ।

	अस्मिंल् लिङ्गे शिवः साक्षात् स्वयम् एव व्यवस्थितः ॥

	ओङ्कारमूर्तिम् आस्थाय स्थितो ऽहं तत्र सुव्रते ।

	चत्वारो मुनयः सिद्धास् तस्मिंल् लिङ्गे यशस्विनि ॥

	वामदेवस् तु सावर्णिर् अघोरः कपिलस् तथा ।

	तस्मिंल् लिङ्गे तु संसिद्धा नन्दिशस्य प्रभावतः ॥

	तस्य् देवस्य चाधस्ताद् गुहा सिद्धैस् तु वन्दिता ।

	श्रीमुखी नाम सा ज्ञेया योगसिद्धैस् तु सेविता ॥

	तत्र पाशुपताः श्रेष्ठा मम लिङ्गार्चने रताः ।

	तेषां चैव निवासार्थं सा गुहा निर्मिता मया ॥

	तस्य द्वारे तु सुश्रोणि सिद्ध अघोरो महामुनिः ।

	अनेनैव शरीरेण रुद्रत्वं गतवान् मुनिः ॥

**[६१]** तत्र गत्वा त्रिरात्रं तु क्षपयेद् एकमानसः ।

	नरो वा यदि वा नारी संसारं न विशेत् पुनः ॥

	अघोरेश्वरदेवस्य चोत्तरे कूपम् उत्तमम् ।

	तस्योपस्पर्शनाद् देवि वाजपेयं च विन्दति ॥

**इति श्रीलिङ्गपुराणे गुह्यायतनवर्णनं नाम सप्तमो ऽध्यायः ।**

		ईश्वर उवाच ।

	अन्यद् आयतनं वक्ष्ये वाराणस्यां सुरेश्वरि ।

	यत्र साक्षात् स्वयं भद्रे रममाणं तु सर्वदा ॥

	मत्स्योदरीतटे रम्ये सुरसिद्धनमस्कृते ।

	रोचते मे सदा वासस् तस्मिन्न् आयतने शुभे ॥

	स्थानानाम् एव सर्वेषाम् अतिरम्यं मम प्रियम् ।

	यत्र पाशुपता देवि मम लिङ्गार्चने रताः ॥

	मम पुत्रास् तु ते सर्वे ब्रह्मचर्येण संयुताः ।

	शान्ता दान्ता जितक्रोधा सिद्धास् तत्र न संशयः ॥

	लोभादिविषयासक्तो नरकाच् च निवर्तते ।

	मम लिङ्गानि पुण्यानि पूजयन्ति सदात्र ये ॥

	तेषां मध्ये तु तत्रैव लिङ्गं वै पश्चिमामुखम् ।

	श्रीकण्ठनामविख्यातं कपिलेश्वरदक्षिणे ॥

	तस्मिन् पाशुपतः सिद्धः क्रतुध्वज इति स्मृतः ।

	मम चैव प्रसादेन योगैश्वर्यम् अवाप्नुयात् ॥

	तस्यैव चाग्रतो भद्रे लिङ्गं पूर्वमुखं स्थितम् ।

	तस्मिंल् लिङ्गे तु जाबालः सिद्धिं परमिकां गतः ॥

	अपरं चैव लिङ्गं तु तस्य दक्षिणतः स्थितम् ।

	ओङ्कारेश्वरनामानं देवानां अपि दुर्लभम् ॥

**[६२]** तत्र सिद्धिं परां प्राप्तो मुनिः कालिकवृक्षियः ।

	सर्वेषाम् एव सिद्धानाम् उत्तमोत्तमसंस्थितः ॥

	तस्यैव दक्षिणे भद्रे लिङ्गं पश्चान्मुखं स्थितम् ।

	तस्मिंल् लिङ्गे तु संसिद्धो गार्ग्यश् च सुमहातपाः ॥

	पश्चायतनम् एतं ते मया च कथितं शुभे ।

	न कस्यचिन् मयाख्यातं रहस्यं परमाद्भुतम् ॥

	पञ्चब्रह्मेति विख्यातम् एतद् अद्यापि सुन्दरि ।

	एतस्मात् कारणाद् देवि पञ्चायतनम् उच्यते ॥

	चतुराश्रमिणां पुण्यं यत् फलं प्रतिपठ्यते ।

	तत् फलं सफलं प्रोक्तं पञ्चायतनदर्शनात् ॥

	इदं पाशुपतं श्रेष्ठं मदीयव्रतचारिणाम् ।

	योगिनां मोक्षलिप्सूनां संसारभयनाशनम् ॥

	नराणाम् अल्पबुद्धीनां पापोपहतचेतसाम् ।

	भेषजं परमं प्रोक्तं पञ्चायतनम् उत्तमम् ॥

	तस्माद् यत्नं सदा कुर्यात् पञ्चायतनदर्शने ।

	पञ्चायतनसामीप्ये कूपस् तिष्ठति सुन्दरि ॥

	तस्मिन् कूप उपस्पृश्य दीक्षाफलम् अवाप्नुयात् ।

	तस्मिन् दक्षिणदिग्भागे रुद्रवासः प्रकीर्तितः ॥

	रुद्रस्योत्तरपार्श्वे तु पञ्चायतनदक्षिणे ।

	तत्र कुण्डं महत् प्रोक्तं महापातकनाशनम् ॥

	तस्मिन् कुण्डे नरः स्नात्वा अभीष्टं फलम् आप्नुयात् ।

	चतुर्दश्यां यदा योग आर्द्रानक्षत्रसंयुतः ॥

	तदा पुण्यतमः कालस् तस्मिन् स्नाने महाफलम् ।

	तस्मिंस् तीर्थे नरः स्नात्वा दृष्ट्वा रुद्रं च भामिनि ॥

	यत्र तत्र मृतो देवि रुद्रलोकं तु गच्छति ।

	पूर्वामुखस्थितस् चाहं तस्मिंल् लिङ्गे महेश्वरि ॥

**[६३]** रुद्राणां कोटिजप्येन यत् फलं प्रतिपद्यते ।

	तत् फलं लभते भद्रे तस्य लिङ्गस्य दर्शनात् ॥

	रुद्रस्य च समीपे तु ऋषिभिः स्थापितानि च ।

	लिङ्गानि मम सुस्रोणि सर्वकामफलानि च ॥

	रुद्रस्य नैरृते भागे महालयम् इति स्मृतम् ।

	दर्शाच् च पदं तस्य महाभाग्यस्य सुन्दरि ॥

	तत्र स्थाने शुभे रम्ये स्वयं तिष्ठति पार्वती ।

	तस्यैव चाग्रतो देवि कूपस् तिष्ठति निर्मलम् ॥

	पितरस् तत्र तिष्ठन्ति ये दिव्या ये च मानुषाः ।

	तस्मिन् कूप उपस्पृश्य जलं सङ्गृह्य भामिनि ॥

	पिण्डस् तत्र प्रदातव्यो मम देवि पदस्पृहः ।

	श्राद्धं तत्र प्रकुर्वीत अन्नाद्येनोदकेन च ॥

	पिण्डः कूपे तु तत्रैव प्रक्षेप्तव्यः सुभानने ।

	एवं कृत्वा तु यस् तस्मिंस् तीर्थ रुद्रमहालये ॥

	एकविंशकुलोपेतो रुद्रलोकं स गच्छति ।

	तत्र वैतरणी नाम् दीर्घिका पश्चिमामुखी ॥

	तस्यां स्नात्वा वरारोहे नरकं न च पश्यति ।

	खण्डस्फुटितसंस्कारं यस् तत्र कुरुते शूभे ॥

	रुद्र्लोको ऽक्षयस् तस्य सर्वकालं यशस्विनि ।

	महालयस्योत्तरेण लिङ्गानि सुमहान्ति च ॥

	देवैः सर्वैर् महाभागैः स्थापितानि शुभार्थिभिः ।

	पश्चिमे तु दिशाभागे रुद्रकुण्डस्य भामिनि ॥

	लिङ्गं तत्र स्थितं शुभ्रं देवार्चाय प्रतिष्ठितम् ।

	बृहस्पतीश्वरं नाम सर्वदुःखविनाशनम् ॥

**[६४]** पितृभिः स्थापितं लिङ्गं तटे कूपस्य दक्षिणे ।

	तेन पूजितमात्रेण पितरस् तृप्तिम् आप्नुयुः ॥

**इति श्रीलिङ्गपुराणे गुह्यायतनवर्णने ऽष्टमो ऽध्याहः ।**

		ईश्वर उवाच ।

	अन्यद् आयतनं श्रेष्ठं कालिपुर्यां सुरेश्वरि ।

	दक्षिणेन स्थितं देवं रुद्रवासस्य सुन्दरि ॥

	कामेश्वरम् इति ख्यातं सर्वकामफलप्रदम् ।

	तप्तं तत्र तपस् तीव्रं कामदेवेन वै पुरा ॥

	कुण्दं तद् उभयं देवि पद्मोत्पलसमन्वितम् ।

	कुण्डस्यैव तटे रम्ये उत्तमे वरवर्णिनि ॥

	लिङ्गं तत्र स्थितं दिव्यं पश्चिमाभिमुखं प्रिये ।

	गन्धधूपनमस्कारैर् मुखवाद्यैश् च सर्वशः ॥

	यो माम् अर्चयते तत्र तस्य तुष्याम्य् अहं [सदा] ।

	तुष्टे तु मयि। देवेशि सर्वान् कामांल् लभेत सः ॥

	ततः प्रभृति वै तस्मिन्न् अन्ये ऽपि सुरपुङ्गवाः ।

	आराधयन्तो मां तस्मिंस् तीर्थं वक्तुं महातपाः ॥

	यस्य यस्य यदा कामस् तत्र तं तं ददाम्य् अहम् ।

	ददामि सर्वकामांश् च दर्मं मोक्षं तथैव च ॥

	तस्माद् अन्ये ऽपि ये केचित् तीर्थे तस्मिन् जनाः स्थिताः ।

	आराधयन्तो देवेशं कामेशं चैव सर्वदा ॥

	सो यस्य् मनसः कामः तं तम् आप्नोति निश्चितम् ।

	कामेश्वरसमीपे तु दक्षिणे वरवर्णिनि ॥

	तत्र स्नात्वा वरारोहे रुद्रस्यानुचरो भवेत् ।

	चैत्रे मासि सिते पक्षे त्रयोदश्यां तु मानवः ॥

**[६५]** स्नानं ये च प्रकुर्वन्ति ते कामसदृशा नराः ।

	कामेश्वरं सदा लिङ्गं यो ऽर्चयतीह मानवः ॥

	लभेद् विद्याधरं लोकम् एवम् एव न संशयः ।

	कामेश्वरस्य पूर्वेण नाम्ना पञ्चालकेश्वरम् ॥

	धनदस्य तु पुत्रेण पूजितो ऽहं सुरेश्वरि ।

	क्षेत्रं मम प्रियं ज्ञात्वा तस्मिन् देशे व्यव्स्थितः ॥

	आराधयति मां नित्यं मम पूजारतः सदा ।

	पञ्चालेश्वरनामाहं तस्मिन् देशे व्यवस्थितः ॥

	नराणां धनदानं तु करिष्यामि यशस्विनि ।

	तत्र पूर्वमुखं देवि मुखलिङ्गं तु तिष्ठति ॥

	पञ्चकेश्वरनामाहं तत्र देवि प्रतिष्ठितः ।

	कूपस् तस्यैव चाग्रे तु पावनः सर्वदेहिनाम् ॥

	तस्मिन् स्थाने स्थिता देवि अघोरेशेति नामतः ।

	मानवानां हितार्थाय स्वयं तत्र व्यवस्थिता ॥

	नव लिङ्गानि गुह्यानि स्थापितानि तु किन्नरैः ।

	पञ्चकेश्वरपूर्वेण दिवाकरनिशाकरौ ॥

	लिङ्गानि तानि पुण्यानि सर्वपापहराणि च ।

	दक्षिणेन तु तस्यैव अन्धकेशेति नामतः ॥

	तत्र लिङ्गं महत् पुण्यम् अन्धकेन प्रतिष्ठितम् ।

	मम चैव प्रसादेन गतो ऽसौ परमां गतिम् ॥

	पश्चिमे तु दिशाभागे तस्य देवस्य सुन्दरि ।

	नाम्ना देवेश्वरं लिङ्गं कामकुण्डस्य दक्षिणे ॥

**[६६]** अहम् एव सदा भद्रे तस्मिन् स्थाने व्यवस्थितः ।

	भीष्मेश्वरं तु तत्रैव सिद्धेश्वरम् अतः परम् ॥

	गङ्गेश्वरं तु तत्रैव यमुनेश्वरम् एव च ।

	मन्डलेश्वरं तु तत्रैव ऊर्वशीलिङ्गम् उत्तरम् ॥

	अन्यानि तत्र लिङ्गानि स्थापितानि महात्मभिः ।

	तानि द्र्ष्ट्वा तु मनुजः सर्वयज्ञफलं लभेत् ॥

	मण्डलेश्वरसामीप्ये मुखलिङ्गं च तिष्ठति ।

	शान्तेन स्थापितं लिङ्गं सर्वपापहरं शुभम् ॥

	वायव्ये तु दिशाभागे द्रोणेश्वर्समीपतः ।

	वालखिल्येश्वरं नाम सुखदं सर्वदेहिनाम् ॥

	तच् च पश्चान्मुखं लिङ्गं कामकुण्डस्य पश्चिमे ।

	वालखिल्येश्वरं दृष्ट्वा सर्वयज्ञफलं लभेत् ॥

	तस्यैव चाग्रतो भद्रे मुखलिङ्गं च तिष्ठति ।

	वाल्मीकेश्वरनामानं तं च दृष्ट्वा न शोचति ॥

	तस्यैव कामकुण्डस्य पुरा संस्थापितं तटे ।

	लिङ्गं तत्र महापुण्यं च्यवनेन प्रतिष्ठितम् ॥

	तस्य दर्शनमात्रेण ज्ञानवान् जायते नरः ।

	वालखिल्येश्वरस्यैव दक्षिणे वरवर्णिनि ॥

	नाम्ना वातेश्वरं देवं सर्वपातकनाशनम् ।

	तं दृष्ट्वा मानवो देवि वायुलोकं च गच्छति ॥

	अग्नीश्वरं तु तत्रैव भरतेशं तथैव च ।

	वरुणेशं तथा चैव सर्वसिद्धिप्रदायकम् ॥

	एतान् दृष्ट्वा महादेवि यथेष्टां गतिम् आप्नुयात् ।

	अन्यद् आयतनं पुण्यं सनकेन प्रतिष्ठितम् ॥

**[६७]** सनकेश्वरनामानं सर्वसिद्धामरार्चितम् ।

	तेन दृष्टेन देवेशि रजसूयफलं लभेत् ॥

	धर्मेश्वरं तु तत्रैव दक्षिणे वरवर्णिनि ।

	नाम्ना धर्मेश्वरं देवं सर्वकामफलप्रदम् ॥

	अन्यत् तत्रैव लिङ्गं तु ऋषिभिः स्थापितं पुरा ।

	सनकेश्वरस्योत्तरतो नाम्ना गुरुडकेश्वरम् ॥

	सिद्धिकामेन सुश्रोणि स्थापितं गरुडेन तु ।

	गरुदेश्वरस्य पुरतः स्थापितं ब्रह्मसूनुना ॥

	भक्त्या सनत्कुमारेण स्थापितो ऽहं वरानने ।

	तेन दृष्टेन देवेशि ज्ञानवान् जायते नरः ॥

	तस्यैव चोत्तरे पार्श्वे सनन्देन प्रतिष्ठितम् ।

	तस्य दर्शनमात्रेण प्राप्यते सिद्धिर् उत्तमा ॥

	तस्यैव दक्षिणे पार्श्वे स्थापितं ह्य् आसुरीश्वरम् ।

	तथैव पञ्चशिखिना स्थापितं च माहात्मना ॥

	तस्य दक्षिणापार्श्वे तु नातिदूरे व्यवस्थितम् ।

	शनैश्चरेण तत्रैव मुखलिङ्गं प्रतिष्ठितम् ॥

	शनैश्वरेश्वरं नाम सर्वलोकनमस्कृतम् ।

	तं दृष्ट्वा मानवो देवि रोगैर् नैवाभिभूयते ॥

	अन्यच् चैव महापुण्यं काशीपुर्यां महाशये ।

	मार्कण्डेयस् तु विख्यातो मम चैव सदा प्रियः ॥

	तस्य लिङ्गस्य चाग्रे तु पश्चिमेन यशस्विनि ।

	मार्कण्देयह्रदो नाम त्रिषु लोकेषु विश्रुतः ॥

**[६८]** मार्कण्डेयह्रदे स्नात्वा किं भूयः परिशोचति ।

	स्नानं दानं जपो होमः श्राद्धं च पितृतर्पणम् ॥

	तत् सर्वम् अक्षयं तत्र भवतीति न संशयः ।

	तस्मिन् कुण्डे नरः स्नात्वा दृष्ट्वा चैव चतुर्मुखम् ॥

	रुद्रलोकः सदा तस्य पुनरावृत्तिदुर्लभः ।

	मार्कण्डेश्वरसामीप्ये उत्तरेण यशस्विनि ॥

	कूपो वाइ तिष्ठते तत्र सर्वतीर्थवरो ऽनघे ।

	कूपस्य चोत्तरेणैव कुण्डमध्ये यशस्विनि ॥

	कुण्डेश्वरम् इति ख्यातं सर्वसिद्धैस् तु वन्दितम् ।

	दीक्षां पाशुपतीं तीर्त्वा द्वादशाक्षरेण यत् फलम् ॥

	तत् फलं लभते देवि ब्रह्मणस् तु न संशयः ।

	कुण्डस्य पश्चिमे तीरे लिङ्गं पश्चान्मुखं स्थितम् ॥

	स्कन्देन स्थापितं देवि ब्रह्मलोकगतिप्रदम् ।

	मार्कण्डेयस्य पूर्वेण नातिदूरे व्यवस्थितम् ॥

	शाण्डिल्येश्वरनामानं स्थितं तत्रैव सुन्दरि ।

	मुखलिङ्गं तु तं भद्रे पश्चिमाभिमुखं स्थितम् ॥

	तं दृष्ट्वा मानवो देवि पशुपाशैः प्रमुच्यते ।

	अस्यैव दक्षिणे पार्श्वे नाम्ना भद्रेश्वरं स्मृतम् ॥

	तत्र पश्चान् मुखं लिङ्गं स्थापितं च ब्रह्मर्षिभिः ।

	तेन दृष्टेन सुश्रोणि ब्राह्मण्यं लभते नरः ॥

	अन्यच् चैव महादेवि प्रवक्ष्य्म्य् अनुपूर्वशः ।

	यो वै पूर्वं मया तुभ्यं कपालीशः प्रवर्तितः ॥

**[६९]** तस्य दक्षिणदिग्भागे लिङ्गानि कथयाम्य् अहम् ।

	तत्र देवी स्वयं देवी श्रीर् वै तिष्ठति सर्वदा ॥

	श्रीकुण्डम् इति विख्यातं तत्र कुण्डे वरानने ।

	तस्मिन् कुण्डेश्वरी देवी वरदा सर्वदेहिनाम् ॥

	तत्र कुण्डे नरः स्नात्वा दृष्ट्वा देवीं महाश्रियम् ।

	श्रिया न रहितः सो वै यत्र तत्राभिजायते ॥

	श्रियश् चोत्तरपार्श्वे तु कपालीशस्य दक्षिणे ।

	तत्र लिङ्गं महाभागे महालक्ष्म्या प्रतिष्ठितम् ॥

	पूर्वाभिमुखो ऽहं तस्मिन् कुण्डस्यैव तु दक्षिणे ।

	स्नात्वा कुण्डे तु वै देवि तल् लिङ्गं ह्य् अर्चयिष्यति ॥

	नरो वा यदि वा नारी तस्य पुण्यफलं शृणु ।

	चामरासक्तहस्ताभिः स्त्रीभिः परिवृतः सदा ॥

	तिष्ठते सुविमानस्थो यावद् आभूतसम्प्लवम् ।

	इह लोके यदा याति लक्ष्मीवान् रूपसंयुतः ॥

	धनदान्यसमायुक्तः कुले महति जायते ।

	स्वर्गलोकस्य तद् द्वारं रहस्यं देवनिर्मितम् ॥

	यदा मत्स्योदरीं यान्ति देवलोकाद् दिवौकसः ।

	तदा तेनैव मार्गेण स्त्रीभिः परिवृतः सुखम् ॥

	तेन सा प्रोच्यते देवि महाश्रीर् वरवर्णिनि ।

	एतत् तुभ्यं मया देवि रहस्यं परिकीर्तितम् ॥

	तस्य विष्णुध्रुवस्यैव पश्चिमाया दिशः स्थितम् ।

	स्थापितं मम लिङ्गं तु दधीचेन महर्षिणा ॥

**[७०]** दधीचेश्वरनामानं ख्यातं सर्वसुरासुरैः ।

	तं दृष्ट्वा मनुजो देवि ऐश्वरं लोकम् आप्नुयात् ॥

	दक्षिणे तु तदा तत्र गायत्र्या स्थापितं पुरा ।

	गायत्र्या दक्षिणे चैव सावित्र्या स्थापितं पुनः ॥

	एतौ पश्चान्मुखौ लिङ्गौ मम देवि प्रियौ सदा ।

	अस्य चैव तु पूर्वेण लिङ्गं पूर्वामुखं स्थितम् ॥

	मत्स्योदरीतटे रम्ये स्थितं सत्पतयेश्वरम् ।

	तेन दृष्टेन सुश्रोणि उत्तमां सिद्धिं आप्नुयात् ॥

	लक्ष्मीलिङ्गस्य देवेन लिङ्गं पश्चान्मुखं स्थितम् ।

	उग्रेश्वरे महत् पुण्यं सर्वपापप्रणाशनम् ॥

	तेन दृष्टेन सुश्रोणि भवेज् जातिस्मरो नरः ।

	तस्यैव दक्षिणे देवि महत् कुण्डं व्यवस्थितम् ॥

	स्नात्वा कनखले यद्वत् पुण्यम् उक्तं यशस्विनि ।

	तस्मिन् कुण्डे नरः स्नात्वा फलम् आप्नोति तत्समम् ॥

	दधीचेशात् पश्चिमतो नाम्ना तु धनदेश्वरम् ।

	यत्र देवि तपस् तप्तं धनदेन महात्मना ॥

	तत्र कुण्डं महादेवि धनदेशस्य धीमतः ।

	तत्र स्नात्वा नरो देवि धनदेशं च पश्यति ॥

	तस्य तुष्टः कुबेरस् तु देवत्वं सम्प्रयच्छति ।

	अन्यानि तत्र लिङ्गानि स्थापितानि सुरासुरैः ॥

	तानि दृष्ट्वातिपुण्यानि स्वर्गलोकं व्रजेन् नरः ।

	धनदेशात् पश्चिमतो नाम्ना तु करवीरकम् ॥

**[७१]** तेन दृष्टेन देवेशि सिद्धिं प्राप्नोति मानवः ।

	पुण्यानि तत्र लिङ्गानि स्थितानि परमेश्वरि ॥

	तस्य वायव्यकोणे तु लिङ्गं पश्चान्मुखं स्थितम् ।

	मारीचेश्वरनामानं सर्वपातकनाशनम् ॥

	तस्य चैवाग्रतो देवि स्थापितं कुण्डम् उत्तमम् ।

	तत्र स्नात्वा नरो भक्त्या भ्राजते भास्करो यथा ॥

	मारीचेशात् पश्चिमतो लिङ्गम् इन्द्रेश्वरं महत् ।

	पश्चिमाभिमुखं देवि कुण्डस्य तटसंस्थितम् ॥

	इन्द्रेश्वराद् दक्षिणतो वापी कर्कोटकस्य च ।

	तत्र वीरजले स्नात्वा दृष्ट्वा कर्कोटकेश्वरम् ॥

	नागानां चाधिपत्यं तु जायते नात्र संशयः ।

	कर्कोटकाद् दक्षिणतो नातिदूरे व्यवस्थितम् ॥

	दृमिचण्डेश्वरं नाम् ब्रह्महतापहारकम् ।

	तत्र पाशुपतः सिद्धः कौथुमिर् नाम नामतः ॥

	ज्ञानं पाशुपतं प्राप्य रुद्रलोकम् इतो गतः ।

	पश्चिमाभिमुखं लिङ्गं कुण्डस्योत्तरतः स्थितम् ॥

	तत्र कुण्डे नरः स्थित्वा दृमिचण्डेश्वरस्य तु ।

	रुद्रलोकम् अवाप्नोति त्यक्त्वा संसारसागरम् ॥

	तस्य पूर्वेण देवेशि दीर्घिकायास् तटे शुभे ।

	अग्नीश्वरं तु नामानं सर्वपापक्षयङ्करम् ॥

	तं दृष्ट्वा मानवो देवि अग्निलोकं तु गच्छति ।

	तस्यैव पूर्वदिग्भागे नाम्ना ह्य् आम्नातकेश्वरम् ॥

**[७२]** तं दृष्ट्वा मनुजो भद्रे रुद्रस्यानुचरो भवेत् ।

	एकलिङ्गं तु तद् विद्यात् सूक्ष्मं च वरवर्णिनि ॥

	तस्यैवाम्नातकेशस्य दक्षिणे नातिदूरतः ।

	कुण्डं तदुद्भवं दिव्यं सुरलोकप्रदायकम् ॥

	उर्वशीश्वरनामानं स्थितं पश्चान्मुखं भुवि ।

	तं दृष्ट्वा मनुजो देवि गणत्वं लभते ध्रुवम् ॥

	कुण्डस्य नैरृते भागे नातिदूरे कथञ्चन ।

	उर्वशीशममीपे तु तालकर्णेश्वरं स्मृतम् ॥

	तं दृष्ट्वा मानवो देवि चण्डस्यैति सलोकताम् ।

	तस्यैव तु समीपे तु लिङ्गानि स्थापितानि च ॥

	गणैस् तु मम धर्मज्ञैः श्रेष्ठानि सुमहान्ति च ।

	तस्य पूर्वेण कूपस् तु तिष्ठते सुमहान् प्रिये ॥

	तस्मिन् कूपे जलं स्पृश्य पूतो भवति मानवः ।

	चण्डेश्वरस्य पूर्वं तु स्थितं चित्रेश्वरं शुभम् ॥

	तेन दृष्टेन देवेशि चित्रस्य समतां व्रजेत् ।

	चित्रेश्वरसमीपे तु स्थितं कालेश्वरं महत् ॥

	तेन दृष्टेन देवेशि चित्रस्य समतां व्रजेत् ।

	चित्रेश्वरसमीपे तु स्थितं कालेश्वरं महत् ॥

	तेन दृष्टेन देवेशि कालं वञ्चति मानवः ।

		देव्य् उवाच ।

	कथं कालेश्वरो देवः केन वा वञ्चितः प्रभुः ।

	कस्मिन् स्थाने तु कः सिद्धस् तन् मे ब्रूहि सुरेश्वर ॥

**[७३]** ईश्वर उवाच ।

	तस्मिन् स्थाने पुरा भद्रे पिङ्गाक्षो नाम वै मुनिः ।

	ज्ञानस्य वक्ता पञ्चार्थे लोके पाशुपतः स्थितः ॥

	तेन चैव पुरा भद्रे लिङ्गे ऽस्मिन् स प्रसादितः ।

	ततो लिङ्गप्रभावेण कालं वञ्चितवान् मुनिः ॥

	नान्ततो दृश्यते काल ईश्वरासक्तचेतसः ।

	तत्र स्थित्वा तु सुमहत्कालं यः कालयेत् प्रजाः ॥

	न तस्य क्रमितुं शक्तः कालो वै घोररूपिणः ।

	ततः प्रभृति ये ऽन्ये ऽपि तस्मिन्न् आयतने स्थिता ॥

	तेषां नाक्रमते कालः वर्षलक्षायुतैर् अपि ।

	अन्यच् च ते प्रवक्ष्यामि रहस्यं वरवर्णिनि ॥

	तस्य देवस्य चाग्रे तु कूपस् तिष्ठति वै श्रुतः ।

	तत्र कालोदकं नाम उदकं देवि तिष्ठति ॥

	तस्यैव प्राशनाद् देवि पूतो भवति मानवः ।

	यैस् तु तत्रोदकं पीतं नरैः स्त्रीभिश् च कर्मभिः ॥

	स्वयं देवेन शर्वेण त्रिशूलाङ्केन चाङ्कितः ।

	न तेषां परिवर्तो वै कल्पकोटिशतैर् अपि ॥

	यत् पीत्वा भवबन्धोत्थभयं मुञ्चन्ति मानवाः ।

	एतद् देवि रहस्यं तु कालोदकम् उदाहृतम् ॥

**[७४]** दर्शनात् तस्य देवस्य महापातकिनो ऽपि ये ।

	ते ऽपि भोगान् समश्नन्ति न तेषां क्रमते भवः ॥

	तल् लिङ्गं सर्वलिङ्गानाम् उत्तमं परिकीर्तितम् ।

	दर्शनात् तस्य लिङ्गस्य रुद्रत्वं याति मानवः ॥

	तत्र वापि हि यद् दत्तं दानं रुद्ररतात्मनाम् ।

	तद् वै महाफलं तेषां यच्छते भावितात्मनाम् ॥

	खण्डस्फुटितसंस्कारं तत्र कुर्वन्ति ये नराः ।

	रुद्रलोकं समासाद्य मोदन्ते सुखिनः सदा ॥

	सिद्धिलिङ्गाश्रमं भग्नं दृष्ट्वा राज्ञे निवेदयेत् ।

	स्वतो वा परतो वापि ये कुर्वन्ति यथा तथा ॥

	ते भोगानां नराः पात्रम् अन्ते मोक्षस्य भाजनाः ।

	मोक्षप्रदायिनः लिङ्गं यत्कार्यार्थस्य लिप्सया ॥

	राजप्रतिग्रहासक्ताः कृतकान् पूजयन्ति ये ।

	ते रुद्रशापनिर्दग्धाः पतन्ति नरके ध्रुवम् ॥

	ये पुनः सिद्धिलिङ्गानां प्रासादानां स्वशक्तितः ।

	कुर्वन्ति पूजां सत्कारं ते मुक्ता नात्र संशयः ॥

	कालेश्वरे तु यो देवि नरः कारयते पुरम् ।

	एकविंशकुलोपेतो रुद्रलोके वसेच् चिरम् ॥

	तत्र पूजा जपो होमः कालेशे क्रियते हि यत् ।

	तत्र दीपप्रदानेन ज्ञानचक्षुर् भवेन् नरः ॥

	प्राप्नोति धूपदानेन तत् स्थानं रुद्रसेवितम् ।

**[७५]** जागरं ये प्रकुर्वन्ति कालेशस्यैव चाग्रतः ॥

	ते मृता वृषभारूढाः शूलहस्तास् त्रिलोचनाः ।

	भूत्वा रुद्रसमा भद्रे रुद्रलोकं तु ते गताः ॥

	बहुनात्र किम् उक्तेन कालेशे देवि यत् कृतम् ।

	तत् सर्वम् अक्षयं देवि पुनर् जन्मनि जन्मनि ॥

	एतत् ते सर्वम् आख्यातं भूयो विस्तरतो मया ।

	न कस्यचिद् इहाख्यातं गोपनीयं प्रयत्नतः ॥

	कालेश्वरस्य देवस्य शिवस्यायतनं शुभम् ।

	कालेश्वरसमीपे तु दक्षिणे वरवर्णिनि ॥

	मृत्युना स्थापितं लिङ्गं सर्वरोगविनाशनम् ।

	कूपस्य चोत्तरे भागे महालिङ्गानि सुव्रते ॥

	एकं दक्षेश्वरं नाम द्वितीयं कश्यपेश्वरम् ।

	पश्चान्मुखं तु यल् लिङ्गं तद् दक्षेश्वरसञ्ज्ञकम् ॥

	दक्षेश्वरस्य पूर्वेण महाकालस् तु तिष्ठति ।

	कुण्डे स्नानं नरः कृत्वा महाकालं तु यो ऽर्चयेत् ॥

	अर्चितं तेन सुश्रोणि जगद् एतच् चराचरम् ।

	दक्षिणस्यां दिशि तथा तस्य कुण्डस्य वै तटे ॥

	स्थापितं देवलिङ्गं तु अन्तकेन महात्मना ।

	महत्फलम् अवाप्नोति तस्य लिङ्गस्य दर्शनात् ॥

	अन्तकेश्वरसामीप्ये लिङ्गं वै दक्षिणे स्थितम् ।

	शक्रेश्वरेति नामानं स्थापितं शक्रहस्तिना ॥

**[७६]** तस्यैव दक्षिणे भागे मातलीश्वरम् उत्तमम् ।

	संस्थापितं मातलिना सर्वसौख्यप्रदायकम् ॥

	देवस्य चाग्रतः कुण्डे तत्र तीर्थं वरानने ।

	हस्तिपालेश्वरस्याग्रे कुण्डे तिष्ठति भामिनि ॥

	तप्तं यत्र पुरा भद्रे अन्तकेनान्तकारिणा ।

	हस्तीश्वरस्य पूर्वेण लिङ्गं पूर्वामुखं स्थितम् ॥

	विजयेश्वरनामानं सुरसिद्धैस् तु पूजितम् ।

	महाकालस्य कुण्डं तु उत्तरे वरवर्णिनि ॥

	वालिनाराधितश् चाहं तस्मिन् स्थाने तु पार्वति ।

	बलिकुण्डं तु विख्यातं वाराणस्यां मम प्रियम् ॥

	तस्य कुण्डस्य पूर्वेण लिङ्गं स्थापितवान् बलिः ॥

**इति श्रीलिङ्गपुराणे गुह्यायतनवर्णनं नाम नवमो ऽध्यायः ।**

**तथा ।**

	विद्याविघ्नेश्वरा रुद्राः शिवा ये च प्रकीर्तिताः ।

	कृत्तिवासेश्वरो यत्र तत्र सर्वे व्यवस्थिताः ॥

	तस्मिन् स्थाने महादैत्यो हस्ती भूत्वा ममान्तिकम् ।

	तस्य कृत्तिं विदार्याशु करिणं स्वं जनप्रभम् ॥

	वासं तु कृतवान् पूर्वं कृत्तिवासस् ततो ह्य् अहम् ।

	अविमुक्ते स्थितश् चाहं तस्मिन् स्थाने महामुने ॥

**[७७]** लिङ्गं दारुवणे गुह्यम् ऋषिसङ्घैस् तु पूजितम् ।

	पश्चिमाभिमुकश् चाहं तस्मिन्न् आयतने स्थितः ॥

	अन्तकेश्वरलिङ्गं तु मम चाग्रे स्थितं शुभम् ।

	उत्तरे मम लिङ्गं तु स्थापितं शक्रहस्तिना ॥

	मातलीश्वरलिङ्गं तु दक्षिणेन स्थितं मम ।

	मम पूर्वेण कूपस् तु नानासिद्धिसमन्वितः ॥

	अणिमाद्यास् तथाष्टौ च सिद्धयस् तत्र संस्थिताः ।

**तथा** ।

	ये ते पाशुपतास् तत्र मध्यमेश्वरसंस्थिताः ।

	तेषाम् अनुग्रहार्थं च कृत्तिवासाः स्थितः पुरा ॥

	रुद्राणां तु शरीरं तु मध्यमेश्वरम् ईश्वरम् ।

	कृत्तिवासाः शिवः प्राहुर् एतद् गुह्यतरं मम ॥

	अन्ये च बहवः सिद्धा ऋषयस् तत्र संस्थिताः ।

	उपासन्ति च मां नित्यं मद्भावगतमानसाः ॥

	वाराणस्यां प्रमुच्यन्ते ये जनास् तत्र संस्थिताः ।

	कृमिकीटाः प्रमुच्यन्ते महापातकिनश् च ये ॥

	स्मरणाद् विप्र लिङ्गस्य पापं वै भस्मसाद् भवेत् ।

**तथा** ।

	कृत्तिवासेश्वरं लिङ्गं ये यजन्ति शुभान्विताः ।

	ते रुद्रस्य शरीरे तु प्रविष्टा अपुनर्भवाः ॥

**[७८]** अनेनैव शरीरेण प्राप्ता निर्वाणम् उत्तमम् ।

	बहूनि तत्र तीर्थानि सङ्ख्या कर्तुं न शक्यते ॥

	दशकोटिसहस्राणि तीर्थान्य् अत्रैव वै मुने ।

	कृत्तिवासेश्वरो यत्र तत्र सर्वे व्यवस्थिताः ॥

	तस्मिंल् लिङ्गे तु सान्निध्यं त्रिकालं नात्र संशयः ।

	ब्रह्मविष्णुसुरेन्द्राणाम् अप्रकाश्यं कृतं मया ॥

	यत्र तीर्थान्य् अनेकानि कृतानि बहुभिर् द्विजैः ।

	पुलस्त्याद्यैर् महाभागैर् लोमशाद्यैर् महात्मभिः ॥

	कृत्तिवासेश्वरं लिङ्गं न जानन्ति सुरासुराः ।

		भृगुर् उवाच ।

	कृते त्रेताद्वापरे च कलौ च परमेश्वरम् ।

	महागुह्यातिगुह्यं च संसारार्णवतारकम् ॥

	केन कार्येण देवेश त्वयेदं न प्रकाशितम् ।

	कृत्तिवासेश्वरं लिङ्गम् अविमुक्ते तु संस्थितम् ॥

		ईश्वर उवाच ।

	दशकोटिसहस्राणि आगच्छन्ति दिने दिने ।

	धर्मक्रियाविनिर्मुक्ताः सत्यशौचविवर्जिताः ॥

	देवद्विजगुरून् नित्यं निन्दन्तो भक्तिवर्जिताः ।

	मायामोहसमायुक्ता दम्भमोहसमन्विताः ॥

**[७९]** शूद्रान्ननिरता विप्रा विह्वला रतिलालसाः ।

	कृत्तिवासेश्वरं प्राप्य ते सर्वे विगतज्वराः ॥

	संसारभयनिर्मुक्ताः सर्वपापविवर्जिताः ।

	सुखेन मोक्षम् आयान्ति यथा सुकृतिनस् तथा ॥

	दिव्यैर् विमानैर् आरूधाः किङ्किणीरवकान्वितैः ।

	देवानां भुवनं लभ्यं ते यान्ति परमं पदम् ॥

	जन्मान्तरसहस्रेण मोक्षो लभ्येत वा न वा ।

	एकेन जन्मना तत्र कृत्तिवासे तु लभ्यते ॥

	पूर्वजन्मकृतं पापं तस्य लिङ्गस्य दर्शनात् ।

	तत्र सिद्धेश्वरं नाम मुखलिङ्गं तु संस्थितम् ॥

	अन्तकेश्वरदेवस्य स्थितं चैवोत्तरेण तु ।

	आलयं सर्वसिद्धानां तत् स्थानं परमं महत् ॥

	अव्ययं शाश्वतं दिव्यं विरजं ब्रह्मणालयम् ।

	शक्तिमूर्तिस्थितं शान्तं शिवं परमकारणम् ॥

	अव्यक्तं शाश्वतं सूक्ष्मं सूक्ष्मात् सूक्ष्मतरं महत् ।

**तथा **।

		ईश्वर उवाच ।

	एतद् दारुवनस्थानं कलौ देवस्य गीयते ।

	परस्परं तु यज् ज्ञानं मोक्षमार्गप्रदायकम् ॥

	प्राप्यते द्विजशार्दूल कृत्तिवासे न संशयः ।

	कृते तु त्र्यम्बकं प्रोक्तं त्रेतायां कृत्तिवाससम् ॥

**[८०]** माहेश्वरं तु देवस्य द्वापरे नाम गीयते ।

	हस्तिपालेश्वरं नाम कलौ सिद्धैस् तु गीयते ॥

	दण्डिरूपधरेणैव देवदेवेन शम्भुना ।

	द्विजेष्व् अनुग्रहश् चात्र तत्र स्थाने कृतः पुरा ॥

	युगे युगे तु तत्त्वज्ञा ब्राह्मणाः शान्तचेतसः ।

	उपासते च मां नित्यं जपन्ति शतरुद्रियम् ॥

	आ देहपतनाद् विप्रास् तस्मिन् क्षेत्र उपासकाः ।

	जपन्ति रुद्राध्यायं ते स शिवः कृत्तिवाससम् ॥

	तेषां देवः सदा तुष्टो दिव्यान् लोकान् प्रयच्छति ।

	ये ते जप्ता मया रुद्राः शङ्कुकर्णालये पुरा ॥

	ते ऽविमुक्ते तु तिष्ठन्ति कृत्तिवासे न संशयः ।

	द्वारं यत् साङ्ख्ययोगानां सा तेषां वसतिः स्मृता ॥

**तथा** ।

	श्यामास् तु पुरुषा रौद्रा वैद्युता हरिपिङ्गलाः ।

	अशरीराः शरीरा ये ते च सृष्टा मया पुरा ॥

	नीलकण्ठाः श्वेतमुखा बिम्बोष्ठाश् च कपर्दिनः ।

	हरित्केशाः शृङ्गिणश् च लम्बोष्ठास् तिग्महेतयः ॥

	असङ्ख्याः परिसङ्ख्यातास् तथान्ये च सहस्रशः ।

	ते ऽविमुक्ते तु तिष्ठन्ति कृत्तिवाससमीपतः ॥

	रुद्राणां तु शिवो ज्ञेयं कृत्तिवासेश्वरं परम् ।

	तेन तैः प्रेरिता यान्ति दुष्प्रापम् अकृतात्मभिः ॥

**[८१]** अशाश्वतम् इदं ज्ञात्वा मानुष्यं बहुकिल्बिषम् ।

	अविमुक्ते तु वस्तव्यं जप्तव्यं शतरुद्रियम् ॥

	कृत्तिवासेश्वरो देवो द्रष्टव्यश् च पुनः पुनः ।

	यदीच्छेत् तारकं ज्ञानं शाश्वतं चामृतप्रदम् ॥

	एतत् सर्वं प्रकर्तव्यं यदीच्छेन् मामकं पदम् ।

**तथा** ।

	गजवक्त्रः स्वयम्भूतस् तिष्ठत्य् अत्र विनायकः ।

	कूष्माण्डराजशम्भुश् च जयन्तश् च मदोत्कटः ॥

	सिंहव्याघ्रमुखाः केचिद् विकटाः कुब्जवामनाः ।

	यत्र नन्दी महाकालः चित्रघण्टो महेश्वरः ॥

	दृमिचण्डेश्वरश् चैव घण्टाकर्णो महाबलः ।

	एते चान्ये च बहवो गणा रुद्रेश्वराय वै ॥	

	रक्षन्ति सततं सर्वे अविमुक्तं हि मे गृहम् ।

	अयनं तूत्तरं ज्ञेयं दृमिचण्डेश्वरं मम ॥

	दक्षिणं शङ्कुकर्णं तु ओङ्कारं विषुवं मम ।

	दशकोट्यस् तु तीर्थानां संविशन्त्य् अथ पर्वणि ॥

	रहस्यं विप्रमन्त्राणां गोपनीयं प्रयत्नतः ।

	यच् च पाशुपतं प्रोक्तं पदं सम्यङ् निषेवितम् ॥

	पूजनात् तद् अवाप्नोति षण्मासाभ्यन्तरेण तु ।

**[८२]** ममैव प्रीतिर् अतुला तस्मिन्न् आयतने सदा ॥

	अन्ये च बहवस् तत्र सिद्धलिङ्गाश् च सुव्रते ।

	सर्वेषाम् एव स्थानानां तत् स्थानं तु ममाधिकम् ॥

	ज्ञात्वा कलियुगं घोरम् अप्रकाश्यं कृतं मया ।

	न सा गतिः प्राप्यते यज्ञदानैस्

		तीर्थाभिषेकैर् न तपोबिर् उग्रैः ।

	अन्यैश् च धर्मैर् विविधैः शुभैर् वा

		या कृत्तिवासे तु जितेन्द्रियैश् च ॥

**तथा** ।

	दर्शनाद् देवदेवस्य ब्रह्महापि प्रमुच्यते ।

	स्पर्शने पूजने चैव सर्वयज्ञफलं लभेत् ॥

	श्रद्धया परया देवं ये ऽर्चयन्ति सनातनम् ।

	फाल्गुनस्य चतुर्दश्यां कृष्णपक्षे समाहिताः ॥

	पुष्पैः फलैस् तथान्यैश् च भक्ष्यैर् उच्चावचैस् तथा ।

	क्षीरेण मधुना चैव तोयेन सह सर्पिषा ॥

	तर्पयन्ति परं लिङ्गम् अर्चयन्ति देवं शुभम् ।

	हुडुङ्कारनमस्कारैः नृत्यगीतैस् तथैव च ॥

	मुखवाद्यैर् अनेकैश् च स्तोत्रमन्त्रैस् तथैव च ।

	उपोष्य रजनीम् एकां भक्त्या परमया हरम् ॥

	ये यान्ति परमं स्थानं सदाशिवम् अनामयम् ।

	भूता हि चैत्रमासस्य अर्चयेत् परमेश्वरम् ॥

**[८३]** स वित्तेशपुरं प्राप्य क्रीडयेद् यक्षराड् इव ।

	वैशाखस्य चतुर्दश्यां यो ऽर्चयेत् प्रयतः शिवम् ॥

	वैशाखं लोकम् आसाद्य तस्यैवानुचरो भवेत् ।

	ज्येष्ठे मासि चतुर्दश्यां यो ऽर्चयेच् छ्रद्धया हरम् ॥

	सो ऽग्निलोकम् अवाप्नोति यावद् आचन्द्रतारकम् ।

	चतुर्दश्यां शुचौ मासि यो ऽर्चयेत् तु सुरेश्वरम् ॥

	सूर्यस्य लोके सुसुखी क्रीदते यावद् ईप्सितम् ।

	श्रावणस्य चतुर्दश्यां कामलिङ्गं समर्चितम् ॥

	स याति वारुणं लोकं क्रीडते चाप्सरैः सह ।

	मासि भाद्रपदे युक्तम् अर्चयित्वा तु शङ्करम् ॥

	पुष्पैः फलैश् च विविधै रुद्रस्यैति सलोकताम् ।

	पितृपक्षे चतुर्दश्यां पूजयित्वा महेश्वरम् ॥

	प्राप्यते पितृलोकं तु क्रीदते पूजितस् तु तैः ।

	प्रबोधमासे देवेशम् अर्चयित्वा महेश्वरम् ॥

	स चन्द्रलोकम् आप्नोति क्रीडते यावद् ईप्सितम् ।

	बहुले मार्गशीर्षस्य अर्चयित्वा पिनाकिनम् ॥

	विष्णुलोकम् अवाप्नोति [क्रीडते] कालम् अक्षयम् ।

	अर्चयित्वा तथा पुष्ये स्थाणुं तुष्टेन चेतसा ॥

	प्राप्नोति नैरृतं स्थानं तेन वै सह मोदते ।

	माधे समर्चयित्वा वै पुष्पमूलफलैः शुभैः ॥

**[८४]** प्राप्नोति शिवलोकं तु त्यक्त्वा संसारसागरम् ।

	कृत्तिवासेश्वरं देवम् अर्चयेत् तु प्रयत्नतः ॥

	अविमुक्ते च वस्तव्यं यदीच्छेन् मामकं पदम् ।

	गायन्ति सिद्धाः किल गीतकानि

		धन्याविमुक्ते तु नरा वसन्ति ।

	स्वर्गापवर्गस्य पदस्य लिङ्गं

		ये कृत्तिवासं शरणं प्रपन्नाः ॥

**तथा** ।

		ईश्वर उवाच ।

	अन्यद् आयतनं पुण्यं काशिपुर्यां वरानने ।

	धवन्तरिः पुरा जातः काशिराजगृहे शुभे ॥

	तेन भद्रे तथा काले अहम् आराधितः शुभे ।

	भृङ्गीशेश्वरनामानं लिङ्गं तत्र स्थितं मम ॥

	पश्चान्मुखः स्थितश् चाहं कूपस् तु मम चाग्रतः ।

	तिष्ठन्त्य् ओषधयस् तत्र सर्वा ह्य् अमृतसम्भवः ॥

	क्षिप्तास् तस्मिन् पुरा काले वैद्यराजेन सुन्दरि ।

	तेन तत् प्रोच्यते स्थानं वैद्यनाथं महेश्वरि ॥

	तस्मिन् कूपे तु ये देवि पानीयं पिबते नरः ।

	व्याधिभिः सम्प्रमुच्यन्ते वैद्यनाथप्रभावतः ॥

	कूपस्य चोत्तरे भागे हरिकेश्वरसञ्ज्ञकम् ।

	रोगैश् चापि प्रमुच्यन्ते हरिकेश्वरदर्शनात् ॥

**[८५]** तुङ्गेशस्य समीपे तु दक्षिणे वरवर्णिनि ।

	शैवं तडागम् आख्यातं शिवेनाधिष्ठितं शुभम् ॥

	पश्चिमे तु तटे रम्ये स्थितो ऽहं तत्र सुव्रते ।

	पश्चिमाभिमुखो भद्रे तस्मिन् स्थाने व्यवस्थितः ॥

	शिवेश्वर इति ख्यातो भक्तानां वरदायकः ।

	शिवेश्वराद् दक्षिणतो नातिदूरे व्यवस्थितम् ॥

	पश्चिमाभिमुखं लिङ्गं स्थापितं जमदग्निना ।

	जमदग्निलिङ्गात् पश्चिमतो नातिदूरे व्यवस्थितम् ॥

	भैरवेश्वरविख्यातं सुरासुरनमस्कृतम् ।

	तत्र दुर्गा स्थिता भद्रे ममापि हि भयङ्करा ॥

	नृत्यमाना तु सा देवी लिङ्गस्यैव समीपतः ।

	भैरवेशं तु तं दृष्ट्वा संसारे न पतेत् पुनः ॥

	तस्यैव भैरवेशस्य कूपस् तिष्ठति चोत्तरे ।

	तस्योपस्पर्शनं कृत्वा सर्वयज्ञफलं लभेत् ॥

	कूपस्य पश्चिमे भागे लिङ्गं तिष्ठति भामिनि ।

	शुकेश्वरम् इति ख्यातं स्थापितं व्याससूनुना ॥

	तं दृष्ट्वा मानवो देवि वैराग्यम् अपि विन्दति ।

	तस्यैव चोत्तरे पार्श्वे तडागं यत्र तिष्ठति ॥

	तत्र स्नात्वा वरारोहे कृतकृत्यो भवेन् नरः ।

	निरृते तु दिशाभागे शुकेशस्य तु सुन्दरि ॥

	स्थापितं मुखलिङ्गं तु व्यासेनापि महर्षिणा ।

	व्यासेश्वरं तु विख्यातम् ऋषिसङ्घैस् तु वन्दितम् ॥

**[८६]** व्यासकुण्डे नरः स्नात्वा अर्चयित्वा सुरान् पितॄन् ।

	अक्षयांल् लभते लोकान् यत्र तत्राभिकाङ्क्षितान् ॥

	व्यासतीर्थसमीपे तु पश्चिमेन यशस्विनि ।

	घण्टाकर्णह्रदं नाम सर्वसौख्यप्रदायकम् ॥

	स्नानं कृत्वा ह्रदे तस्मिन् व्यासस्यैव तु दर्शनात् ।

	यत्र तत्र मृतो वापि वाराणस्यां मृतो भवेत् ॥

	तत्र देवि तनुं त्यक्त्वा लभेद् गाणेश्वरीं गतिम् ।

	घण्टाकर्णसमीपे तु उत्तरेण यशस्विनि ॥

	पुण्यम् अप्सरसां ख्यातं पञ्चचूडाविनिर्मितम् ।

	पञ्चचूडाह्रदे स्नात्वा दृष्ट्वा चैव तम् ईश्वरम् ॥

	स्वर्गलोकं नरो याति पञ्चचूडाप्रियः सदा ।

	तस्य चोत्तरदेशे तु अशोकवनसंस्थितम् ॥

	अशोकवनमध्यस्थं तत्र कुण्डं शुभोदकम् ।

	तस्मिन् कुण्डे नरः स्नात्वा विलोकश् चैव जायते ॥

	विलोकाच् चोत्तरे भागे नाम्ना मन्दाकिनी शुभा ।

	स्वर्गलोके तु सा पुण्या किं पुनर् मानुषे शुभे ॥

	यत्र वै देवदेवस्य सान्निध्यं देवि सर्वदा ।

	लिङ्गं तत्र स्वयं भूतं क्षेत्रमध्ये तु सुन्दरि ॥

**तथा** ।

		ईश्वर उवाच ।

	मन्दाकिनीजले स्नात्वा दृष्ट्वा वै मध्यमेश्वरम् ।

	एकविंशकुलोपेतो रुद्रलोके वसेच् चिरम् ॥

**[८७]** एतत् किल सदा प्राहुः पितरः सपितामहाः ।

	यो ऽपि चास्मात् कुले जातो मन्दाकिन्या जलोद्गतः ॥

	भोजयेच् च यतो विप्रान् यतीन् पाशुपतान् बुधः ।

	स्नानं दानं तपो होमः स्वाध्यायं पितृतर्पणम् ॥

	पिण्डनिर्वापणं चैव सर्वं भवति चाक्षयम् ।

	क्षेत्रस्य चास्य सङ्क्षेपान् मया ते कथितं स्फुटम् ॥

	दक्षिणं भूमिभागं तु मध्यमेशस्य यद् भवेत् ।

	तत्र पूर्वामुखं लिङ्गं विश्वेदेवैः प्रतिष्ठितम् ॥

	पश्चान्मुखं तु देवेशं वीरभद्रप्रतिष्ठितम् ।

	पश्चान्मुखेन दृष्टेन वीरभद्रसलोकताम् ॥

	तयोस् तु दक्षिणे देवि भद्रकालीह्रदं स्मृतम् ।

	कुण्डस्य पश्चिमे तीरे शौनकेन प्रतिष्ठितम् ॥

	मतङ्गेश्वरनामानं लिङ्गं तत्रैव तिष्ठति ।

	पूर्वामुखं तु तल् लिङ्गं सर्वसिद्धिप्रदायकम् ॥

	मतङ्गेश्वरकोणे तु वायव्ये तु यशस्विनि ।

	प्रतिष्ठितानि लिङ्गानि नरैस् तत्र महात्मभिः ॥

	तस्यैव दक्षिणे भागे जयन्तेन प्रतिष्ठितम् ।

	[देवराजस्य पुत्रेण आत्मनो जयम् इच्छता ॥

**[८८]** ब्रह्मतारेश्वरं चैव तस्मिन् स्थाने सुरेश्वरि ।

	पितृभिः याज्ञवल्क्येन तत्र लिङ्गं प्रतिष्ठितम् ॥ ]

	तस्य दक्षिणदिग्भागे सिद्धिकूटः प्रकीर्तितः ।

	सिद्धाः पाशुपतास् तत्र मम लिङ्गार्चने रताः ॥

	तेषां वै तत्र कूटो ऽयं सिद्धकूटः स सिध्यते ।

	तत्र ध्यानरताः केचिज् जपं कुर्वन्ति चापरे ॥

	स्वाध्यायम् अन्ये कुर्वन्ति तपः कुर्वन्ति चापरे ।

	आकाशशयनं केचित् केचिद् भावं समाश्रिताः ॥

	अधोमुखास् तथैवान्ये धूमपेयास् तथापरे ।

	प्रदक्षिणान्ये कुर्वन्ति काष्ठमौनं तथापरे ॥

	कुर्वन्ति पुष्पाहरणं गडूकानां तथापरे ।

	तैः सर्वैः स्थापितं लिङ्गम् अर्चापूजनतत्परैः ॥

	तेषां तत्र तदा भक्तिं ज्ञात्वा देवे हि सुव्रते ।

	सान्निध्यं क्ङृतवान् अस्मिंस् तदनुग्रहकाम्यया ॥

	सिद्धेश्वरं तु विख्यातं सर्वपापहरं शुभम् ।

	पूर्वामुखं तु तल् लिङ्गं सिद्धकूटे व्यवस्थितम् ॥

	मानवानां हितार्थाय तत्र स्थाने स्थितो ह्य् अहम् ।

	देवस्य पश्चिमे भागे वापी तिष्ठति सुन्दरि ॥

	तत्र वापीजले स्नात्वा दृष्ट्वा सिद्धेश्वरम् नरः ।

	अस्मिन् क्षेत्रे तु निर्माल्यं पापं सङ्क्रमते तु यत् ॥

**[८९]** तत् सर्वं विलयं याति सिद्धेश्वरस्य दर्शनात् ।

**इति श्रीलिङ्गपुराणे वाराणसीमाहात्म्ये गुह्यायतनवर्णनं**

**नाम दशमो ऽध्यायः ।**

		ईश्वर उवाच ।

	सिद्धकूटस्य पूर्वेण देवं पश्चान्मुखं स्थितम् ।

	व्याघ्रेश्वरेति विख्यातं सर्वदेवैः स्तुतं शुभे ॥

	तेन दृष्टेन लभते उत्तमं पदम् अव्ययम् ।

	व्याघ्रेश्वराद् दक्षिणे च स्वयम्भूस् तत्र तिष्ठति ॥

	दिव्यं लिङ्गं तु तत्रस्थं देवानाम् अपि दुर्लभम् ।

	रहस्यं सर्वदेवानां भूमिं भित्त्वा तु चोत्थितम् ॥

	तेन लिङ्गेन दृष्टेन पूजितेन स्तुतेन च ।

	कृतकृत्यो भवेद् देवि संसारे न पुनर् विशेत् ॥

	पूर्वामुखं तु तल् लिङ्गं ज्येष्ठस्थानम् इदं शुभम् ।

	मानवानां हितार्थाय तत्र स्थाने स्थितो ह्य् अहम् ॥

	अस्याग्रे देवेदेवेशि मुखलिङ्गं च तिष्ठति ।

	पश्चान्मुखं तु तं देवि पञ्चचूडा शुभेक्षणा ॥

	तस्य दक्षिणपार्श्वे तु नाम्ना प्रहसितेश्वरम् ।

	तं दृष्ट्वा लभते देवि आनन्दं ब्रह्मणः पदम् ॥

	तस्योत्तरे तु देवेशि पुण्यं लिङ्गं त्वया कृतम् ।

	निवासेति च विख्यातं सर्वेषाम् एव योगिनाम् ॥

	तेन दृष्टेन देवेशि योगं विन्दति शाङ्करम् ।

	चतुःसमुद्रविख्यातः कूपस् तिष्ठति सुन्दरि ॥

**[९०]** चतुःसमुद्रस्नानेन यत् फलं लभते नरः ।

	तत् फलं सकलं तस्य उदकस्पर्शनाच् छुभे ॥

	तत्रैव त्वं महादेवि रममाणा मया सह ।

	ये च त्वां पूजयिष्यन्ति भक्तियुक्ताश् च मानवाः ॥

	न तेषां पुनरावृत्तिः कल्पकोटिशतैर् अपि ।

		ईश्वर उवाच ।

	कूपस्य उत्तरे देवि व्याघ्रेशस्य तु दक्षिणे ।

	तिष्ठते तत्र वै लिङ्गं पूर्वामुखं च सुन्दरि ॥

	दण्डीश्वरम् इति ख्यातं वरदं सर्वदेहिनाम् ।

	तेन दृष्टेन लभ्येत ऐश्वरं पदम् अव्ययम् ॥

	तस्योत्तरे तडागं च देवि सर्वत्र विश्रुतम् ।

	सन्ध्याप्रणामकुपिता यदा तस्मिन् सुरेश्वरि ॥

	बहुरूपं समाख्याय देवदेवः स्वयं हरः ।

	दण्डकश् च तदा क्षिप्तो देवाग्रे स प्रभाकरः ॥

	तेन तत्र कृतं दिव्यं तडागं लोकविश्रुतम् ।

	क्रोधेन प्रस्थिता देवि तुहिनाचलसम्मुखम् ॥

	तावद् अस्य तदग्रे वै तडागं महद् अद्भुतम् ।

	तं दृष्ट्वा तु तदा देवि निवृत्ता पुनर् एव वा ॥

	वेश्म प्रविश्य देवेशि स्थिता तत्रैव भामिनि ।

	दण्डेन देवदेवस्य स्थितेन सुमहत् सरः ॥

	दण्डखातम् इति प्राहुर् ये पुराणविदो जनाः ।

**[९१]** तस्मात् स्नानं तु कर्तव्यं तत्रैव श्रेय इच्छया ॥

	तत्र स्नाने कृते देवि कृतकृत्यो भवेन् नरः ।

	दण्डखाते नरः स्नात्वा तर्पयित्वा स्वकान् पितॄन् ॥

	नरकस्थास् तु ये देवि पितृलोके वसन्ति ते ।

	पिशाचत्वं गता ये च नराः पापेन कर्मणा ॥

	तेषां पिण्डप्रदानेन देहस्योद्धरणं स्मृतम् ।

	दण्डखाते नरः स्नात्वा किं भूयः परिशोचति ॥

	यस्य स्मरणमात्रेण पापसङ्घातपञ्जरम् ।

	नश्यते शतधा देवि दण्डखातस्य दर्शनात् ॥

	तस्य दण्डस्य माहात्म्यं पुण्यं शृणु महायशः ।

	सूर्योपरागे देवेशि नरा आयान्ति सुव्रते ॥

	कुरुक्षेत्रं महत्पुण्यं सर्वदेवनमस्कृतम् ।

	निवृत्ते ग्रहणे देवि कुरुक्षेत्रात् परं पदम् ॥

	दण्डखातं समायान्ति आत्मशुद्ध्यर्थकारणम् ।

	दर्शनात् तस्य खातस्य कृतकृत्यो ऽभिजायते ॥

	अन्यद् आयतनं तत्र मम देवि महेश्वरि ।

	जैगीषव्येश्वरं नाम स्थापितं सुमहात्मना ॥

	जैगीषव्यगुहा तस्मिन् देवदेवस्य सन्निधौ ।

	त्रिकालम् अर्चयंल् लिङ्गं भक्त्या तद् भावितात्मना ॥

	एवम् आराधितो देवि जैगीषव्येण धीमता ।

	तस्य पृष्टश् चाहं देवि सर्वान् कामान् प्रदत्तवान् ॥

**[९२]** तस्मात् तु सुकृतं लिङ्गं पूजयिष्यन्ति ये नराः ।

	ज्ञानं तेषां ध्रुवं देवि अचिराज् जायते भुवि ॥

	त्रिरात्रं तत्र कृत्वा वै यो नरः पूजयिष्यति ।

	गुह्यं प्रविश्यते चैव ज्ञानयुक्तो भवेन् नरः ॥

	तस्य वै पश्चिमे भागे सिद्धकूपस् तु दक्षिणे ।

	पूर्वामुखं तु तल् लिङ्गं देवलेन प्रतिष्ठितम् ॥

	तेन दृष्टेन देवेशि ज्ञानवान् जायते नरः ।

	तस्यैव च समीपस्थं शतकालप्रतिष्ठितम् ॥

	तस्य दक्षिणदिग्भागे नातिदूरे तपस्विनि ।

	मुखलिङ्गं तु तद् भद्रे पश्चिमाभिमुखं शुभे ॥

	शातातपेश्वरं नाम स्थापितं च महर्षिणा ।

	तेन दृष्टेन लभते गतिम् इष्टां च शाश्वतीम् ॥

	तस्य पश्चिमदिग्भागे महालिङ्गं च तिष्थति ।

	हेतुकेश्वरनामानं सर्वसिद्धिफलप्रदम् ॥

	तस्यैव दक्षिणे भागे मुखलिङ्गं च तिष्ठति ।

	कणादेश्वरनामानं पश्चिमाभिमुखं स्थितम् ॥

	सिद्धस् तत्र समीपस्थः कणादस् तु ऋषिः पुरा ।

	कूपस् तत्र समीपस्थः पुण्यदः सर्वदेहिनाम् ॥

	कणादेशाद् दक्षिणेन अन्यद् आयतनं शूभम् ।

	पश्चान्मुखं तु भूतीशं सर्वपापप्रणाशनम् ॥

	तस्यैव पश्चिमे भागे लिङ्गं पश्चान्मुखं स्थितम् ।

**[९३]** चतुर्मुखं तु तल् लिङ्गम् आषाढं नाम विश्रुतम् ॥

	अन्यानि तत्र लिङ्गानि स्थापितानि महान्ति च ।

	तेषां पूर्वेण लिङ्गं तु दैत्येन स्थापितं पुरा ॥

	तेन दृष्टेन देवेशि पुत्रवान् जायते नरः ।

	भारभूतेश्वरं देवं तत्र दक्षिणतः स्थितम् ॥

	पश्चान्मुखं तु तल् लिङ्गं भारभूतेश्वरं प्रिये ।

	व्यासेश्वरस्य पूर्वेण लिङ्गं पश्चान्मुखं स्थितम् ॥

	पराशरेण मुनिना स्थापितं मम भक्तितः ।

	पश्चान्मुखं तु तद् देवै मुखलिङ्गं च तिष्ठति ॥

	अत्रिणा स्थापितं भद्रे मम भक्तिपरेण च ।

	पश्चान्मुखं तु तल् लिङ्गं सर्वशास्त्रप्रदायकम् ॥

	व्यासेश्वरस्य पूर्वेण द्वौ लिङ्गौ तत्र सुव्रते ।

	स्थापितौ देवदेवेशि शङ्खेन लिखितेन च ॥

	द्वौ दृष्ट्वा मानवो भद्रे ऋषिलोकम् अवाप्नुयात् ।

	अन्यच् च देवदेवस्य स्थानं गुह्यं यशस्विनि ॥

	लिङ्गं विश्वेश्वरं नाम सर्वदेवैस् तु वन्दितम् ।

	तेन दृष्टेन लभ्येत व्रतात् पाशुपतात् फलम् ॥

	पूर्वोत्तरदिशाभागे तस्य देवस्य सुन्दरि ।

	अवधूतं महत् तीर्थं सर्वपापापनुत्तमम् ॥

	तस्य पूर्वेण संलग्नं नाम्ना पशुपतीश्वरम् ।

**[९४]** तस्य दर्शनमात्रेण पशुयोनिं न गच्छति ॥

	चतुर्मुखं तु तल् लिङ्गं पश्चिमाभिमुखं स्थितम् ।

	तस्य दक्षिणदिग्भागे लिङ्गं पञ्चमुखं स्थितम् ॥

	ऋषिणा स्थापितं भद्रे गोभिलेन महात्मना ।

	तं दृष्ट्वा मानवो देवि ऋषिलोकं स गच्छति ॥

	तस्यैव पश्चिमे देवि लिङ्गं पश्चान्मुखं स्थितम् ।

	विद्याधराधिपतिना कृतं जीमूतवाहिना ॥

**इति श्रीलिङ्गपुराणे गुह्यायतनवर्णनं नामैकादशो ऽध्यायः ।**

		ईश्वर उवाच ।

	अन्यद् आयतनं देवि वाराणस्यां मम प्रिये ।

	गभस्तीश्वरनामानं लिङ्गं पश्चान्मुखं स्थितम् ॥

	सूर्येण स्थापितं भद्रे मम भक्तिपरेण वै ।

	तस्मिन् ममापि सान्निध्यं नित्यम् एव यशस्विनि ॥

	ऐशानीं मूर्तिम् आस्थाय यत्र स्थाने स्थितो ह्य् अहम् ।

	तं दृष्ट्वा मानवो देवि ऐशानं लोकम् आप्नुयात् ॥

	तस्य दक्षिणपार्श्वे तु दधिकर्णह्रदं स्थितम् ।

	उत्तरे कूपम् एवं तु तस्य नामस्य सुन्दरि ॥

	दधिकर्णेश्वरं देवं मुखलिङ्गं च तिष्ठति ।

	पूर्वामुखं तु देवेशि गभस्तीशस्य चोत्तरे ॥

	दक्षिणेन गभस्तीशाद् वारुणस्यां तु सुव्रते ।

	मानवानां हितार्थाय त्वं च तत्र व्यवस्थिता ॥

**[९५]** आराधयन्ति देवि त्वाम् उत्तराभिमुखीं स्थिताम् ।

	ये च त्वा पूजयिष्यन्ति तस्मिन् स्थाने स्थितो ह्य् अहम् ॥

	तेषां त्वं विविधांल् लोकान् सम्प्रदास्यसि मोदते ।

	जागरं ये प्रकुर्वन्ति तवाग्रे दीपधारिणः ॥

	तेषां त्वम् अक्षयांल् लोकान् वितरिष्यसि भामिनि ।

	आलयं ये प्रकुर्वन्ति तवार्थे वरवर्णिनि ॥

	तेषां त्वम् अक्षयांल् लोकान् प्रयच्छसि न संशयम् ।

	आलयं ये प्रकुर्वन्ति भूमिं सम्मार्जयन्ति च ॥

	तेषाम् अष्टसहस्रस्य सुवर्णस्य फलं लभेत् ।

	त्वाम् उद्दिश्य तु यो देवि ब्राह्मणान् ब्राह्मणीश् च ह ॥

	भोजयिष्यति यो देवि तस्य पुण्यफलं शृणु ।

	तव लोके वसेत् कल्पम् इहैवागच्छते पुनः ॥

	नरो वा यदि वा नारी सर्वभोगसमन्वितौ ।

	धनधान्यसमायुक्तौ जायेते च महाकुले ॥

	सुभगौ दर्शनीयौ च रूपयौवनदर्पितौ ।

	भवेताम् ईदृशौ देवि सर्वसौख्यस्य भाजने ॥

	मानुषं दुर्लभं प्राप्य विद्युत्सम्पातचञ्चलम् ।

	येन दृष्टासि सुश्रोणि तस्य जन्मभयं कुतः ॥

	मायापूर्यां तु ललितां दृष्ट्वा यल् लभते फलम् ।

	तत् फलं तस्य देवेशि यस् त्वां तत्र निरीक्षयेत् ॥

	पृथ्वीं प्रदक्षिणां कृत्वा यत् फलं लभते नरः ।

	तत् फलं ललितायां च वाराणस्यां न संशयः ॥

**[९६]** तेन ते नाम विख्यातं तथा मुखनिरीक्षिणी ।

	मुखप्रेक्षणिकां दृष्ट्वा सौभाग्यं चोत्तमं लभेत् ॥

	माघे मासि चतुर्थ्यां तु तस्मिन् काल उपोषितः ।

	अर्चयित्वा तु यो देवि जागरं तत्र कारयेत् ॥

	तस्यर्द्धिमत् कुलं देवि त्रैलोक्ये याति दुर्लभम् ।

	सुखप्रेक्षा चोत्तरतो द्वौ लिङ्गौ तत्र विश्रुतौ ॥

	पश्चान्मुखौ तु तौ देवि वृत्रत्वाष्ट्रेश्वराव् उभौ ।

	काञ्चनीं पृथिवीं दत्वा यत् पुण्यं लभते नरः ॥

	सुवर्णस्य च यत् पुण्यं लिङ्गयोर् दर्शनेन तत् ।

	त्रिरात्रं यः प्रकुरुते तत्रैव वरवर्णिनि ॥

	गौरीलोको ऽक्षयस् तस्य पुनरावृत्तिदुर्लभः ।

	तस्माद् यत्नः सदा कार्यः सर्वदर्शनकाङ्क्षया ॥

	ललितायाश् चोत्तरेण चर्चिकाधिष्ठिता शुभा ।

	मानवानां हितार्थाय वरदा सर्वदेहिनाम् ॥

	चर्चिकायास् तथैवाग्रे त्ष्ठते लिङ्गम् उत्तमम् ।

	पूर्वामुखं तु तद् देवि रेवन्तेन प्रतिष्ठितम् ॥

	तस्याग्रतो वरारोहे लिङ्गं पञ्चनदीश्वरम् ।

	पश्चान्मुखं तु तद् देवि सर्वस्नानफलप्रदम् ॥

	ललितायाश् च संलग्नं पूर्वे कूपस् तु तिष्ठति ।

	तस्मिन् कूपे जलं स्पृष्ट्वा अतिरात्रफलं लभेत् ॥

	ततो दक्षिणतो देवि तीर्थं पञ्चनदं स्मृतम् ।

	नरः पञ्चनदे स्नात्वा दृष्ट्वा लिङ्गं गभस्तिनः ॥

**[९७]** अनन्तं फलम् आप्नोति यत्र तत्राभिजायते ।

	उपमन्युश् च सुश्रोणि लिङ्गं स्थापितवांस् तथा ॥

	मुखानि तस्य तिष्ठन्ति तस्मिंल् लिङ्गे यशस्विनि ।

	तच् च पश्चान्मुखं देवि लिलितादक्षिणेन तु ॥

	तेन दृष्टेन देवेशि न पुनर्जन्मभाग् भवेत् ।

	तस्यैव तु समीपे तु पश्चिमे वरवर्णिनि ॥

	अन्यल् लिङ्गं तु सुश्रोणि व्याघ्रपादप्रतिष्ठितम् ।

	तस्य सन्दर्शनाद् देवि सर्वपापैः प्रमुच्यते ॥

	गभस्तीशाग्रतो देवि विश्वकर्मप्रतिष्ठितम् ।

	अन्यानि तत्र लिङ्गानि स्थापितानि महात्मभिः ॥

	गभस्तीशस्य लिङ्गस्य नैरृते वरवर्णिनि ।

	शशाङ्केश्वरनामानं लिङ्गं पूर्वामुखम् स्थितम् ॥

	गन्धर्वनगरं गत्वा राज्ञा चित्ररथेन हि ।

	तेन दृष्टेन देवेशि ईप्सितं फलम् आप्नुयात् ॥

	चित्रेश्वरात् पश्चिमतो लिङ्गं पश्चान्मुखं स्थितम् ।

	जैमिनिस्थापितं पूर्वं महापातकनाशनम् ॥

	अग्रे तु जैमिनीशस्य कृतं लिङ्गं सुमन्तुना ।

	अन्यैश् च ऋषिभिस् तत्र लिङ्गानि सुबहूनि च ॥

	तेषां तु दक्षिणे भागे लिङ्गं पश्चान् मुखस्थितम् ।

	बुधेश्वरं तथा कोणे सर्वसौख्यप्रदायकम् ॥

**[९८]** बुधेश्वरात् तु कोणेन वायव्ये नातिदूरतः ।

	रावणेश्वरनामानं स्थापितं राक्षसेन तु ॥

	रावणेश्वरपूर्वे तु लिङ्गं देवि चतुर्मुखम् ।

	तेन दृष्टेन देवेशि यातुधानैर् न हन्यते ॥

	रावणेशाद् दक्षिणतो लिङ्गं पूर्वामुखं स्थितम् ।

	वराहेश्वरनामानं सर्वपातकनाशनम् ॥

	वराहेशाद् दक्षिणतो लिङ्गं पूर्वामुखं स्थितम् ।

	तस्यैवाराधनाद् देवि षण्मासाद् योगम् आप्नुयात् ॥

	तस्य दक्षिणदिग्भागे लिङ्गं वै दक्षिणामुखम् ।

	गालवेश्वरनामानं गुरुभक्तिप्रदायकम् ॥

	गालवेश्वरदेवस्य लिङ्गं पश्चान्मुखं स्थितम् ।

	अयोगसिद्धिनामानं सर्वसिद्धिप्रदायकम् ॥

	तस्यैव दक्षिणे देवि नाम्ना वातेश्वरं शुभम् ।

	तस्यैव चाग्रतो देवि मुखलिङ्गं च तिष्ठति ॥

	सोमेश्वरेति विख्यातं लिङ्गं पश्चान्मुखं स्थितम् ।

	तं दृष्ट्वा देवदेवेशं सर्वव्याधिक्षयो भवेत् ॥

	तस्यैव नैरृते भागे लिङ्गं पूर्वामुखं स्थितम् ।

	अङ्गारेश्वरनामानं सर्वसिद्धैर् नमस्कृतम् ॥

	पूर्वेण तस्य देवस्य लिङ्गम् अन्यच् च तिष्ठति ।

	कुक्कुटेश्वरनामानं गतिसौख्यप्रदायकम् ॥

	तस्यैव चोत्तरे देवि पाण्डवैः सुमहात्मभिः ।

**[९९]** पञ्च लिङ्गानि पुण्यानि पश्चिमाभिमुखानि तु ॥

	तेषाम् एते तु देवेशि लिङ्गं पश्चान्मुखं स्थितम् ।

	संवर्तेश्वरनामानं स्थापितं यन् महर्षिणा ॥

	ममैवात्यन्तसान्निध्यं तस्मिंल् लिङ्गे सुरेश्वरि ।

	तल् लिङ्गम् अर्चयेद् यो वै तस्य सिद्धिः करे स्थिता ॥

	संवर्तेशात् पश्चिमतो लिङ्गं पूर्वामुखं स्थितम् ।

	श्वेतेश्वरं तु विख्यातं श्वेतेन स्थापितं पुरा ॥

	तेन दृष्टेन लिङ्गेन गाणपत्यं लभेद् ध्रुवम् ।

	पश्चिमे तस्य दिग्भागे कलशेश्वरसञ्ज्ञितम् ॥

	कलशाद् उत्थितं लिङ्गं कालस्य भयदायकम् ।

		सूर्य उवाच ।

	कथं कालस्य भयदं कलशाद् उत्थितः कथम् ।

	एतद् देव समाचक्ष्व यदानुग्रहवान् मयि ॥

		विष्णुर् उवाच ।

	तस्यैव देवदेवस्य प्रभावं शृणु भास्कर ।

	श्वेतो नाम महातेजा ऋषिः परमधार्मिकः ॥

	पूजयामास सततं लिङ्गं त्रिपुरघातिनः ।

	तस्य पूजाप्रसक्तस्य कदाचित् कालपर्यये ॥

	आजगाम तम् उद्देशं कालः परमदारुणः ।

	रक्तान्तनयनो घोरः सर्पयष्टिकरो महान् ॥

**[१००]** दंष्ट्राकरालो विकृतो भिन्नाञ्जनसमप्रभः ।

	रक्तवासा महाकायः सर्वाभरणभूषितः ॥

	पाशहस्तस् तदाभ्येत्य श्वेते पाशम् अवासृजत् ।

	कण्ठार्पितेन पाशेन श्वेतः कालम् अथाब्रवीत् ॥

	क्षणमात्रं परीक्षस्व मम त्रिभुवनान्तक ।

	निवर्तयाम्य् अहं यावत् पूजनं मन्मथद्विषः ॥

	तम् अब्रवीत् तदा कालः प्रहसन् वै सुरेश्वर ।

	न श्रुतं तत् त्वया मन्ये वृद्धानां ज्ञातजन्मनाम् ॥

	श्वःकार्यम् अद्य कुर्वीत पूर्वाह्णे चापराह्णिकम् ।

	न हि प्रतीक्षते मृत्युः कृतं वास्य न वा कृतम् ॥

	गर्भे वाप्य् अथ वा बाल्ये वार्धके यौवने तथा ।

	आयुष्ये कर्मणि क्षीणे लोको ऽयं लीयते मया ॥

	नैषधानि न मन्त्राश् च न होमा न पुनर्जयः ।

	त्रायन्ते मृत्युनोपेतं जरया वापि मानवाः ॥

	बहूनीन्द्रसहस्राणि पितामहशतानि च ।

	मयातीतानि कर्तव्यो नात्र मन्युस् त्वयानघ ॥

	विधत्स्व पूजनं चास्य महादेवस्य शूलिनः ।

	देहन्यासो बहुविधो मया वै श्वेत कारितः ॥

	स्वयं प्रभुर् न चैवाहं कर्मायत्तगतिर् मम ।

	कर्मना हि तथा नाशो नास्ति भूतस्य कस्यचित् ॥

	कर्ममार्गानुसारेण धात्राहं सम्प्रयोजितः ।

**[१०१]** नयामि सर्वम् आक्रम्य नीयमानस् त्रिलोचने ॥

	एवम् उक्तस् तु कालेन नीयमानस् त्रिलोचनम् ।

	जगाम सर्वभावेन शरणं भक्तवत्सलम् ॥

	श्वेते तु शरणं प्राप्ते लिङ्गं सत्रिपुरान्तकम् ।

	चिन्तयामास कालस्य वधोपायं सुरेश्वरः ॥

	कलशं यत् स्थितं तस्य उदकेन प्रपूरितम् ।

	तं भित्त्वा तु समुत्तस्थौ क्रौधविस्फारितेक्षणः ॥

	तृतीयलोचनज्वालाप्रकाशितजगत्त्रयः ।

	दृष्टमात्रस् तदा तस्य कालो वीक्षणतेजसा ॥

	सहसा भस्मभूतः स सर्वभूतनिबर्हणः ।

	श्वेतस्य गत्वा सामीप्यं गणेशत्वं तथैव च ॥

	कृत्वा विनिग्रहं कालं तत्रैवान्तरधीयत ।

	ततः प्रभृति देवेशि कालः सङ्कलयेत् प्रजाः ॥

	न कश्चित् पश्यते लोके विदेहत्वाज् जगत्त्रये ।

	तस्मात् तत्र स्वयम्भूतो देवदेवः सुरारिहा ॥

	श्वेतस्य कलशं भित्त्वा कलशेश्वरम् उच्यते ।

	तस्मात् तत्र स्थितं देवं यो निरीक्षति मानवः ॥

	जन्ममृत्युजराव्याधिर् नश्यते तस्य भामिनि ।

	यत्र श्वेतकृतं लिङ्गं भक्त्या यो ऽर्चयते नरः ॥

	जन्ममृत्युभयं भित्त्वा संसारं न विशेत् पुनः ।

**इति श्रीलिङ्गपुराणे वाराणसीमाहात्म्ये गुह्यायतनवर्णने**

**द्वादशो ऽध्यायः ।**

**[१०२]**

		ईश्वर उवाच ।

	उत्तरे तस्य देवस्य चित्रगुप्तेश्वरं स्थितम् ।

	पश्चिमाभिमुखं देवं वाराणस्यां सुरेश्वरि ॥

	चित्रगुप्तं न पश्येत यो ऽत्र द्रक्ष्यति मानवः ।

	पश्चिमे चित्रगुप्तस्य अन्यल् लिङ्गं स्थितं शुभे ॥

	छायया स्थापितं लिङ्गं तं दृष्ट्वा नातपं भवेत् ।

	विनायकश् च तत्रैव पश्चिमेन यशस्विनि ॥

	तस्य दर्शनमात्रेण विघ्नैर् नैवाभिभूयते ।

	कुण्डं तस्य तु पूर्वेण लिङ्गं पश्चान्मुखं स्थितम् ॥

	मुखलिङ्गं तु तद् देवि विरूपाक्षं स्वयं प्रिये ।

	दक्षिणेन तु तस्यैव कूपस् तिष्ठति भामिनि ॥

	दर्शनात् तस्य कूपस्य यमद्वारं न पश्यति ।

	कूपं चापि स्थितं तत्र उपस्पर्शनपुण्यदम् ॥

	अन्यानि तत्र लिङ्गानि सुरैः संस्थापितानि च ।

	दक्षिणे कलशेशस्य लिङ्गं पश्चान्मुखं स्थितम् ॥

	गुहेश्वरेति नामानं सर्वपुण्यफलप्रदम् ।

	तस्यैव दक्षिणे पार्श्वे द्वाव् एतौ तत्र संस्थितौ ॥

	उत्तमेश्वरनामानं वामदेवम् अतः परम् ।

	तस्यैव पश्चिमे देवि लिङ्गं पश्चान्मुखं स्थितम् ॥

	कम्बलाश्वतराक्षं तु गन्धर्वपददायकम् ।

	अपरं तस्य देवस्य लिङ्गं पश्चान्मुखं स्थितम् ॥

	नलकूबरेश्वरं नाम सर्वसिद्धिप्रदायकम् ।

**[१०३]** तस्यैव दक्षिणे देवि मणिकर्णी च विश्रुता ॥

	तस्य चाग्रे महत् तीर्थं सर्वपातकनाशनम् ।

	मणिकर्णीश्वरं देवं कुण्डमध्ये च तिष्ठति ॥

	अनेनैव तु देहेन सिध्यते तस्य दर्शनात् ।

	तस्य चोत्तरदिग्भागे लिङ्गं पश्चान्मुखं स्थितम् ॥

	परिमेश्वरनामानं पूजनाद् अजरो भवेत् ।

	तस्यैव च समीपस्थं लिङ्गं पश्चान्मुखं स्थितम् ॥

	धर्मराजेन सुश्रोणि स्थापितं पापनाशनम् ।

	तस्यैव पश्चिमे देवि लिङ्गम् अन्यच् चतुर्मुखम् ॥

	निर्जरेश्वरनामानं व्याधीनां नाशनं परम् ।

	तस्य नैरृतकोणे तु लिङ्गं पूर्वामुखं स्थितम् ॥

	पितामहाश् चातिकायाः स्नाता ये शुभकर्मिणः ।

	पिण्डं दत्वा तथोक्तं च दृष्ट्वा देवं नदीश्वरम् ॥

	ब्रह्मलोकात् तु ते पुण्या न च्यवन्ति कदाचन ।

	दक्षिणे तस्य देवस्य लिङ्गम् अन्यच् च तिष्ठति ॥

	वारुण्ēश्वरनामानं स्थापितं वरुणेन हि ।

	तस्य दक्षिणपार्श्वे तु लिङ्गं पश्चान्मुखं स्थितम् ॥

	बाणेन दैत्यराजेन स्थापितं मम भक्तितः ।

	तस्यैव दक्षिणे देवि लिङ्गं पश्चान्मुखं स्थितम् ॥

	कूष्माण्डेश्वरनामानं सर्वधर्मफलप्रदम् ।

	तस्यैव पूर्वतो देवि राक्षसेन प्रतिष्ठितम् ॥

	तस्य दक्षिणपार्श्वे तु गङ्गया स्थापितेन तु ।

**[१०४] **गङ्गेश्वरेति नाम्नं सुरलोकप्रदायकम् ॥

	तस्योत्तरेण देवेशि निम्नगाभिस् ततः शुभे ।

	लिङ्गानि स्थापितानीह गङ्गातीरे यशस्विनि ॥

	वैवस्वतेश्वरं नाम दृष्ट्वा मृत्युभयापहम् ।

	वैस्वतात् पश्चिमे तु लिङ्गं पश्चान्मुखं स्थितम् ॥

	आदित्यैः स्थापितं भद्रे आत्मनः श्रेयसो ऽर्थिभिः ।

	तस्यैव चाग्रतो भद्रे लिङ्गं पश्चान्मुखं स्थितम् ॥

	वज्रेश्वरेति नामाख्यं सर्वपातकनाशनम् ।

	तस्यैव चाग्रतो भद्रे लिङ्गं पश्चान्मुखं स्थितम् ॥

	कनकेश्वरनामानं गुह्यं देवि सनातनम् ।

	छायेव दृश्यते लिङ्गे स्थाप्यमाने यशस्विनि ॥

	छायां च पश्यते यो वै न स पापेन लिप्यते ।

	तस्यैव चाग्रतो देवि लिङ्गं पूर्वामुखं स्थितम् ॥

	तारकेश्वरनामानं सर्वपापहरं शुभम् ।

	पूजनाच् चास्य लिङ्गस्य ज्ञानावाप्तिर् भवेन् नृणाम् ॥

	अपरं तत्र देवेशि कनकेश्वरसञ्ज्ञितम् ।

	पूजनात् स्वयम् एवात्र हिरण्यं सम्प्रयच्छति ॥

	कनकेश्वरस्योत्त्रेण नाम्ना च मनुजेश्वरम् ।

	मुखलिङ्गं पश्चिमतः सर्वपापप्रणाशनम् ॥

	तस्यैव चाग्रतो देवि लिङ्गं पूर्वामुखं स्थितम् ।

	इन्द्रेण स्थापितं देवि मम भक्त्या प्रतिष्ठितम् ॥

**[१०५]** तस्य दर्शनमात्रेण देवि ज्ञानं प्रवर्तते ।

	तस्यैव दक्षिणे देवि रम्भया सम्प्रतिष्ठितम् ॥

	मुखलिङ्गं च तं देवि दक्षिणाभिमुखं स्थितम् ।

	इन्द्रेश्वरस्योत्तरेण लिङ्गं पश्चान्मुखं स्थितम् ॥

	शच्या च स्थापितं भद्रे देवराजस्य भार्यया ।

	तस्योत्तरदिशाभागे लोकपालैः प्रतिष्ठितम् ॥

	अन्यानि तत्र लिङ्गानि देवासुरमरुद्गणैः ।

	यक्षैर् नागैश् च किन्नराप्सरसां गणैः ॥

	लोकपालैः सुरैश् चैव लिङ्गानि स्थापितानि तु ।

	तस्यैव दक्षिणे लिङ्गं महापातकनाशनम् ॥

	पूर्वामुखं तु तं भद्रे फाल्गुनेन प्रतिष्ठितम् ।

	तस्य दक्षिणदिग्भागे महापाशुपतेश्वरम् ॥

	तेन दृष्टेन देवेशि सर्वज्ञानस्य भाजनम् ।

	तस्यैव पश्चिमे देवि समुद्रेण प्रतिष्ठितम् ॥

	तस्यैव दक्षिणे पार्श्वे ईशानं लोकविश्रुतम् ।

	आत्मानम् उद्धरेद् देवि लिङ्गं पश्चान्मुखं स्थितम् ॥

	तस्यापि देवि पूर्वेण वाराणस्यां तु लाङ्गलिः ।

	मोक्षप्रदं तु तल् लिङ्गं सर्वैश्वर्यमयं शुभम् ॥

	ज्ञात्वा कलियुगं घोरं हाहाभूतम् अचेतनम् ।

	ब्राह्मणानां हितार्थाय तस्मिन् देशे स्थितो ह्य् अहम् ॥

	दिव्या हि सा परा मूर्तिर् दिव्यज्ञानं हि तत् स्मृतम् ।

	अनुग्रहाय विप्राणां योजयिष्ये व्रतेन तु ॥

**[१०६]** ब्रह्मचारी गृहस्थश् च वानप्रस्थो यतिस् तथा ।

	एतेषां हि विभेदस् तु भिन्नाश् चैव पृथक् पृथक् ॥

	ज्ञानेन रहिताः सर्वे पुनरावर्तकाः स्मृताः ।

	ब्राह्मणानां हितार्थाय ज्ञानं चैव प्रकाशितम् ॥

	वेदाः सर्वे समादाय षडङ्गाः सपदक्रमाः ।

	सर्वाणि योगशास्त्राणि दध्ना चैव घृतेन च ॥

	तथा वेदे महाभागो व्रतं पाशुपतं प्रिये ।

	षण्मासैस् तु महाभागे योगैश्वर्यं प्रवर्तते ॥

	यस्य यस्य प्रभावो ऽस्ति योगस्यैव व्रतस्य च ।

	योगज्ञेषु हि तिष्ठेत धर्मं सुखं हि तेषु च ॥

	ब्राह्मणानां समो धर्मो दमो वाथ यशस्विनि ।

	अहिंसा चैव सत्यं च विद्याभिगम एव च ॥

	मैत्रो वै ब्राःमणो नित्यं गतिं प्राप्नोति चोत्तमाम् ।

	भस्मशायी तु तिष्ठेत अन्तःसवनकृत् तथा ॥

	लिङ्गनिर्माल्यधारी च यतिः स्वायतने वसेत् ।

	जपगीतहुडिङ्कारस्तुतिकृत्यपरः सदा ॥

	भावनाद् देवदेवस्य दक्षिणां मूर्तिम् आस्थितः ।

	अकस्मात् तत्र मूत्रं तु पुरीषं वा न सङ्क्षिपेत् ॥

	स्त्रीशूद्रौ नाभिभाषेत शूद्रान्नं वर्जयेत् सदा ।

	शूद्रान्नरसपुष्टस्य निष्कृतिस् तस्य कीदृशी ॥

**[१०७]** अमृतं ब्राःमण्स्यान्नं क्षत्रियान्नं पयः स्मृतम् ।

	वैश्यान्नम् अन्नम् इत्य् आहुः शूद्रान्नं रुधिरं स्मृतम् ॥

	तस्माद् वर्जेत तद् देवि यदीच्छेन् मामकं पदम् ।

	श्मशानवासी धर्मात्मा यथालब्धेन वर्तते ॥

	लभेत रुद्रसायुज्यं सदा रुद्रम् अनुस्मरन् ।

	षण्मासाल् लभते ज्ञानम् अस्मिन् क्षेत्रे विशेषतः ॥

	नित्यं पूजयते देवं ध्रुवं मोक्षं न संशयः ।

	रागद्वेषविनिर्मुक्ताः सिद्धायतनपूजकाः ॥

	तेषां मोक्षो मयाख्यातस् तत्र यैर् मानुषैः कृताः ।

	द्वाविंशे परिवर्ते तु वाराणस्यां महाव्रते ॥

	नाम्ना तु नकुलीशेति तस्मिन् स्थाने स्थितो ह्य् अहम् ।

	द्रक्ष्यन्ति मां कलौ तस्मिन्न् अवकीर्णं दिवौकसः ॥

	अत्र स्थाने ऽपि देवेशि मम पुत्रा दिवौकसः ।

	वक्रानिर् मधुपिङ्गश् च श्वेतकेतुस् तथापरः ॥

	अस्मिन् माहेश्वरं योगं प्राप्य योगगतिं पराम् ।

	नकुलीशाख्यदेवस्य लिङ्गं पूर्वामुखं स्थितम् ॥

	चतुर्भिः पुरुषैर् युक्तं तल् लिङ्गं तच् च संस्थितम् ।

	तद् दृष्ट्वा मानवो देवि रुद्रस्यैव सलोकताम् ॥

	नकुलीशेश्वरं देवं कपिलेश्वरम् एव च ।

	पञ्चायतनम् एतत् तु यत् तु पूर्वम् उदाहृतम् ॥

**[१०८]** रहस्यं परमं वेदं मम व्रतनिषेवणम् ।

	तेषां न कथनीयो ऽहं ये मद्भक्तिविवर्जिताः ॥

	शक्रः पाशुपते चोक्तं पदे सम्यङ् निषेवितम् ।

	तत् पदं विन्दते देवि दृष्टैर् एव न संशयः ॥

	प्रीतिमान् सततं देवि एभिर् दृष्टैस् च जायते ।

	अविमुक्तं महाक्षेत्रं सिद्धसङ्घनिषेवितम् ॥

	अत्र पूजयते देवि ध्रुवं मोक्षो न संशयः ।

	सिद्धिकामास् तथा सिद्धिं यास्यन्ति द्विजसत्तमाः ॥

	इह दत्तं सदाक्षय्यं भविष्यति महात्मनाम् ।

	द्विजानां धर्मनित्यानां मम व्रतनिषेविणाम् ॥

	एकाहम् उपवासं यः करिष्यति यशस्विनि ।

	फलं वर्षशतस्येह लभते मत्परायणः ॥

**इति श्रीलिङ्गपुराणे वाराणसीमाहात्म्ये गुह्यायतनवर्णनं**

**नाम त्रयोदशो ऽध्यायः ।**

		ईश्वर उवाच ।

	अन्यद् आयतनं वक्ष्ये वाराणस्यां सुरेश्वरि ।

	यत्र वै देवदेवस्य रुचिरं स्थानम् ईप्सितम् ॥

	नीयमानं पुरा देवि तल् लिङ्गं शशिमौलिनः ।

	राक्षसैर् अन्तरिक्षस्थैर् व्रजमानं सुसत्वरम् ॥

	अस्मिन् देशे यदायातास् तदा देवेन चिन्तितम् ।

	अविमुक्ते न मोक्षस् तु कथं मे सम्भविष्यति ॥

**[१०९]** इमम् अर्थं तु देवेशो यावच् चिन्तयते प्रभुः ।

	तावत् कुक्कुटशब्दस् तु तस्मिन् देशे समुत्थितः ॥

	शब्दं श्रुत्वा तु तं देवि राक्षसास् त्रस्तचेतसः ।

	लिङ्गम् उत्सृज्य भीतास् ते प्रभातसमये गताः ॥

	गतैस् तु राक्षसैर् देवि लिङ्गं तत्रैव संस्थितम् ।

	स्थाने तु रुचिरे शुभ्रे देवदेवः स्वयं प्रभुः ॥

	अविमुक्तस् तत्र मध्ये अविमुक्तं ततः स्मृतम् ।

	तदाविमुक्ते तु सुरैर् हरस्य

		नाम स्मृतं पुण्यतमाक्षराढ्यम् ।

	मोक्षप्रदं स्थावरजङ्गम्नां

		ये प्राणिनः पञ्चतां तत्र याताः ॥

	कुक्कुटाश् चापि देवेशि तस्मिन् स्थाने स्थिताः सदा ।

	अद्यापि तत्र दृश्यन्ते पूज्यमानाः शुभार्थिभिः ॥

	अविमुक्तं सदा लिङ्गं यो ऽत्र द्रक्ष्यति मानवः ।

	न तस्य पुनरावित्तिः कल्पकोटिशतैर् अपि ॥

	देवस्य दक्षिणे भागे वापी तिष्ठति शोभना ।

	तस्यास् तथोदकं पीत्वा पुनर्जन्म न विद्यते ॥

	पीतमात्रेण तेनैव उदकेन यशस्विनि ।

	त्रीणि लिङ्गानि वर्धन्ते हृदये पुरुषस्य तु ॥

	एतद् गुह्यं महादेवि न देयं यस्य कस्यचित् ।

	दण्डपाणिस् तु तत्रस्थो रक्षते तज् जलं सदा ॥

	पश्चिमं तीरम् आसाद्य देवदेवस्य शासनात् ।

	पूर्वेण तारको देवो जलं रक्षति सर्वदा ॥

**[११०]** नदीशश् चोत्तरेणैव महाकालस् तु दर्क्षिणे ।

	रक्षते तज् जलं नित्यं मद्भक्तानां तु मोहनम् ॥

		विष्णुर् उवाच ।

	ममापि सा परा देवि तनुर् आपोमयी शुभा ।

	अप्राप्या दुर्लभा देवि मानवैर् अकृतात्मभिः ॥

	यैस् तु तन् न जलं पीतं कृतार्थास् ते तु मानवाः ।

	तेषां तु तारकं ज्ञानम् उत्पत्स्यति न संशयः ॥

	वापीजले नरः स्नात्वा दृष्ट्वा वै दण्डनामकम् ।

	अविमुक्तं ततो दृष्ट्वा कैवल्यं लभते क्षणात् ॥

**स्कन्दपुराणे** ।

	अविमुक्तेश्वरं नाम तच् छ्मशानं विमुक्तये ।

	जैगीषव्येण मुनिना यत्र रुद्रो ऽभिराधितः ॥

	यत्र सन्ध्याम् उपासित्वा ब्राह्मणः सकृद् एव तु ।

	सन्ध्याम् उपास्तवान् अस्माच् च षड्वर्षसमाः समाः (?) ॥

	पुरीं वाराणसीं तां तु श्मशानं चाविमुक्तकम् ।

	अविमुक्तेश्वरं तं च दृष्ट्वा गणपतिर् भवेत् ॥

**मत्स्यपुराणे** दण्डपाणिवरप्रदाने ।

		देवदेव उवाच ।

	जरामरणसन्त्यक्तः सर्वशोकविवर्जितः ।

	भविष्यति गणाध्यक्षो वरदः सर्वपूजितः ॥

**[१११]** अजेयश् चापि सर्वेषां योगैश्वर्यसमन्वितः ।

	अन्नदश् चापि लोकेभ्यः क्षेत्रपालो भविष्यति ॥

	महाबलो महासत्त्वो ब्रह्मणो मम च प्रियः ।

	अक्षश् च दण्डपाणिश् च महायोगी तथैव च ॥

	उद्भ्रमः सम्भ्रमश् चैव गणौ ते परिचारकौ ।

	तवाज्ञया करिष्येते लोकस्योद्भ्रमसम्भ्रमौ ॥

**तथा** ।

	देवब्राह्मणविद्विष्टा देवभक्तिविदण्डकाः ।

	ब्रह्मघ्नाश् च कृतघ्नाश् च तथा नैकृतिकाश् च ये ॥

	लोकद्विष्टा गुरुद्विष्टा तीर्थायतनदूषकाः ।

	सर्वपापरताश् चैव ये चान्ये कुत्सिता भुवि ॥

	तेषां नास्तीति वासो वै स्थितो वै दण्डनायकः ।

	रक्षणार्थं नियुक्तं वै दण्डनयकम् उत्तमम् ॥

	पूजयित्वा यथाशक्ति गन्धपुष्पादिधूपकैः ।

	नमस्कारं तु तं कृत्वा नायकस्य तु मन्त्रवित् ॥

	सर्ववर्णावृतक्षेत्रे नानाविधसरीसृपे ।

	ईश्वरानुगृहीता हि गतिं गाणेश्वरीं गताः ॥

**लिङ्गपुराणे** ।

	अविमुक्तस्य चाग्रे तु लिङ्गं पश्चान्मुखं स्थितम् ।

	प्रीतिकेश्वरनामानं प्रीतिं यच्छति शाश्वतीम् ॥

**[११२]** अविमुक्तोत्तरेणैव लिङ्गं पश्चान्मुखं स्थितम् ।

	अविमुक्तं च तं देवि नाम्ना वै मोक्षकेश्वरम् ॥

	तेन दृष्टेन देवेशि ज्ञानवान् जायते नरः ।

	तस्य चोत्तरतो देवि लिङ्गं चैव चतुर्मुखम् ॥

	वरुणेश्वरनामानं पापानां भयमोचनम् ।

	पूर्वेण तस्य संलग्नं मुखलिङ्गं च तिष्ठति ॥

	सुवर्णाक्षेश्वरं नाम यज्ञानां फलदायकम् ।

	तस्य चैवोत्तरे गौरी स्वयं तिष्ठति पुण्यदा ॥

	तस्यास् तु दर्शनाद् देव्याः सौभाग्यं जायते परम् ।

	दक्षिणे तस्य देवस्य निकुम्भो नाव वै गणः ॥

	तं दृष्ट्वा मानुषो देवि क्षेत्रवासं तु विन्दति ।

	विनायकश् च तत्रैव पश्चिमेन यशस्विनि ॥

	तस्य दर्शनमात्रेण विघ्नैर् नैवाभिभूयते ।

	निकुम्भस्य तु पूर्वेण लिङ्गं पश्चान्मुखं स्थितम् ॥

	मुखलिङ्गं तु तं देवि विजयाख्यं स्वयं प्रिये ।

	दक्षिणेन तु तत्रैव शुक्रेश्वरम् इति स्मृतम् ॥

	मुखलिङ्गं तु तं भद्रे शुक्रेण स्थापितं पुरा ।

	पूर्वामुखं तु तं भद्रे शिवशोकप्रदायकम् ॥

	तस्यैव चोत्तरे देवि मुखलिङ्गं च तिष्ठति ।

	पश्चान्मुखं तु तं देवि देवयान्या तु स्थापितम् ॥

	तस्यैव चाग्रतो भद्रे लिङ्गं पश्चान्मुखं स्थितम् ।

	कचेन स्थापितं भद्रे देवाचार्यस्य सूनुना ॥

**[११३]** तस्यैव च समीपे तु कूपस् तिष्ठति सुव्रते ।

	तस्योपस्पर्शनाद् देवि सर्वमेधफलं लभेत् ॥

	तस्यैव पश्चिमे भागे देवो देवी व तिष्ठतः ।

	भक्तिदौ तौ तु सर्वेषां ये ऽपि दुष्कृतिनो नराः ॥

	शुक्रेश्वरस्य पूर्वेण लिङ्गं पश्चान्मुखं स्थितम् ।

	अनर्केश्वरनामानं मोक्षदं सर्वदेहिनाम् ॥

	तस्यैव पूर्वतो भागे गणैस् तु परिवारितम् ।

	गणेश्वरम् इति ख्यातं सर्वहर्षप्रदायकम् ॥

**इति श्रीलिङ्गपुराणे वाराणसीमाहत्म्ये गुह्यायतनवर्णनं नाम**

**चतुर्दशो ऽध्यायः ।**

		ईश्वर उवाच ।

	अन्यद् आयतनं वक्ष्ये वाराणस्यां सुरेश्वरि ।

	रामेण स्थापितं लिङ्गं लङ्कायाश् चागतेन हि ॥

	तस्य दक्षिणपार्श्वे तु लिङ्गं पूर्वामुखं स्थितम् ।

	त्रिपुरान्तकरं नाम सर्वपापप्रणाशनम् ॥

	तस्यैव दक्षिणे लिङ्गं दत्तात्रेयप्रतिष्ठितम् ।

	ज्ञानं चोत्पद्यते देवि तस्य लिङ्गस्य दर्शनात् ॥

	तस्य पश्चिमदिग्भागे हरिकेशेश्वरं शुभम् ।

	तत्रैवाराधितो देवि हरिकेशेन सुव्रते ॥

	हरिकेशेश्वरं देवं सर्वकिल्बिषनाशनम् ।

	तस्य पश्चिमदिग्भागे गोकर्णं नाम विश्रुतम् ॥

**[११४]** तत्र स्नातो वरारोहे राजते देवि चन्द्रवत् ।

	पश्चिमाभिमुखं लिङ्गं काशिपुर्यां च सुव्रते ॥

	उत्तरं सर्वसिद्धानाम् अनन्तफलदायकम् ।

	देवदेवस्य चैवाग्रे तडागं देवविश्रुतम् ॥

	तत्र स्नातो वरारोहे राजते देवि चन्द्रवत् ।

	तस्यैव पश्चिमे तीरे लिङ्गं पूर्वामुखं स्थितम् ॥

	देवेन स्थापितं भद्रे मम भक्तिपरेण वै ।

	तस्यैव वाग्रतो देवि कुण्डं तिष्ठति भामिनि ॥

	तस्मिन् स्नातो वरारोहे देवलोकम् अवाप्नुयात् ।

	देवेश्वरस्योत्तरेण पिशाचैः स्थापितं पुरा ॥

	पिशाचेश्वरनामानं मोक्षदं सर्वदेहिनाम् ।

	ध्रुवेशस्याग्रतो देवि मुखलिङ्गं च तिष्ठति ॥

	पश्चान्मुखं तु तल् लिङ्गं तीरे कुण्डस्य भामिनि ।

	वैद्यनाथं तु तं विद्यात् सर्वसौख्यप्रदायकम् ॥

	तस्यैव नैरृते भागे मनुना स्थापितं पुरा ।

	पूर्वामुखं तु तल् लिङ्गं तस्य कुण्डस्य दक्षिणे ॥

	तेन दृष्टेन सुश्रोणि सर्वपापक्षयो भवेत् ।

	वैद्यनाथस्य पूर्वेण लिङ्गं पूर्वामुखं स्थितम् ॥

	मुचुकुन्देश्वरं नाम देवानां तु वरप्रदम् ।

	प्रियव्रतस्य तद् देवि सर्वयज्ञफलप्रदम् ॥

**[११५]** तस्यैव दक्षिणे देवि लिङ्गं पूर्वामुखं स्थितम् ।

	सर्वपापप्रशमनं गौतमेशं च नामतः ॥

	तेन दृष्टेन देवेशि सामवेदफलं लभेत् ।

	तस्यैव दक्षिणे देवि विभाण्डेश्वरसञ्ज्ञितम् ॥

	ऋष्यशृङ्गेश्वरं नाम तस्य दक्षिणतः स्थितम् ।

	तस्यैव पूर्वतो देवि ब्रह्मेश्वरम् इति स्मृतम् ॥

	ब्रह्मेश्वराच् च कोणेन पिशाचेश्वरसञ्ज्ञितम् ।

	पश्चिमाभिमुखं देवि पर्जन्येश्वरनामतः ॥

	पर्जन्येश्वरनामानं भुक्तिमुक्तिफलप्रदम् ।

	पर्जन्येश्वरपूर्वेण नाम्ना तु नहुषेश्वरम् ॥

	नहुषेश्वरपूर्वेण देवदेवी च तिष्थति ।

	विशालाक्षीति विख्याता भक्तानां तु फलप्रदा ॥

	तस्यैव दक्षिणे भागे जरासन्धेश्वरं स्थितम् ।

	चतुर्मुखं तु तल् लिङ्गं दृष्ट्वा देवि फलप्रदम् ॥

	तस्यैव दक्षिणे देवि भोगदा सर्वदेहिनाम् ।

	भोगा ललितका देवि सर्वसिद्धिप्रदायिका ॥

	जरासन्धेश्वरस्याग्रे लिङ्गं पूर्वामुखं स्थितम् ।

	हिरण्याक्षेश्वरं नाम हिरण्यफलदायकम् ॥

	तस्यैव दक्षिणे लिङ्गं ययातीश्वरनामतः ।

	पूर्वामुखं तु तल् लिङ्गं सर्वकामफलप्रदम् ॥

	तस्यैव पश्चिमे भागे ब्रह्मेशस्य समीपतः ।

**[११६]** पश्चान्मुखं तु तल् लिङ्गं दृष्ट्वा वेदफलं लभेत् ॥

	अगस्त्यस्य समीपे तु मुखलिङ्गं तु तिष्ठति ।

	विश्वावसुस् तु गन्धर्वो लिङ्गं स्थापितवान् पुरा ॥

	अगस्त्येश्वरपूर्वेण मुण्डेशो नाम नामतः ।

	पश्चान्मुखं तु तल् लिङ्गं वीरसिद्धिप्रदं नृणाम् ॥

	तस्यैव दक्षिणे देवि विधिस् तिष्ठति पार्वति ।

	विधिना स्थापितं लिङ्गं पश्चिमाभिमुखं स्थितम् ॥

	विधीश्वराद् दक्षिणेन तीर्थं सर्वत्र विश्रुतम् ।

	दशाश्वमेधिकं नाम लिङ्गं तत्र स्वयं स्थितम् ॥

	तं दृष्ट्वा मानवो देवि अश्वमेधफलं लभेत् ।

	दशाश्वमेधाच् चोत्तरतो मातरस् तत्र संस्थिताः ॥

	तासां मुखे तु तत् कुण्डं तिष्ठते वरवर्णिनि ।

	तत्र स्थानं नरः कुर्यान् नारी वा पुरुषो ऽपि वा ॥

	ईप्सितं फलम् आप्नोति मातॄणां च प्रसादतः ।

	अगस्त्येशाद् दक्षिणतो लिङ्गं पूर्वामुखं स्थितम् ॥

	पुलस्त्येश्वरनामानं सर्वारोग्यविवर्धनम् ।

	तस्य दक्षिणदिग्भागे लिङ्गम् अन्यच् च तिष्ठति ॥

**[११७]** पुष्पदन्तेश्वरं नाम सर्वसिद्धिप्रदायकम् ।

	तस्यैवाग्रे तु कोणे तु लिङ्गानि सुमहान्ति च ॥

	देवर्षिगणपुष्टानि सर्वसिद्धिकराणि च ।

	तस्यैव पूर्वदिग्भागे महदाश्चर्यदायकम् ॥

	पञ्चोपचारपूजायां स्व्प्नसिद्धिं करिष्यति ।

	लिङ्गं सिद्धेश्वरं नाम पूर्वाभिमुखसंस्थितम् ॥

**इति श्रीलिङ्गपुराणे वाराणसीमाहात्म्ये गुह्यायतनवर्णणं नाम**

**पञ्चदशो ऽध्यायः ।**

		ईश्वर उवाच ।

	अन्यच् चैव प्रवक्ष्यामि हरिश्चन्द्रेश्वरं शुभम् ।

	यत्र सिद्धो महात्मा वै हरिश्चन्दो महाबलः ॥

	तं दृष्ट्वा मानवो देवि रुद्रस्य पदम् आप्नुयात् ।

	पूर्वामुखं तु तल् लिङ्गं स्वर्गलोकप्रदायकम् ॥

	हरिश्चन्द्रेश्वराद् देवि अन्यल् लिङ्गं तु पश्चिमे ।

	पूर्वामुखं तु तं देवि नाम्ना वै नैरृतेश्वरम् ॥

	तस्य सन्दर्शनाद् देवि कैवल्यं ज्ञानम् आप्नुयात् ।

	तस्यैव दक्षिणे लिङ्गं पूर्वामुखम् अवस्थितम् ॥

	नाम्ना ह्य् आङ्गिरसेशं तद् वैराग्यसुखदायकम् ।

	तस्यैव दक्षिणे देवि क्षेमेश्वरम् अनुत्तमम् ॥

**[११८]** [तस्य दक्षिणदिग्भागे केदारं नाम विश्रुतम् ।

	तं दृष्ट्वा मनुजो देवि रुद्रस्यानुचरो भवेत् ॥

	केदाराद् दक्षिणे चैव लिङ्गं पूर्वामुखं स्थितम् ।

	नीलकण्ठेति नामानं सुरलोकप्रदायकम् ॥

	तस्यैव वायवे कोणे अम्बरीशेश्वरं शुभम् । ]

	तस्य दक्षिणदिग्भागे लिङ्गं वै दक्षिणामुखम् ॥

	नाम्ना कालञ्जरं देवं सर्वपातकनाशनम् ।

	तस्यैव दक्षिणे भागे लोकार्को नाम वै रविः ॥

	तस्य दर्शनमात्रेण सूर्यलोकम् अवाप्नुयात् ।

	लोलार्कात् पश्चिमे भागे दुर्गादेवी च तिष्ठति ॥

	मानवानां हितार्थाय कूटे क्षेत्रस्य दक्षिणे ।

	दुर्गायाः पश्चिमे देवि लिङ्गं पूर्वामुखं स्थितम् ॥

	असितेन च तद् देवि भक्त्या वै सम्प्रतिष्ठितम् ।

	शुष्कनद्यास् तु नाम्ना वै शुष्केश्वरम् इति स्मृतम् ॥

**[११९]** शुष्केश्वरात् पश्चिमेन नाम्ना तु जनकेश्वरम् ।

	जनकेन महाभागे भक्त्या चापि प्रतिष्ठितम् ॥

	पश्चान्मुखं तु तल् लिङ्गं दर्शनाद् अव्यथः शुभे ।

	तस्यैव चोत्तरे भागे नातिदूरे यशस्विनि ॥

	शङ्कुकर्णेश्वरं नाम लिङ्गं तत्रैव तिष्थति ।

	तस्य दर्शनमात्रेण व्रतसिद्धिर् भवेन् नृणाम् ॥

	शुष्केश्वराच् चोत्तरेण लिङ्गं पश्चान्मुखं स्थितम् ।

	सिद्धेश्वरेति नामानं कुण्डस्यैव तटस्थितम् ॥

	तत्र कुण्डे नरः स्नात्वा दृष्ट्वा सिद्धेश्वरं तु वै ।

	सर्वासाम् एव सिद्धीनां पारं गच्छति मानवः ॥

	वायव्ये तु दिशाभागे शङ्कुकर्णेश्वरस्य तु ।

	माण्डव्येशम् इति ख्यातं सुरसिद्धैस् तु वन्दितम् ॥

	तस्य चैव समीपे तु स्वयं देवश् च तिष्ठति ।

	गणैः परिवृतो देवि देव्या सह महाप्रभुः ॥

	द्वारे स्वे तिष्ठते देवि स्वयं क्षेत्रं च रक्षति ।

	देवस्य चोत्तरे भागे नातिदूरे व्यवस्थितम् ॥

	मुखलिङ्गं तु तत्रैव लिङ्गं पूर्वामुखं शुभे ।

	तस्यैव चोत्तरे पार्श्वे छागलेश्वरसञ्ज्ञितम् ॥

	पश्चान्मुखं तु तल् लिङ्गं सर्वसिद्धिप्रदायकम् ।

	अन्यद् आयतनं देवि पश्चिमेन यशस्विनि ॥

	कपर्दीश्वरनामानम् उत्तमं सर्वदायकम् ।

**[१२०]** तस्य पूर्वेण सुश्रोणि लिङ्गं पूर्वामुखं स्थितम् ॥

	हरितेश्वरनामानं सर्वपापक्षयङ्करम् ।

	कात्यायनेश्वरं नाम तस्य दक्षिणतः स्थितम् ॥

	तेन दृष्टेन मनुजः सर्वयज्जफलं लभेत् ।

	अन्यत् तस्यैव पार्श्वे तु अङ्गारेश्वरसञ्ज्ञितम् ॥

	तडागं चापि तत्रस्थम् अङ्गारेश्वरसञ्ज्ञितम् ।

	तस्य दक्षिणदिग्भागे नातिदूरे व्यवस्थितम् ॥

	मुकुरेश्वरनामानं सर्वयात्राफलप्रदम् ।

	पाश्चिमाभिमुखं लिङ्गं कुण्डस्य पुरतः स्थितम् ॥

	तस्य कुण्डस्य पार्श्वे तु छागलेश्वरसञ्ज्ञितम् ।

	तस्य दर्शनमात्रेण योगैश्वर्यं प्रवर्तते ॥

	अन्यानि सन्ति लिङ्गानि शतशो ऽथ सहस्रशः ।

	न मया तानि चोक्तानि बहुत्वान् नामधेयतः ॥

	सप्तकोट्यस् तु लिङ्गानि अस्मिन् स्थाने स्थिता भुवि ॥

	तेषां दर्शनमात्रेण ज्ञानं चोत्पद्यते क्षणात् ।

	उद्देशमात्रं कथितं मया तुभ्यं वरानने ॥

	न शक्यं विस्तराद् वक्तुं वर्षक्ōटिशतैर् अपि ।

	एतानि सिद्धलिङ्गानि कूपाः पुण्या ह्रदास् तथा ॥

	वाप्यो नद्यो ऽथ कुण्डानि मया ते परिकीर्तिताः ।

	एतेषु चैव यः स्नानं करिष्यति समाहितः ॥

	लिङ्गानि स्पर्शयित्वा च संसारे न विशेत् पुनः ।

	पृथिव्यां यानि तीर्थानि अन्तरिक्षचराणि (च?) ॥

**[१२१]** तेषां मध्ये तु ये श्रेष्ठा मया ते कथिता शुभे ।

	तीर्थयात्रा वरारोहे कथिता पापनाशिनी ॥

	येन चैषा कृता देवि सो ऽवश्यं मुक्तिभाग् भवेत् ।

**इति श्रीलिङ्गपुराणे वाराणसीमाहात्म्ये गुह्यायतनवर्णनं नाम**

**षोडशो ऽध्यायः ।**

		ईश्वर उवाच ।

	अन्यच् चैव प्रवक्ष्यामि महाभाग्यं वरानने ।

	चतुर्दशायतनं कृत्वा अष्टायतनम् एव च ॥

	पञ्चायतनम् एवं तु ललिता च विनायकः ।

	नवदुर्गास् तथा प्रोक्ता एतत् कृत्यं वरानने ॥

	रहस्यम् एतत् कथितं न देयं यस्य कस्यचित् ।

	शैलेशं प्रथमं दृष्ट्वा स्नात्वा वै वरणां नदीम् ॥

	स्नानं तु सङ्गमे कृत्वा दृष्ट्वा वै सङ्गमेश्वरम् ।

	स्वर्लीने तु कृतस्नानो दृष्ट्वा स्वर्लीनम् ईश्वरम् ॥

	मन्दाकिन्यां नरः स्नात्वा दृष्ट्वा वै मध्यमेश्वरम् ।

	हिरण्यगर्भे स्नातस् तु दृष्ट्वा चैव तु ईश्वरम् ॥

	मणिकर्ण्यां नरः स्नात्वा दृष्ट्वा चैशानम् ईश्वरम् ।

	तस्मिन् कूप उपस्पृश्य दृष्ट्वा गोप्रेक्षम् ईश्वरम् ॥

	कपिलायां ह्रदे स्नात्वा दृष्ट्वा वै वृषभधवजम् ।

	उपशान्तस्य देवस्य दक्षिणे कूपम् उत्तमम् ॥

**[१२२]** तस्मिन् कूपे उपस्पृश्य दृष्ट्वोपशान्तम् ईश्वरम् ।

	पञ्चचूडाह्रदे स्नात्वा ज्येष्ठस्थानं ततो ऽर्चयेत् ॥

	चतुःसमुद्रकूपे तु स्नात्वा देवं ततो ऽर्चयेत् ।

	देवस्याग्रे तु कूपस्य तत्रोपस्पर्शने कृते ॥

	ततो ऽर्चयेत देवेशं शुद्धेश्वरम् अतः परम् ।

	दण्डखाते नरः स्नात्वा व्यादेशं तु ततो ऽर्चयेत् ॥

	शौनकेश्वरकुण्डे तु स्नानं कृत्वा ततो ऽर्चयेत् ।

	जम्बुकेश्वरनामानं दृष्ट्वा चैव यशस्विनि ॥

	दृष्ट्वा न जायते मर्त्यः संसारे दुःखसागरे ।

	प्रतिपत्प्रभृति देवेशि यावत् कृष्णचतुर्दशीम् ॥

	एतत्क्रमेण कर्तव्यं महद् आयतनं शुभे ।

	अतः परं प्रवक्ष्यामि अष्टायतनम् उत्तमम् ॥

	तं दृष्ट्वा मनुजो देवि लाङ्गलीशं ततो व्रजेत् ।

	तं दृष्ट्वा तु ततो देवि आषाढीशं ततो ऽर्चयेत् ॥

	दृष्ट्वा चाषाडिनं देवि भारभूतं ततो व्रजेत् ।

	तं दृष्ट्वा तु ततो देवं गच्छेद् वै त्रिपुरान्तकम् ॥

	तं दृष्ट्वापि ततो देवि नकुलीशं ततो व्रजेत् ।

	दक्षिणे नकुलीशस्य त्र्यम्बकं च ततो व्रजेत् ॥

**[१२३]** अष्टायतनम् एवं हि मया ते परिकीर्तितम् ।

	अष्टायतनम् एतद् धि करिष्यन्ति हि ये नराः ॥

	ते मृतापि बहिः क्षेत्रे रुद्रलोकस्य भाजनाः ।

		ईश्वर उवाच ।

	पूर्वं चैव मया देवि पञ्चायतनम् उत्तमम् ।

	रोचते मे सदा वासः पञ्चायतन उत्तमे ॥

	एषां दिग् उत्तरा देवि वाराणस्यां सदा प्रिये ।

	मम चोत्तरतो नित्यम् अस्मिन् स्थाने विशेषतः ॥

	एकान्तवासिनो विप्रा भस्मनिष्ठा दृढव्रताः ।

	तेषां तु चोत्तमं स्थानं तद् वदन्ति च केचन ॥

	दिव्या हि सा परा मूर्तिर् ओङ्कारे ह स्थितः सदा ।

	उत्पत्तिस्थितिकाले ऽहं तस्मिन्न् आयतने स्थितः ॥

	एवं च यो विजानाति न स पापेन लिप्यते ।

	सत्यं सत्यं पुनः सत्यं त्रिः सत्यं नान्यतश्ः शुभे ॥

	शीघ्रं तत्र च संयातु यदीच्छेन् मामकं पदम् ।

	एवं ते कथितं देवि पुनर् विस्तरतो मया ॥

		ईश्वर उवाच ।

	अविमुक्तं च स्वर्लीनं तथा मध्यमकं शूभम् ।

	एतत् त्रिकण्टकं नाम मृत्युकाले ऽमृतप्रदम् ॥

	कारणं तस्य क्षेत्रस्य मया ते कथितं शुभे ।

	इयं वाराणसी पुण्या श्रेष्ठा पाशुपती स्थली ॥

**[१२४]** सर्वेषां चैव जन्तूनां हेतुर् मोक्षस्य सुन्दरि ।

**तथा** ।

	अविमुक्तं च स्वर्लीनम् ओङ्कारं चण्डम् ईश्वरम् ।

	मध्यमं कृत्तिवासं च षडङ्गम् ईश्वरं स्मृतम् ॥

	अविमुक्ते महाक्षेत्रे गुह्यम् एतत् परं मम ।

	सोपदेशेन ज्ञातव्यं यदीच्छेत् परमं पदम् ॥

	एतद् रहस्यमाहात्म्यं न देयं यस्य कस्यचित् ।

	अतः परं प्रवक्ष्यामि यात्राकालं च सर्वदा ॥

	चैत्रमासे तु देवैस् तु यात्रेयं च कृता शुभा ।

	तस्यैव कामकुण्डे तु स्नानपूजनतत्परैः ॥

	वैशाखे दैत्यराजैस् तु यात्रेयं च कृता पुरा ।

	विमलेश्वरकुण्डे तु स्नानपूजनतत्परैः ॥

	ज्येष्ठमासे ऽपि सिद्धैस् तु यात्रेयं च कृता पुरा ।

	रुद्रवासस्य कुण्डे तु स्नानपूजनतत्परैः ॥

	आषाढे चापि गन्दर्वैर् यात्रेयं च कृता मम ।

	श्रेया देवास् तु कुण्डस्थैः स्नानपूजनतत्परैः ॥

	विध्याधरैस् तु यात्रेयं श्रावणे मासि तत्परैः ।

	लक्ष्मीकुण्डस्य संस्थैश् च स्नानपूजनतत्परैः ॥

	पितृभिश् चापि यात्रेयम् आश्विने मासि तत्परैः ।

	कपिलाह्रदसंस्थैश् च स्नानपूजनतत्परैः ॥

**[१२५]** ऋषिभिश् चापि यात्रेयं कार्तिके मासि तत्परैः ।

	मार्कण्डेयह्रदस्थैश् च स्नानपूजनतत्परैः ॥

	विद्याधरैश् च यात्रेयं मासि मार्गशिरे कृता ।

	कपालमोचनस्थैश् च स्नानपूजनतत्परैः ॥

	गुह्यकैश् चैव यात्रेयं पुष्यमासे तु तत्परैः ।

	पिशाचैश् चैव यात्रेयं माघमासे च तत्परैः ॥

	धनदेश्वरकुण्डस्थैः स्नानपूजनतत्परैः ।

	यक्षेशैश् चापि यात्रेयं माघमासे च तत्परैः ॥

	कोटितीर्थे तु संस्थैश् च स्नानपूजनतत्परिः ।

	पिशाचैश् चैव यात्रेयं फाल्गुने मासि तत्परैः ॥

	गोकर्णकुण्डसंस्थैश् च स्नानपूजनतत्परैः ।

	पिशाचैस् तु यदा यस्मिन् फाल्गुनस्य चतुर्दशीम् ॥

	तेन सा प्रोच्यते देवि पिशाची नाम विश्रुता ।

	अतः परं प्रवक्ष्यामि यात्रायां निष्कृतिः परा ॥

	उदकुम्भास् तु दातव्या मिष्टान्नेन समन्विताः ।

	तेन देवि तदा प्राप्तं पूर्वोक्तं फलम् एव च ॥

	अतः परं प्रवक्ष्यामि यात्रायां च वरानने ।

	शुक्लपक्षे तृतीयायां तव यात्रा महाफला ॥

	यत्र गौरी तु द्रष्टव्या तां च शृणु वरानने ।

	स्नानं कृत्वा तु गन्तव्यं गोप्रेक्षे तु यशस्विनि ॥

	अहनि कालिका देवी अर्चितव्या प्रयत्नतः ।

	ज्येष्ट्ःअस्थाने ततो गौरी अर्चितव्या प्रयत्नतः ॥

	तस्मात् स्थानात् तु गन्तव्यम् अविमुक्तस्य चोत्तरे ।

**[१२६]** तत्र देवी सदा गौरी पूजितव्या च भकितः ॥

	अन्या वापि परा प्रोक्ता सम्वर्तललिता शुभा ।

	द्रष्टव्या चापि सा देवी सर्वकामफलप्रदा ॥

	सर्वकामान् अवाप्नोति यदि द्यायेत मानवः ।

	ततस् तु भोजयेद् विप्रान् शिवभक्तान् शुचिव्रतान् ॥

	वासैः सदक्षिणैश् चैव यथार्हम् अतिपुष्कलैः ।

	पञ्चगौरीं तु यः कृत्वा भक्त्या देवि समाहितः ॥

	सर्वांश् चैव रसान् गन्धान् गौरीम् उद्दिश्य ब्राह्मणे ।

दद्याद् इति शेषः ।

	उत्तमं श्रेय आप्नोति सौभाग्येन समन्वितम् ।

	विनायकान् प्रवक्ष्यामि तस्य क्षेत्रस्य विघ्नदान् ॥

	ढुण्ढिं तु प्रथमं दृष्ट्वा तथा कोणविनायकम् ।

	देव्या विनायकं चैव गोप्रेक्षे हस्तिनं स्मृतम् ॥

	विनायकं तथैवान्यं सिन्दूरं नाम विश्रुतम् ।

	चतुर्थो देवि द्रष्टव्य एवं पञ्च विनायकाः ॥

	लड्डुकाश् च प्रदातव्या एतान् उद्दिश्य ब्राह्मणे ।

	एतेन चैव धर्मेण सिद्धिमान् जायते नरः ॥

	अतः परं प्रवक्ष्यामि चण्डिकाः क्षेत्ररक्षिकाः ।

	दक्षिणे रक्षते दुर्गा नैरृते चोत्तरेश्वरी ॥

	अङ्गारेशी पश्चिमे च वायव्य भद्रकालिका ।

	उत्तरे भीष्मचण्डी च महामुण्डा च सा ततः ॥

**[१२७]** ऊर्ध्वकेशी समायुक्ता शाङ्करी सर्वतः स्मृता ।

	ऊर्ध्वकेशी च आग्नेय्यां चित्रघण्टाथ मध्यतः ॥

	एताश् च चण्डिका देवि यो ऽत्र द्रक्ष्यति च मानवः ।

	तस्य तुष्टाश् च ताः सर्वाः क्षेत्रं रक्षन्ति तत्पराः ॥

	विघ्नं कुर्वन्ति सततं पापानां देवि सर्वदा ।

	तस्माच् चैव सदा पूज्याश् चण्डिकाः सविनायकाः ॥

	यदीच्छेत् सततं देवि वाराणस्यां शूभां स्थितम् ।

	अन्यच् च ते प्रवक्ष्यामि तस्मिन् क्षेत्रे सुरेश्वरि ॥

	तिस्रो नद्यस् तु तत्रस्था वहन्ति च शुभोदकाः ।

	यासां दर्शनमात्रेण ब्रह्महत्या निवर्तते ॥

	एका पितामहस्रोता मन्दाकिनी तथापरा ।

	मत्स्योदरी तृतीया च एतास् तिस्रस् तु पुण्यदाः ॥

	मन्दाकिनी तथा पुण्या मध्यमेश्वरसंस्थिता ।

	पिताम्हस्रोतिका च अविमुक्ते तु पुण्यदा ॥

	मत्स्योदरी च ओङ्कारे पुण्यदा सर्वदैवतैः ।

	तस्मिन् स्थाने यदि गङ्गा आगमिष्यति भामिनि ॥

	तदा पुण्यतमः कालो देवानाम् अपि दुर्लभः ।

	वरणासिक्तसलिले जाह्नवी जलमिश्रिते ॥

	तत्र नादेश्वरे पुण्ये स्नातः कुम् अनुशोचति ।

	तस्मिन् काले च तत्रैव स्नानं देवि कृतं मया ॥

	तेन हस्ततलाद् देवि कपालं पतितं क्षणात् ।

	कपालमोचनं नाम् तत्रैव सुमहत्सरः ॥

**[१२८]** पावनं सर्वसत्त्वानां पुण्यदं सर्वदेहिनाम् ।

	ओङ्कारेश्वरनामानं तत्र स्नानं कृतं मया ॥

	तेन स प्रोच्यते देव ओङ्कारेश्वरनामतः ।

	मत्सोदरीजले गङ्गा ओङ्कारेश्वरसन्निधौ ॥

	तदा तस्मिन् जले स्नात्वा ब्रह्महत्यां व्यपोहति ।

	मत्स्योदरीजले स्नात्वा दृष्ट्वा चोङ्कारम् ईश्वरम् ॥

	शोकमोहजरामृत्युर् न च तं स्पृशते पुनः ।

**इति श्रीलिङ्गपुराणे वाराणसीमाहात्म्ये गुह्यायतनवर्णनं नाम**

**सप्तदशो ऽध्यायः ।**

		विष्णुर् उवाच ।

	एतच् छ्रुत्वा वचो देवी विस्मयोत्फुल्ललोचना ।

	ओङ्कारदर्शनार्थं वै कपिलेशम् उपागता ॥

	तस्मात् त्वम् अपि देवेशं पूजयस्व सदाशिवम् ।

	एतत् परमम् आनन्दं प्राप्स्यते परमं पदम् ॥

	एतच् छ्रुत्वा परं गुह्यं सकाशाच् चक्रप्राणिनः ।

	ओङ्कारम् अर्चयेद् देवं सदा तद्गतमानसः ॥

		सूर्य उवाच ।

	तस्मात् त्वम् अपि दुर्धर्षम् आराधय सुरेश्वरम् ।

	तेन तत्पदम् आप्नोषि यद् अन्यैर् अपि दुर्लभम् ॥

	सूर्यस्य वचनं श्रुत्वा वाराणस्याम् उपागतः ।

	तत्र देवि तद् ओङ्कारं दृष्ट्वा चैव प्रणम्य च ॥

	आराधनपरो भूत्वा लिङ्गं स्थाप्य चतुर्मुखम् ।

	देवदेवसकाशाद् वै कृतकृत्यो भवेच् छुचिः ॥

**[१२९]** यः सम्प्राप्य महत्तत्त्वम् ईश्वरे कृतनिश्चयः ।

	तस्मात् त्वम् अपि गाङ्गेय यति श्रेयो ऽभिवाञ्छसि ॥

	आराधयस्व देवेशं मनसः स्थैर्यम् आत्मनः ।

**तथा** ।

	तस्मिंस् तु यः शिवः साक्षाद् ओङ्कारेश्वरसञ्ज्ञितः ॥

	एतत् गुह्यस्य माहात्म्यं तव स्नेहान् महामुने ।

	अकारं च उकारं च मकारं च प्रकीर्तितः ॥

	अस्मिंल् लिङ्गे तु संसिद्धो मुनिकालिकवृक्षयः (?) ।

	अकारस् तत्र विज्ञेयो विष्णुलोकगतिप्रदः ॥

	तस्य दक्षिणपार्श्वे तु ओङ्काराख्येति कीर्तितः ।

	तत्र सिद्धिं परां प्राप्तो देवाचार्यो बृहस्पतिः ॥

	उकारं तत्र विज्ञेयं ब्रह्मणः पदम् अव्ययम् ।

	तस्य चोत्तरदिग्भागे मकारं विष्णुसञ्ज्ञकम् ॥

	तस्मिंल् लिङ्गे च संसिद्धः कपिलर्षिर् महामुनिः ।

	तस्मात् त्वम् अपि गार्गेय मनःस्थैर्यं यदीच्छसि ॥

	लिङ्गस्याराधने यत्नं कुरुष्व नियतव्रतः ।

	विद्यां पाशुपतीं प्राप्य तस्मिन् स्तुत्ये व्यपाश्रयः ॥

	निर्ममो निरहङ्कारः पदम् आप्नोषि शाश्वतम् ।

	एतच् छ्रुत्वा वचः स्तुत्वा याज्ञवल्क्यस्य दर्शिताः ॥

	वाराणसीं समभ्येत्य पञ्चायतनम् उत्तमम् ।

	आराध्यमानो देवेशस् तस्मिन् स्थाने स्थितः सदा ॥

	तस्माद् अन्ये ऽपि ये केचिल् लिङ्गस्याराधने रताः ।

	तेषां वै पश्चिमे काले ज्ञानम् उत्पद्यते सदा ॥

**[१३०]** एवं ज्ञात्वा तु यो मर्त्यः सदा लिङ्गार्चने रतः ।

	न तस्य पुनरावृत्तिः कल्पकोटिशतैर् अपि ॥

	तस्माद् वै सम्प्रदायाच् च अर्चितव्यं प्रयत्नतः ।

	मानुष्यं दुर्लभं प्राप्य विद्युत्सम्पातचञ्चलम् ॥

	लिङ्गं यो ऽरचयते विप्र आत्मानं स समुद्धरेत् ।

	आत्मानं घातयेन् नित्यं यो न लिङ्गं समर्चयेत् ॥

**इति श्रीलिङ्गपुराणे वाराणसीमाहात्मे गुह्यायतनवर्णनं**

**नामाष्टादशो ऽध्यायः ।**

**स्कन्दपुराणे** ।

	स तम् उद्यानम् आसाद्य देवीम् आह जगत्पतिः ।

	अस्मिन् देशे पुरा देवि तिष्ठतो मम शोभने ॥

	ऊर्ध्वं गोलोकसंस्थाने गवां वत्सैः स्वयम्भवैः ।

	वेगतः पीयमानानां फेनो मूर्ध्नि ममापतत् ॥

	ततो न पश्यति ताश् च गा वत्साः सोमपार्श्वगाः ।

	ततस् ताः प्रेक्षितास् तत्र मया गावस् तदाभवन् ॥

	तेजसा दह्यमानास् तु नैव कर्मास्तु (?) साधिताः ।

	गावः पूर्वम् इमा देवि आसन् कपिलवर्णकाः ॥

	नैकवर्णास् तदा भूत्वा मया सम्प्रेक्षिताः सदा ।

	शरणं तस्य ता जग्मुर् ब्रह्माणं विबुधोत्तमम् ॥

	अग्रतः समुपागत्य कृताञ्जलिपुटस् ततः ।

	अर्दिताभिस् तदा गोभिर् ब्रह्मा माम् अब्रवीत् ततः ॥

	प्रसादं कुरु वेदेश सुरभीणां सुतेजसाम् ।

	विनश्येयुर् यथा नेमास् तथा कुरु सुरार्चितः ॥

**[१३१]** ततो ऽहम् आस्थितो देवि स्थाने ऽस्मिन् स्वयम् एव तु ।

	गोप्रेक्षक इति ख्यातः संस्तुतः सर्वदेवतैः ॥

	गौप्रेक्षेश्वरम् आगत्य दृष्ट्वाभ्यर्च्य च मानवः ।

	न दुर्गतिम् अवाप्नोति कल्मशैश् च विमुच्यते ॥

	ततस् ता दह्यमानास् तु प्रसवैः सुरभी मया ।

	ह्रदे ऽस्मिन् पेतुर् अभ्येत्य श्रान्तास् तोयं पपुस् तथा ॥

	कपिलाह्रद इत्य् एवं ततः प्रभृति कथ्यते ।

	अत्रापि स्वयम् एवाहं वृषध्वज इति स्थितः ॥

	सान्निध्यं कृतवान् देवि सदायं दृश्यतां स्थितः ।

	कपिलाह्रदतीर्थे ऽस्मिन् स्नात्वा संयतमानसः ॥

	वृषध्वजम् इदं दृष्ट्वा सर्वयज्ञफलं लभेत् ।

	स्वर्लोकतां मृतश् चापि अर्चयित्वा तु माम् इह ॥

	लभते देहभेदेन गणत्वं चातिदुर्लभम् ।

	अस्मिन्न् अपि प्रदेशे तु ता गावो ब्रह्मणा स्वयम् ॥

	शान्त्यर्थं सर्वलोकानां सर्वा दुग्धाः पयो ऽमृतम् ।

	तासां क्षीरेण सञ्जातं ह्रदम् एतन् मनोहरम् ॥

	भद्रदोहम् इति ख्यातं पुण्यं देवह्रदं शुभम् ।

	सर्वैर् देवैर् अहं देवि अस्मिन् देशे प्रसादितः ॥

	गच्छोपशमम् ईशेति उपशाण्तः शिवस् ततः ।

	शिवो भूत्वा ऽहम् अत्रस्थः पुण्यम् अस्यापि दर्शनम् ॥

	दृष्ट्वैनं नियतो मर्त्यः स्वर्गलोकम् अवाप्नुयात् ।

	अत्राहं ब्रह्मणानीय स्थापितः परमेष्ठिना ॥

**[१३२]** ब्रह्मणश् चापि सङ्गृह्य विष्णुना स्थापितः पुनः ।

	ब्रह्मणा स ततो विष्णुः प्रोक्तः सम्भिन्नचेतसा ॥

	मयानीतम् इदं लिङ्गं कस्मात् स्थापितवान् असि ।

	तम् उवाच पुनर् विष्णुर् ब्रह्माणं कुपिताननम् ॥

	रुद्रे देवे ममात्यन्तं परा भक्तिर् महत्तरा ।

	मयैव स्थापितो ऽपीह नाम्ना तव भविष्यति ॥

	हिरण्यगर्भ इत्य् एवं तत्राहं समवस्थितम् ।

	दृष्ट्वैनम् अपि देवेशि मम लोके महीयते ॥

	पुनश् चापि ततो ब्रह्मा मम लिङ्गम् इदं शुभे ।

	स्ह्तापयामास विधिवद् भक्त्या परमया पुनः ॥

	स्वर्लीनेश्वर इत्य् एवं तत्राहं समवस्थितः ।

	तस्मिन् परतरे लीने प्रधाने मम कारणे ॥

	तस्मात् स्वर्लीन इत्य् एवं गुह्यक्षेत्रम् इति स्थितम् ।

	प्राणान् इह नरस् त्यक्त्वा न पुनर् जायते क्वचित् ॥

	अनन्ता सा गतिस् तस्य योगिनाम् एव या स्मृता ।

	अस्मिन्न् अपि महादेशे दैत्यो देवस्य कण्टकः ॥

	व्याघ्ररूपं समास्थाय निहतो दर्पितो बली ।

	व्याघ्रेश्वरेति सङ्ख्यातो नित्यम् अत्राहम् आस्थितः ॥

	न पुनर् दुर्गतिं याति दृष्टेन स महेश्वरम् ।

	उत्पलो विदलश् चैव यौ दैतौ ब्रह्मणः पुरा ॥

	स्त्रीवध्यौ दर्पितौ दृष्ट्वा त्वयैव निहतौ शुभे ।

	सावज्ञं कन्दुकेनात्र तस्येदं चिह्नम् आस्थितम् ॥

	आदाव् अत्राहम् आगत्य आस्थितो गणपैः सह ।

	ज्येष्ठस्थानम् इदं तस्माद् एतन् मे पुण्यदर्शनम् ॥

**[१३३]** दृष्ट्वैवं मम लिङ्गं तु ज्येष्ठस्थानसमाश्रितम् ।

	न शोचते पुनर् मर्त्यः सिद्धो जन्मनि जन्मनि ॥

	समन्ताच् चापि देवैर् मे लिङ्गानि स्थापितानि ह ।

	दृष्ट्वा तु नियतो मर्त्यो देहभेदे गणो भवेत् ॥

	इदानीम् अहम् आगत्य स्वयम् अस्मिन् व्यवस्थितः ।

	न विमुक्तं मया यस्माद् अविमुक्तमिदं ततः ॥

	क्षेत्रं वाराणसीपुण्यं मुक्तिदं सम्भविष्यति ।

	अविमुक्तेश्वरं मां वै यो ऽत्र द्रक्ष्यति मानवः ॥

	गाणपत्यं गतिस् तस्य यत्र तत्र मृतस्य हि ।

	प्राणान् हि च सन्त्यज्य प्राप्यते मुक्तिर् उत्तमा ॥

	पित्रा ते गिरिराजेन शैले हिमवता स्वयम् ।

	मम प्रियं तु तत् स्थानं ज्ञात्वा लिङ्गं प्रतिष्ठितम् ॥

	शैलेश्वरम् इति ख्यातं दृश्यताम् इह संस्थितम् ।

	दृष्ट्वैनं मनुजो देवि न दुर्गतिम् अवाप्नुयात् ॥

	नदी वाराणसी चेयं पुण्या पापप्रणाशिनी ।

	क्षेत्रम् एतद् अलङ्कृत्य जाह्नव्या सह सङ्गता ॥

	स्थापितं सङ्गमे चास्मिन् ब्रह्मणा लिङ्गम् उत्तमम् ।

	सङ्गमेश्वरम् इत्य् एवं ख्यातं जगति दृश्यते ॥

	सङ्गमे देवनद्योश् च यः स्नात्वा मनुजः शुचिः ।

	अर्चयेत् सङ्गमेशानं तस्य जन्मभयं कुतः ॥

	स्थापितं लिङ्गम् एतच् च शुक्रेण तव सूनुना ।

	नाम्ना शुक्रेश्वरं लिङ्गं सर्वसिद्धामरार्चितम् ॥

**[१३४]** दृष्ट्वैव मानवः सद्यो मुक्तः स्यात् सर्वकिल्बिषैः ।

	न मृतश् च पुनर्जन्म संसारे तु लभेन् नरः ॥

	पुरा जम्बूक्रूपेण असुरो देवकण्टकः ।

	ब्रह्मणः स वरं लब्ध्वा गोमायुर् वधशङ्कितः ॥

	हतो हिमवतः पुत्रि जम्बुकेशस् ततो ह्य् अहम् ।

	अनवद्यगतिः ख्यातः सुरासुरनमस्कृतः ॥

	दृष्ट्वैनम् अपि देवेशं सर्वान् कामान् अवाप्नुयात् ।

	देवैः शक्रपुरोगैश् च एतानि स्थापितानि ह ॥

	पञ्च लिङ्गानि पुण्यानि सर्वकामप्रदानि तु ।

	एवम् एतानि पुण्यानि सन्निवासासि पार्वति ॥

	कथितानि तव क्षेत्रे गुह्यं वाक्यमिदं शृणु ।

	महालयगिरिस्थं मां केदारे च व्यवस्थितम् ॥

	गणत्वं लभते दृष्ट्वा क्षेत्रे ऽस्मिन् मुक्तिर् उच्यते ।

	गाणपत्यपदं तस्माद् यतः सा मुक्तिर् उत्तमा ॥

	ततो महालयात् तस्मात् केदारान् मध्यमाद् अपि ।

	स्मृतं पुण्यतमं क्षेत्रम् अविमुक्तम् इदं शुभे ॥

	केदारं मध्यमं स्थानं स्थानं चैव महालयम् ।

	मम पुण्यानि भूलोके तेभ्यः श्रेष्ठतमं त्व् इदम् ॥

	मम सृष्टास् त्व् इमे लोकास् त्व् अतः क्षेत्रम् इदं शुभे ।

	लोके वित्तसमायुक्तम् अविमुक्तम् अतो ऽभवत् ॥

	अविमुक्तेश्वरं लिङ्गं मम दृष्ट्वेह मानवः ।

	सद्यः पापविनिर्मुक्तः पशुपाशैर् विमुच्यते ॥

**[१३५]** शैलेशं सङ्गमेशं च स्वर्लीनं मध्यमेश्वरम् ।

	हिरण्यगर्भम् ईशानं गोप्रेक्षं वृषभद्वजम् ॥

	उपशान्तशिवं चैव ज्येष्ठस्थाननिवासिनम् ।

	शुक्रेश्वरं च विख्यातं व्याघ्रेशं जम्बुकेश्वरम् ॥

	दृष्ट्वा न जायते मर्त्यः संसारे दुःखसागरे ।

**इति भट्टहृदयधरात्मजमहासन्धिग्रहिक-**

**भट्टश्रीलक्ष्मीधर्विरचिते कृत्यकल्पतरौ**

**तीर्थकाण्डे वाराणसीमाहात्म्यं समाप्तम् ॥**

**[१३६]**

**३**

**अथ प्रयागमाहात्म्यम्**

तत्र मत्स्यपुराणे ।

	भगवन् श्रोतुम् इच्छामि पुराकल्पे यथा श्रुतम् ।

	[ब्रह्मणा देवमुख्येन यथावत् कथितं मुने ] ॥

	कथं प्रयागगमनं नराणां तत्र कीदृशम् ।

	मृतानां का गतिस् तत्र स्नातानां चैव किं फलम् ।

	एतत् सर्वं ममाख्याहि परं कौतूहलं हि मे ॥

		मार्कण्डेय उवाच ।

	कथयिष्यामि ते वत्स यच् चेष्टं यच् च तत् फलम् ।

	पुरा ऋषीणां विप्राणां कथ्यमानं मया श्रुतम् ॥

	यत्र स्नात्वा दिवं यान्ति ये मृतास् ते ऽपुनर्भावाः ।

	आप्रयागप्रतिष्ठानाद् आपुराद् वासुकेर्हदात् ।

	कम्बलाश्वतरौ नागौ नागाच् च बहुमूलकात् ॥

	एतत् प्रजापतेः क्षेत्रं त्रिषु लोकेषु विश्रुतम् ।

	यत्र स्नात्वा दिवं यान्ति ये मृतास् ते ऽपुनर्भवाः ॥

**[१३७]** तत्र ब्रह्मादयो देवा रक्षां कुर्वन्ति सर्वदा ।

	अन्ये च बहवस् तीर्थाः सर्वपापहराः शुभाः ॥

	न शक्याः कथितुं राजन् बहुवर्षशतैर् अपि ।

	सङ्क्षेपेण प्रवक्ष्यामि प्रयागस्य तु कीर्तनम् ॥

	षष्टिर् धनुःसहस्राणि यानि रक्षति जाह्नवी ।

	यमुनां रक्षति सदा सविता सप्तवाहनः ॥

	प्रयागं तु विशेषेण स्वयं रक्षति वासवः ।

	मण्डलं रक्षति हरिर् देवतैः सह सङ्गतः ॥

	तं वटं रक्षति शिवः शूलपाणिर् महेश्वरः ।

	स्थानं रक्षन्ति वै देवाः सर्वपापहराः शुभाः ॥

	अधर्मेणावृतो लोको नैव गच्छति तत् पदम् ।

	अल्पम् अल्पतरं पापं यदा तस्य नराधिप ॥

	प्रयागं स्मरमाणस्य सर्वम् आयाति सङ्क्षयम् ।

	दर्शनात् तस्य तीर्थस्य नामसङ्कीर्थनाद् अपि ॥

	मृत्तिकालम्भनाद् वापि नरः पापात् प्रमुच्यते ।

	पञ्च कुण्डानि राजेन्द्र येषां मध्ये तु जाह्नवी ॥

	प्रयागस्य प्रवेशात् तु पापं नश्यति तत्क्षणात् ।

**तथा** ।

	सत्यवादी जितक्रोधो अहिंसां परमास्थितः ॥

	धर्मानुसारी तत्त्वज्ञो गोब्राह्मणहिते रतः ।

	गङ्गायमुनयोर् मध्ये स्नातो मुच्येत किल्बिषात् ॥

**[१३८]** मनसा चिन्तितान् कामांस् तांश् च प्राप्नोति पुष्कलान् ।

	ततो गत्वा प्रयागं तु सर्वदेवाभिरक्षितम् ॥

	ब्रह्मचारी वसन् मासं पितॄन् देवांश् च तर्पयेत् ।

	ईप्सितांल् लोभते कामान् यत्र यत्राभिजायते ॥

	तपनस्य सुता देवी तिषु लोकेषु विश्रुता ।

	समागता महाभागा यमुना यत्र निम्नगा ॥

	यत्र सन्निहितो देवः साक्षाद् देवो महेश्वरः ।

	दुष्प्रापं मानुषैः पुण्यं प्रयागं तु युधिष्ठिर ॥

	देवदानवगन्धर्वा ऋषयः सिद्धचारणाः ।

	तत्रोपस्पृश्य राजेन्द्र स्वर्गलोकम् उपासते ॥

**तथा** ।

		मार्कण्डेय उवाच ।

	शृणु राजन् प्रयागस्य माहात्म्यं पुनर् एव तु ।

	यच् छ्रुत्वा सर्वपापेभ्यो मुच्यते नात्र संशयः ॥

	आर्तानां च दरिद्राणां निश्चितव्यवसायिनाम् ।

	स्थानम् उक्तं प्रयागं तु नाख्येयं तु कदाचन ॥

	व्याधितो यदि वा दीनः क्रुद्धो वापि भवेन् नरः ।

	गङ्गायमुनाम् आसाद्य् यस् तु प्राणान् परित्यजेत् ॥

	दीप्तकाञ्चनवर्णाभैर् विमानैः सूर्यवर्चसैः ।

	गन्धर्वाप्सरसां मध्ये स्वर्गे मोदति मानवः ॥

**[१३९]** ईप्सितांल् लभते कामान् वदन्ति ऋषिपुङ्गवाः ।

	सर्वरत्नमयैर् द्वियैर् नानाध्वजसमाकुलैः ॥

	वराङ्गनासमाकीर्णविमानैः शुभलक्षणैः ।

	गीतवादित्रनिर्घोषैः प्रसुप्तः प्रतिबुध्यते ॥

	यावन् न स्मरते जन्म तावत् स्वर्गे महीयते ।

	ततः स्वर्गात् परिभ्रष्टः क्षीणकर्मा दिवश् च्युतः ।

	हिरण्यरत्नसम्पूर्णे समृद्धे जायते कुले ॥

	तद् एव च समरेत् तीर्थं स्मरणात् तत्र गच्छति ।

	देशस्थो यदि वारण्ये विदेशे यति वा गृहे ॥

	प्रयागं स्मरम्णो ऽपि यस् तु प्राणान् परित्यजेत् ।

	ब्रह्मलोकम् अवाप्नोति वदन्ति ऋषिपुङ्गवाः ॥

	सर्वकामफला वृक्षा मही यत्र हिरण्मयी ।

	ऋषयो मुनयः सर्वे तत्र लोके स गच्छति ॥

	स्त्रीसहस्राकुले रम्ये मन्दाकिन्यास् तटे शुभे ।

	मोदते ऋषिभिः सार्धं सुकृतेनेह कर्मणा ॥

	सिद्धचारणगन्धर्वैः पूज्यते दिवि देवतैः ।

	ततः स्वर्गात् परिभ्रष्टो जम्बूद्वीपपतिर् भवेत् ॥

	ततः शुभानि कर्माणि चिन्तयानः पुनः पुनः ।

	गुणवान् वित्तसम्पन्नो भवतीह न संशयः ॥

	कर्मणा मनसा वाचा सत्य्धर्मप्रतिष्ठितः ।

	गक्गायमुनयोर् मध्ये यस् तु गां सम्प्रयच्छति ॥

	स गोरोमसमाब्दानि लभते स्वर्गम् उत्तमम् ।

	यस् तु गां प्रतिगृह्णाति गङ्गायमुनसङ्गमे ॥

**[१४०]** सुवर्णमणिमुक्तां वा यदि वान्यं प्रतिग्रहम् ।

	स्वकार्ये पितृकार्ये वा देवताभ्यर्चने ऽपि वा ॥

	विफलं तस्य तत् तीर्थं यावत् तद् धनम् अश्नुते ।

तीर्थे कृतप्रतिग्रहस्य पुरुषस्य यावत् तीर्थप्रतिग्रहोपार्जितधने स्वत्वम् अनुवर्तते, तावत् तीर्थदानादिषु कोटिगुनत्वादिलक्षणं फलं न जनयति । तद्धनत्यागात् तु स्वफलं जनयत्य् एव ।

	एवं तीर्थे न गृह्णीयात् पुण्येष्व् आयतनेषु च ।

	निमित्तेषु च सर्वेषु अप्रमत्तो भवेद् द्विजः ॥

	कपिलां पाटलां वर्णां यस् तत्रैव प्रयच्छति ।

	स्वर्णशृङ्गीं रौप्यखुरां चैलकं गां पयस्विनीम् ॥

	प्रयागे श्रोत्रियं साधुं ग्राहयित्वा यथाविधि ।

“ग्राहयित्वा” स्वीकार्य ।

	शुक्लाम्बरधरं शान्तं धर्मज्ञं वेदपारगम् ॥

	सा गौस् तस्यैव दातव्या गङ्गायमुनसङ्गमे ।

	वासांसि च महार्हाणि रत्नानि विविधानि च ॥

	यावद् रोमाणि तस्या गौः सन्ति गात्रेषु सत्तम ।

	तावद्वर्षसहस्राणि स्वर्गलोके महीयते ॥

	यत्रासौ लभते जन्म सा गौस् तत्राभिजायते ।

	न च पश्यति तं घोरं नरकं तेन कर्मणा ॥

	उत्तरान् स कुरून् प्राप्य मोदते कालम् अक्षयम् ।

	गवां शतसहस्रेभ्यो दद्याद् एकां पयस्विनीम् ॥

**[१४१]** पुत्रान् दारांस् तथा भृत्यान् गौर् एका प्रतिकारयेत् ।

	तस्मात् सर्वेषु दानेषु गोदानं तु विशिष्यते ॥

	दुर्गमे विषमे घोरे महापातकसम्भमे ।

	गौर् एव रक्षां कुरुते तस्माद् देया द्विजोत्तमे ॥

**प्रयागतीर्थयात्राविधिः ।**

		मार्कण्डेय उवाच ।

	कथयिष्यामि ते वत्स तीर्थयात्राविधिक्रमम् ।

	आर्षेणैव विधानेन यथादृष्टं यथाश्रुतम् ॥

	प्रयागतीर्थयात्रार्थी यः प्रयाति नरः क्वचित् ।

	बलीवर्दसमारूढः शृणु तस्यापि यत् फलम् ॥

	नरके वसते घोरे गवां क्रोधो हि दारुणः ।

	सलिलं न गृह्णन्ति पितरश् चास्य देहिनः ॥

	यस् तु पुत्रांस् तथा बालान् पाययेत् स्नापयेत् तथा ।

	यथात्मानं तथा सर्वं दानं विप्रेषु दापयेत् ॥

	ऐश्वर्यलोभमोहाद् वा गच्छेद् यानेन यो नरः ।

	निष्फलं तस्य तत् तीर्थं तस्माद् यानं विवर्जयेत् ॥

	गङ्गायमुनयोर् मध्ये यस् तु कन्यां प्रयच्छति ।

	आर्षेणैव विधानेन यथा विभवसम्भवम् ॥

	न स पश्यति तं घोरं नरकं तेन कर्मणा ।

	उत्तरान् स कुरून् गत्वा मोदते कालम् अक्षयम् ॥

**[१४२]** पुत्रदारांश् च लभते धार्मिकान् रूपसंयुतान् ।

	तत्र दानं प्रदातव्यं यथाविभवसम्भवम् ॥

	तेन तीर्थफलं चैव वर्धते नात्र संशयः ।

	स्वर्गे तिष्ठति राजेन्द्र यावद् आभूतसम्प्लवम् ॥

	वटमूलं समासाद्य यस् तु प्राणान् परित्यजेत् ।

	सर्वलोकान् अतिक्रम्य रुद्रलोकं स गच्छति ॥

	तत्र ते द्वादशादित्यास् तपन्ते रुद्रम् आश्रिताः ।

	निर्दहन्ति जगत् सर्वं वटमूलं न दह्यते ॥

	नष्टचन्द्रार्कपवनं यदा चैकार्णवं जगत् ।

	स्वपते तत्र वै विष्णुर् यतमानः पुनः पुनः ॥

	देवदानवगन्धर्वा ऋषयः सिद्धचारणाः ।

	सदा सेवन्ति तं तीर्थं गङ्गायमुनसङ्गमम् ॥

**तथा** ।

	तत्र ब्रह्मादयो देवा दिशश् च सदिगीश्वराः ।

	हरिश् च भगवान् आस्ते प्रजापतिपुरस्कृतः ॥

	गङ्गायमुनयोर् मध्ये पृथिव्या जघनं स्मृतम् ।

	प्रयागं राजशार्दूल त्रिषु लोकेषु विश्रुतम् ॥

	ततः पुण्यतमं नास्ति त्रिषु लोकेषु भारत ।

	श्रवणात् तस्य तीर्थस्य नामसङ्कीर्तनाद् अपि ॥

	मृत्तिकालम्भनाद् वापि नरः पापात् प्रमुच्यते ।

	तत्राभिषेकं यः कुर्यात् सङ्गमे संशितव्रतः ॥

**[१४३]** तुल्यं फलम् अवाप्नोति राजसूयाश्वमेधयोः ।

	न वेदवचनात् तात न लोकवचनाद् अपि ॥

	मतिर् उत्क्रमणीया ते प्रयागमरणं प्रति ।

	दशतीर्थसहस्राणि षष्टिः कोट्यस् तथापराः ॥

	येषां सान्निध्यम् अत्रैव कीर्तनात् कुरुनन्दन ।

	या गतिर् योगयुक्तस्य सत्त्वस्थस्य च धीमतः ॥

	सा गतिस् त्यजतः प्राणान् गङ्गायमुनसङ्गमे ।

	न ते जीवन्ति लोके ऽस्मिन् यत्र यत्र युधिष्ठिर ॥

	ये प्रयागं न सम्प्राप्तास् त्रिषु लोकेषु वञ्चिताः ।

	एवं दृष्ट्वा तु तत् तीर्थं प्रयागं परमं पदम् ॥

	मुच्यते सर्वपापेभ्यः शशाङ्ग इव राहुणा ।

	कम्बलाश्वतरौ नागौ यमुनादक्षिणे तटे ।

	तत्र स्नात्वा च पीत्वा च सर्वपापैः प्रमुच्यते ॥

	तत्र गत्वा तु संस्थानं महादेवस्य धीमतः ।

	नरस् तारयते पूर्वं दशातीतान् दशावरान् ॥

	कृत्वाभिषेकं तु नरः सो ऽश्वमेधफलं लभेत् ।

	स्वर्गलोकम् अवाप्नोति यावद् आभूतसम्प्लवम् ॥

	पूर्वपार्श्वे तु गङ्गायास् त्रिरात्रं यदि तिष्ठति ।

	सर्वपापविशुद्धात्मा सो ऽश्वमेधफलं लभेत् ॥

	उत्तरेण प्रतिष्ठानाद् भागीरथ्यास् तु पूर्वतः ।

	हंसप्रतपनं नाम तीर्थं त्रैलोक्यविश्रुतम् ॥

**[१४४]** अश्वमेधफलं तस्मिन् स्नानमात्रेण भारत ।

	यावच् चन्द्रश् च सूर्यश् च तावत् स्वर्गे महीयते ॥

	ऊर्वशीपुलिने रम्ये विपुले हंसपाण्डरे ।

	परित्यज्यति यः प्राणान् शृणु तस्यापि यत् फलम् ॥

	षष्टिवर्षसहस्राणि षष्टिवर्षशतानि च ।

	स याति पितृभिः सार्धं स्वर्गलोके नराधिप ॥

	ऊर्वशीं च सदा पश्येद् देवलोके नरोत्तम ।

	पूज्यते सततं देवैर् ऋषिगन्धर्वकिन्नरैः ॥

	ततः स्वर्गात् परिभ्रष्टः क्षीणकर्मा दिवश् च्युतः ।

	ऊर्वशीसदृशीनां तु कन्यानां लभते शतम् ॥

	मध्ये नारीसहस्राणां बह्वीनां च पतिर् भवेत् ।

	दशग्रामसहस्राणां भोक्ता भवति भूमिपः ॥

	काञ्चीनूपुरशब्देन सुप्तो ऽसौ प्रतिबुध्यते ॥

	भुक्त्वा तु विपुलान् भोगांस् तत् तीर्थं लभते पुनः ।

	शुक्लाम्बरधरो नित्यं नियतः संयतेन्द्रियः ॥

	एककालं तु भुञ्जानो मांसं भोगपतिर् भवेत् ।

	सुवर्णालङ्कृतानां तु नारीणां लभते शतम् ॥

	पृथिव्याम् आसमुद्रायां महाभोगपतिर् भवेत् ।

	धनधान्यसमायुक्तो दाता भवति नित्यशः ॥

	स भुक्त्वा विपुलान् भोगांस् तत् तीर्थं स्मरते पुनः ।

	अथ सन्ध्यावटे रम्ये ब्रह्मचारी जितेन्द्रियः ॥

	उपासीत शुचिर् भूत्वा ब्रह्मलोकम् अवाप्नुयात् ।

	कोटितीर्थं समासाद्य यस् तु प्राणान् परित्यजेत् ॥

**[१४५]** कोटिवर्षसहस्राणां स्वर्गलोके महीयते ।

	ततः स्वर्गात् परिभ्रष्टः क्षीणकर्मा दिवश् च्युतः ॥

	सुवर्णमणिमुक्ताद्यैः कुले जायेत रूपवान् ।

	ततो भोगवतीं गत्वा वासुकेर् उत्तरेण तु ॥

	दशाश्वमेधिकं नाम तत्र तीर्थे परं भवेत् ।

	कृताभिषेकस् तु नरः सो ऽश्वमेधफलं लबेत् ॥

	धनाढ्यो रूपवान् साक्षाद् दाता भवति धार्मिकः ।

	चतुर्वेदेषु यत् पुण्यं सत्यवादिषु यत् फलम् ॥

	अहिंसायां तु यो धर्मो गमनाद् एव तत् फलम् ।

**तथा** ।

	मानसं नाम तीर्थं तु गङ्गाया उत्तरे तटे ।

	त्रिरात्रोपोषितः स्नात्वा सर्वान् कामान् अवाप्नुयात् ॥

	गोभूहिरण्यदानेन यत् फलं प्राप्नुयान् नरः ।

	तत् फलं समवाप्नोति तत् तीर्थं स्मरते पुनः ॥

	अकामो वा सकामो वा गङ्गायां यो विपद्यते ।

	मृतस् तु लभते स्वर्गं नरकं न च पश्यति ।

	अप्सरोगणसङ्गीतैः सुप्तो ऽसौ प्रतिबुध्यते ॥

	हंससारसयुक्तेन विमानेन स गच्छति ।

	बहुवर्षसहस्राणि स्वर्गं राजेन्द्र भुञ्जते ॥

	ततः स्वर्गात् परिभ्रष्टः क्षीणकर्मा दिवश् च्युतः ।

	सुवर्णमणिमुक्ताढ्ये जायते विपुले कुले ॥

**[१४६]** षष्टितीर्थसहस्राणि षष्टितीर्थशतानि च ।

	माघमासे गमिष्यन्ति गङ्गायमुनसङ्गमे ॥

	गवां शतसहस्रस्य सम्यग्दत्तस्य यत् फलम् ।

	प्रयागे माघमासे च त्यहं स्नातस्य तत् फलम् ॥

	गङ्गायमुनयोर् मध्ये कर्षाग्निं यस् तु साधयेत् ।

	अहीनाङ्गो ह्य् अरोगश् च पञ्चेन्द्रियसमन्वितः ॥

	यावन्ति रोमकूपानि तस्य गात्रेषु धीमतः ।

	तावद्वर्षसहस्राणि स्वर्गलोके महीयते ॥

	ततः स्वर्गात् परिभ्रष्टो जम्बूद्वीपपतिर् भवेत् ।

	स भुक्त्वा विपुलान् भोगांस् तत् तीर्थं लभते पुनः ॥

	जलप्रवेशं यत् कुर्यात् सङ्गमे लोकविश्रुते ।

	राहुग्रते यथा सोमे विमुक्तः सर्वपातकैः ॥

	सोमलोकम् अवाप्नोति सोमेन सह मोदते ।

	षष्टिवर्षसहस्राणि षष्टिवर्षशतानि च ॥

	स्वर्गलोकम् अवाप्नोति ऋषिगन्धर्वसेवितः ।

	परिभ्रष्टस् तु राजेन्द्र समृद्धे जायते कुले ॥

	अधःशिरास् तु यो ज्वालाम् ऊर्ध्वपादः पिबेन् नरः ।

	शतं वर्षसहस्राणि स्वर्गलोके महीयते ॥

	परिभ्रष्टस् तु राजेन्द्र अग्निहोत्री भवेन् नरः ।

	भुक्त्वा तु विपुलान् भोगांस् तत् तीर्थं भजते पुनः ॥

	यश् च देहं विकर्तित्वा शकुनिभ्यः प्रयच्छति ।

	विहगैर् उपभुक्तस्य शृणु तस्यापि यत् फलम् ॥

**[१४७]** शतं वर्षसहस्राणां सोमलोके महीयते ।

	तस्माद् अपि परिभ्रष्टो राजा भवति धार्मिकः ॥

	गुणवान् रूपसम्पन्नो विद्वांश् च प्रियवादकः ।

	भुक्त्वा तु विपुनान् भोगांस् तत् तीर्थं लभते पुनः ॥

	यामुने चोत्तरे कूले प्रयागस्य तु दक्षिणे ।

	ऋणप्रमोचनं नाम तीर्थं तु परमं स्मृतम् ॥

	एकरात्रोपिषितः स्नात्वा ऋणैः सर्वैः प्रमुच्यते ।

	स्वर्गलोकम् अवाप्नोति अनृणश् च सदा भवेत् ॥

**तथा ।**

	शृणु राजन् प्रयागे तु अनाशकं फलं विभो ।

	प्राप्नोति पुरुषो धीमान् श्रद्दधानो जितेन्द्रियः ॥

	अहीनाङ्गो ह्य् अरोगश् च पञ्चेन्दिर्यसमन्वितः ।

	अश्वमेधफलं तस्य गच्छतस् तु पदे पदे ॥

	कुलानि तारयेद् राजन् दश पूर्वान् दशावरान् ।

	मुच्यते सर्वपापेभ्यो गच्छेत परमं पदम् ॥

**तथा** ।

		मार्कण्डेय उवाच ।

	शृणु राजन् महावीर यद् उक्तं पद्मयोनिना ।

	ऋषीणां सन्निधौ पूर्वं कथ्यमानं मया शुभम् ॥

	पञ्चयोजनविस्तीर्णं प्रयागस्य तु मण्डलम् ।

	प्रवेशात् तस्य तद्भूमौ सो ऽश्वमेधः पदे पदे ॥

**[१४८]** व्यतीतान् पुरुषान् सप्त भविष्यांश् च चतुर्दश ।

	नरस् तारयते सर्वान् यस् तु प्राणान् परित्यजेत् ॥

	एवं ज्ञात्वा तु राजेन्द्र सदा श्रद्धापरो भव ।

	अश्रद्दधानाः पुरुषाः पापोपहतचेतसः ॥

	न प्राप्नुवन्ति तत् स्थानं प्रयागं देवरक्षितम् ।

		युधिष्ठिर उवाच ।

	स्नेहाद् वा द्रव्यलोभाद् वा ये तु कामवशं गताः ।

	कथं तीर्थफलं तेषां कथं पुण्यम् अवाप्नुयुः ॥

	विक्रयी सर्वभाण्डानां कार्याकार्यम् अजानतः ।

	प्रयागे का गतिस् तस्य एतद् भ्रूहि महामुने ॥

		मार्कण्डेय उवाच ।

	शृणु राजन् महागुह्यं सर्वपापप्रणाशनम् ।

	मासम् एकं तु स्नायीत प्रयागे नियतेन्द्रियः ॥

	मुच्यते सर्वपापेभ्यो मयोद्दिष्टं स्वयम्भुवा ।

	शुचिस् तु प्रयतो भूत्वा ऽहिंसकः श्रद्धयान्वितः ॥

	मुच्यते सर्वपापेभ्यो स गच्छेत् परमं पदम् ।

	विश्वस्तघातकानां च प्रयागे शृणु यत् फलम् ॥

	त्रिकालं एव स्नायीत आहारं भैक्षम् आचरेत् ।

	त्रिभिर् मासैः प्रमुच्येत प्रयागे नान्त्र संशयः ॥

	अज्ञानेन तु यस्येह तीर्थयात्रादिकं भवेत् ।

**[१४९]** सर्वकामसमृद्धस् तु स्वर्गलोके महीयते ॥

	स्थानं च लभते नित्यं धनधान्यसमाकुलम् ।

	एवं ज्ञानेन सम्पूर्णः सदा भवति भोगवान् ॥

	तारिताः पितरस् तेन नरकात् सपितामहाः ।

**तथा** ।

		मार्कण्डेय उवाच ।

	तपनस्य सुता देवी त्रिषु लोकेषु विश्रुता ।

	समागता महाभागा यमुना यत्र निम्नगा ॥

	येनैव निःसृता गङ्गा तेनैव यमुना गता ।

	योजनानां सहस्रेषु कीर्तनात् पापनाशिनी ॥

	तत्र सनात्वा च पीत्वा च यमुनायां युधिष्ठिर ।

	कीर्तनाल् लभते पुण्यं दृष्ट्वा भद्राणि पश्यति ॥

	अवगाह्याथ पीत्वा च पुनात्य् आसप्तमं कुलम् ।

	प्राणांस् त्यजति यस् तत्र स याति परमां गतिम् ॥

	अग्नितीर्थम् इति ख्यातं यमुनादक्षिणे तटे ।

	पश्चिमे धर्मराजस्य तीर्थं तु नवकं स्मृतम् ॥

	तत्र स्नात्वा दिवं याति ये मृतास् ते ऽपुनर्भवाः ।

	पञ्च तीर्थसहस्राणि यमुनादक्षिणे तटे ॥

	उत्तरेण प्रवक्ष्यामि आदित्यस्य महात्मनः ।

	तीर्थं निरूजकं नाम यत्र देवाः सवासवाः ॥

**[१५०]** उपासते सदा सन्ध्यां नित्यं काले युधिष्ठिर ।

	देवाः सेवन्ति तत् तीर्थं ये चान्ये विदुषो जनाः ॥

	श्रद्दधानपरो भूत्वा कुरुतीर्थाभिषेचनम् ।

	अन्ये च बहवस् तीर्थाः सर्वपापहराः स्मृताः ॥

	तेषु स्नात्वा दिवं यान्ति ये मृतास् ते ऽपुनर्भवाः ।

	गङ्गा च यमुना चैव उभे तुल्यफले स्मृते ।

	केवलं ज्येष्ठभावेन गङ्गा सर्वत्र पूज्यते ॥

	एवं कुरुष्व कौन्तेय सर्वतीर्थाभिषेचनम् ।

	यावज्जीवकृतं पापं तत्क्षणाद् एव नश्यति ॥

	यस् त्व् इदं कल्यम् उत्थाय पठते च शृणोति च ।

	मुच्यते सर्वपापेभ्यः स्वर्गलोकं स गच्छति ॥

**तथा** ।

	जन्मान्तरसहस्रेभ्यो योगो लभ्येत वा न वा ।

	तथा युगसह्स्रेण योगो लभ्येत मानवैः ॥

	यस् तु सर्वाणि रत्नानि ब्राह्मणेभ्यः प्रयच्छति ।

	तेन दानेन दत्तेन योगो लभेत वा न वा ।

	प्रयागे तु मृतस्येदं सर्वं भवति नान्यथा ॥

**तथा** ।

	शृणु राजन् प्रवक्ष्यामि माहात्म्यं पुनर् एव तु ।

	नैमिशं पुष्करं चैव गोतीर्थं सिन्धुसागरम् ॥

	गया च धेनुकं चैव गङ्गासागरम् एव च ।

	एते चान्ये च बहवो ये च पुण्याः शिलोच्चयाः ॥

**[१५१]** दशतीर्थसहस्राणि तिस्रः कोट्यस् तथापराः ।

	प्रयागे संस्थिता नित्यम् एवम् आहुर् मनीषिणः ॥

	त्रीणि चाप्य् अग्निकुण्डानि येषां मध्ये तु जाह्नवी ।

	प्रयागाद् अभिनिष्क्रान्ता सर्वतीर्थपुरस्कृता ॥

	तपनस्य सुता देवी त्रिषु लोकेषु विश्रुता ।

	गङ्गया यमुनासार्धं सङ्गता लोकतारिणी ॥

	गङ्गायमुनयोर् मध्ये पृथिव्यां जघनं स्मृतम् ।

	प्रयागं राजशार्दूल कलां नार्हन्ति षोडशीम् ॥

	तिस्रः कोट्य् अर्धकोटी च तीर्थानां वायुर् अब्रवीत् ।

	दिवि भुव्य् अन्तरिक्षे च तत् सर्वं जाह्नवी स्मृता ॥

	प्रयागं सप्रतिष्ठानं कम्बलाश्वतराव् उभौ ।

	भोगवत्य् अथ या चैषा वेदिर् एषा प्रजापतेः ॥

	यत्र वेदाश् च यज्ञाश् च मूर्तिमन्तो युधिष्ठिर ।

	प्रजापतिम् उपासन्ते ऋषयश् च तपोधनाः ॥

	यजन्ते क्रतुभिर् वेदास् तथा चक्रधरा नृपाः ।

	ततः पुण्यतमो नास्ति तिषु लोकेषु भारत ॥

	प्रयागे सर्वतीर्थेभ्यः प्रभवत्य् अधिकं विभो ।

**तथा** ।

	पञ्चयोजनविस्तीर्णं प्रयागस्य तु मण्डलम् ।

	तिष्ठते रक्षिणो यत्र पापकर्मनिवारणात् ॥

	उत्तरेण प्रतिष्ठानं शाल्मली प्रतितिष्ठति ।

	महेश्वरो वटो भूत्वा तिष्ठते परमेश्वरः ॥

**[१५२]** ततो देवाः सगन्धर्वाः सिद्धाश् च परमर्षयः ।

	रक्षन्ति मण्डलं सर्वं पापकर्मनिवारणात् ॥

	युञ्जन् युञ्जन् स्वकं पापं नरकं न च पश्यति ।

	एवं ब्रह्मा च विष्णुश् च प्रयागे नित्यम् ईश्वरः ॥

**तथा** ।

	सितासितेषु यत् स्नानं माघसे युधिष्ठिर ।

	न तेषां पुनर् आवृत्तिः कल्पकोटिशतैर् अपि ॥

	दशतीर्थसहस्राणि षष्टिकोट्यस् तथापराः ।

	माघमासे प्रयागे तु गङ्गायमुनसङ्गमे ॥

प्रयागमाहात्म्ये **महाभारते** ।

	ततः पुण्यतमं नास्ति तिषु लोकेषु भारत ।

	प्रयागं सर्वतीर्थेभ्यो प्रभवत्य् अधिकं विभो ॥

	श्रवणात् तस्य तीर्थस्य नामसङ्कीर्तनाद् अपि ।

	[मृत्तिकालम्भनाद् वापि नरः पापात् प्रमुच्यते ॥

	तत्राभिषेकं यः कुर्यात् सङ्गमे संशितव्रतः ।

	तुल्यं फलम् अवाप्नोति राजसूयाश्वमेधयोः ॥

	तुल्यं फलम् अवाप्नोति राजसूयाश्वमेधयोः ।

	एषा यजनभूमिर् हि देवानाम् अपि सत्कृता ॥

	यत्र दत्तं सूक्ष्मम् अपि महद् भवति भारत ।

	न वेदवचनाद् वापि न लोकवचनाद् अपि ॥ ]

	मतिर् उत्क्रमणीया ते प्रयागमरणं प्रति ।

	दशतीर्थसहस्राणि षष्टिकोट्यस् तथापराः ॥

**[१५३]** येषां सान्निध्यम् अत्रैव कीर्तितं कुरुनन्दन ।

	चतुर्वेदेषु यत् पुण्यं सत्यवादिषु चैव यत् ॥

	स्नात एव तद् अवाप्नोति गङ्गायमुनसङ्गमे ।

	तत्र भोगवती नाम वासुकेस् तीर्थम् उत्तमम् ॥

	तत्राभिषेकं यः कुर्यात् सो ऽश्वमेधम् अवाप्नुयात् ।

	तत्र हंसप्रतपनं तीर्थं त्रैलोक्यविश्रुतम् ॥

	दशाश्वमेधिकं चैव गङ्गायां कुरुनन्दन ।

	यत्र गङ्गा महाराज स देशस् तु तपोवनम् ॥

	सिद्धिक्षेत्रं हि तज् ज्ञेयं गङ्गातीरम् आश्रितम् ॥

**इति श्रीभट्टहृदयधरात्मजमहासान्धिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**तीर्थकाण्डे प्रयागमाहात्म्यम् ।**

**[१५४]**

**४**

**अथ गङ्गामाहात्म्यम्**

तत्र **महाभारते** ।

		शिलवृत्तिर् उवाच ।

	के देशाः के जनपदाः के ग्रामाः के च पर्वताः ।

	प्रकृष्टाः पुण्यतमका ज्ञेया नद्यस् तद् उच्यताम् ॥

		सिद्ध उवाच ।

	ते देशास् ते जनपदास् ते ग्रामास् ते च पर्वताः ।

	येषां भागीरथी गङ्गा मध्ये याति सरिद्वरा ॥

	तपसा ब्रह्मचर्येण यज्ञैस् त्यागेन वा पुनः ।

	गतिं न लभते गन्तुर् गङ्गां संसेव्य तां लभेत् ॥

	स्पृष्टानि येषां गाङ्गेयैस् तोयैर् गात्राणि देहिनाम् ।

	व्यस्तानि ये पुनस् तेषां वासः स्वर्गाद् विधीयते ॥

	सर्वाणि येषां गाङ्गेयैस् तोयैः कर्माणि देहिनाम् ।

	गां त्यक्त्वा मानवा विप्र दिवि तिष्ठन्ति ते जनाः ॥

	पूर्वे वयसि कर्माणि कृत्वा पापानि ये नराः ।

	पश्चाद् गङ्गां निषेवन्ते ते ऽपि यान्त्य् उत्तमां गतिम् ॥

**[१५५]** स्नातानां शुचिभिस् तोयैर् गाङ्गेयैः प्रयतात्मनाम् ।

	व्युष्टिर् भवति या पुंसां न सा क्रतुशतैर् अपि ॥

	यावद् अस्थि मनुष्याणां गङ्गातोयेषु तिष्ठति ।

	तावद् वर्षसहस्राणि स्वर्गलोके महीयते ॥

	अपहत्य तमस् तीव्रं यथा भात्य् उदये रविः ।

	तथापहत्य पाप्मानं भाति गङ्गाजलोक्षितः ॥

**तथा** ।

	त्रिषु लोकेषु ये केचित् प्राणिनः सर्व एव ते ।

	तर्प्यमाणाः परां तृप्तिं यान्ति गङ्गाजलैः सुभैः ॥

	यस् तु सूर्येण निष्टप्तं गाङ्गेयं पिबते जलम् ।

	गवां निर्हारनिर्मुक्ता यावत्काशविशिष्यते ॥

	इन्दुव्रतसहस्रं तु यश् चरेत् कायशोधनम् ।

	पिबेद् यश् चापि गङ्गाम्भः समौ स्यातां न वा समौ ॥

	[तिष्ठेद् युगसहस्रं तु पादेनैकेन यः पुमान् ।

	मासम् एकं तु गङ्गायां समौ स्यातां न वा समौ ॥ ]

	लम्बेतावक्शिरा यस् तु युगानाम् अयुतं पुमान् ।

	तिष्ठेद् यथेष्टं यश् चापि गङ्गायां स विशिष्यते ॥

	अग्नौ प्राप्तं प्रधूयन्ते यथा तूलं द्विजोत्तम ।

	तथा गङ्गावगाढस्य सर्वपापं प्रधूयते ॥

	भूतानाम् अपि सर्वेषां दुःखोपहतचेतसाम् ।

	गतिम् अन्वेषमाणानां न गङ्गासदृशी गतिः ॥

**[१५६]** भवन्ति निर्विषाः सर्पाः यथा तार्क्ष्यस्य दर्शनात् ।

	गङ्गाया दर्शनात् तद्वत् सर्वपापैः प्रमुच्यते ॥

	अप्रतिष्ठाश् च ये केचिद् अशर्मशरणाश् च ये ।

	तेषां प्रतिष्ठा गङ्गेह शरणं शर्म मर्म च ॥

	प्रकृष्टैर् अशुभैर् ग्रस्तस्तान् अनेकैः पुरुषाधमान् ।

	पततो नरके गङ्गा संश्रितान् प्रेत्य तारयेत् ॥

	तेषां विमुक्ता मुनिभिर् नूनं देवैः सवासवैः ।

	ये ऽभिगच्छन्ति सततं गङ्गां मतिमतां वर ॥

	विनयाचारहीनाश् च अशिवाश् च नराधमाः ।

	ते भवन्ति शिवा विप्रा ये वै गङ्गासमाश्रिताः ॥

**तथा** ।

	जाह्नवीतीरसम्भूतां मृदं मूर्ध्ना बिभर्ति यः ।

	बिभर्ति रूपं सो ऽर्कस्य तमोनाशाय केवलम् ॥

**तथा** ।

	वाङ्मनःकर्मभिर् ग्रस्तः पापैर् अपि पुमान् इह ।

	वीक्ष्य गङ्गां भवेत् पूतस् तत्र मे नास्ति संशयः ॥

	सप्तावरान् सप्त परान् पितॄन् एभ्यश् च ये परे ।

	पुमांस् तारयते गङ्गां वीक्ष्य स्पृष्ट्वावगाह्य च ॥

	[गङ्गां दृष्ट्वाथ पापी च स्नात्वा गङ्गेति कीर्तनात् ।

	त्रयोदशार्जितं पापं जन्मजं नश्यति ध्रुवम् ॥ ]

**[१५७]** श्रुताभिलपिता दृष्टा स्पृष्टा पीतावगाहिता ।

	गङ्गा तारयते पुंसाम् उभौ वंशौ विशेषतः ॥

	दर्शनात् स्पर्शनात् स्नानात् तथा गङ्गेति कीर्तनात् ।

	पुनात्य् अपुण्यान् पुरुषान् शतशो ऽथ सहस्रशः ॥

	य इच्छेत् सफलं जन्म जीवितं श्रुतम् एव च ।

	स पितॄंस् तर्पयेद् गङ्गाम् अभिगम्य सुरांस् तथा ॥

	न सुतैर् च वित्तेन कर्मणा न च तत् फलम् ।

	प्राप्नुयात् पुरुषो ऽत्यन्तं गङ्गां प्राप्तो यदाप्नुयात् ॥

	जात्यन्धैर् इह तुल्यास् ते मूकैः पङ्गुभिर् एव च ।

	समर्था येन पश्यन्ति गङ्गां पुण्यजलां शुभाम् ॥

	भूतभव्यभविषज्ञैर् महर्षिभिर् उपस्थिताम् ।

	देवैः सेन्द्रैश् च को गङ्गां नोपसेवेत मानवः ॥

	वानप्रस्थैर् गृहस्थैश् च यतिभिर् ब्रह्मचारिभिः ।

	विद्यावद्भिः श्रितां गङ्गां पुमान् को नाम नाश्रयेत् ॥

	उत्क्रामद्भिश् च यत् प्राणैः प्रयतः शिष्ठसम्मतः ।

	चिन्तयेन् मनसा गङ्गां स गतिं परमां लभेत् ॥

	न भयेभ्यो भयं तस्य न पापेभ्यो न राजतः ।

	आ देहपताद् गङ्गाम् उपासते यः पुमान् इह ॥

**तहा** ।

	तद्भावस् तद्गतमानास् तन्निष्ठस् तत्परायणः ।

	गङ्गां यो ऽनुगतो भक्त्या स तस्याः प्रियतां व्रजेत् ॥

	भूस्थैः स्वस्थैर् दिवस्थैश् च भूतैर् उच्चावचैर् ऽपि ।

	गङ्गावगाभ्या सततम् एतत् कार्यसमं सताम् ॥

**[१५८] तथा** ।

	गङ्गां गत्वा यैः शरीरं विसृष्टं

		गता धीरास् ते विबुधैः समत्वम् ।

	अन्धान् जडान् द्रव्यहीनांश् च गङ्गा

		यशस्विनी बृहती विश्वरूपा ॥

	देवैः सेन्द्रैर् मुनिभिर् मानुषैश् च 

		निषेविता सर्वकामैर् युनक्ति ॥

	उज्जीवन्तीं महापुण्याम् अंशुमन्तीं त्रिवर्त्मगाम् ।

	त्रिलोकगोप्त्रीं ये गङ्गां संश्रितास् ते दिवङ्गताः ॥

	यो वत्स्यते द्रक्ष्यति वापि मर्त्य

		तस्मै प्रयच्छति सुखानि देवाः ।

	अन्धा क्लीबा जडा व्यङ्गा पतिता रोगिणो ऽन्त्यजाः ।

	गङ्गां संसेव्य पुरुषा दवैर् गच्छन्ति तुल्यताम् ॥

	दूरस्थो ऽपि हि ब्रूयात् त्रिसन्ध्यं नियतः शुचिः ।

	गङ्गा गङ्गेति गङ्गेति स गच्छेत् परमां गतिम् ॥

जडान्धप्रभृतयः कर्मान्तरानधिकारिणो ऽपि गङ्गासेवयाभिमतफलभागिनो भवन्तीत्य् अर्थः ।

**ब्रह्मपुराणे **।

	वर्णानां ब्राह्मणो यद्वत् तथा तीर्थेषु जाह्नवी ।

	स्वर्गस्थैर् गगनस्थैश् च तथा पातालवासिभिः ॥

	अवगाह्या सदा गङ्गा पूज्या वन्द्या च सर्वदा ।

	षष्ट्यादौ कृष्णपक्षे तु भूमौ सन्निहिता भवेत् ॥

**[१५९]** यावत् पुण्याम् अमावास्यां दिनानि दश नित्यशः ।

	शुक्लप्रतिपद् आरभ्य दिनानि दशसङ्ख्यया ॥

	पाताले सन्निधानं तु करोति स्वयम् एव हि ।

	शुक्लैकादशिकाद् अह्न आरभ्य दश् यानि तु ॥

	पञ्चम्यन्तानि सा स्वर्गे भवेत् सन्निहिता सदा ।

	श्रुताभिलपिता दृष्टा स्पृष्टा पीतावगाहिता ॥

	गङ्गा तारयते नॄणाम् उभौ वंशौ भवार्णवात् ।

	दर्शनात् स्पर्शनात् पानात् तथा गङ्गेति कीर्तनात् ॥

	पुनात्य् अपुण्यान् पुरुषान् मातेव जगतो हिता ।

	अशुभैः कर्मभिर् ग्रस्तान् मज्जमानान् भवार्णवे ॥

	पततो नरके गङ्गां संश्रितान् उद्धरेत् सदा ।

	अवगाहनमात्रेण मानवानां सदैव हि ॥

	पापौघं निर्दहेद् गङ्गा तूलराशिम् इवानलः ॥

**तथा** ।

	विनयाचारहीनाश् च ये भवन्त्य् अशुभा नराः ।

	गङ्गाम् आश्रित्य सर्वे ते भवन्ति विमलाः शुभाः ॥

[**तथा**] ।

	न पुत्रैर् न महादानैर् न चान्यैश् च सौकर्मभिः ।

	भवेत् पुण्यफलं पुंसां यथा लब्ध्वानुजाह्नवीम् ॥

**मत्स्यपुराणे** ।

	कुरुक्षेत्रसमा गङ्गा यत्र तत्रावगाहिता ।

**[१६०]** कुरुक्षेत्राद् दशगुणा यत्र विन्ध्येन सङ्गता ॥

	विन्ध्याच् छतगुणा प्रोक्ता काशिपुर्यां तु जाह्नवी ।

	यत्र गङ्गा महाभागा बहुतीर्थतपोधना ॥

	सिद्धिक्षेत्रं हि तज् ज्ञेयं नात्र कार्या विचारणा ।

	क्षितौ तारयते मर्त्यान् नागांस् तारयते ऽप्य् अधः ॥

	दिवि तारयते देवांस् तेन त्रिपथगा स्मृता ।

	यावद् अस्थीनि तिष्ठन्ति गङ्गायां यस्य देहिनः ॥

	तावद् वर्षसहस्राणि स्वर्गलोके महीयते ।

	तीर्थानां परमं तीर्थे नदीनां परमा नदी ॥

	मोक्षदा सर्वभूतानां महापातकिनाम् अपि ।

	सर्वत्र सुलभा गङ्गा त्रिषु स्थानेषु दुर्लभा ॥

	गङ्गाद्वारे प्रयागे च गङ्गासागरसङ्गमे ।

	ते ऽत्र स्नात्वा दिवं यान्ति ये मृतास् ते ऽपुनर्भवाः ॥

	सर्वेषाम् एव भूतानां तापोपहनचेतसाम् ।

	गतिम् अन्वेषमाणानां नास्ति गङ्गासमा गतिः ॥

	पवित्राणाम् पवित्रं तु मङ्गलानां च मङ्गलम् ।

	महेश्वरशिरोदुभूता सर्वपापहरा शुभा ॥

**तथा** ।

	योजनानां सहस्रेषु गङ्गां यः स्मरते नरः ।

	अपि दुष्कृतकर्मासौ लभते परमां गतिम् ॥

	कीर्तनान् मुच्यते पापाद् दृष्ट्वा भद्राणि पश्यति ।

	अवगाह्य च पीत्वा च पुनात्य् आसप्तमं कुलम् ॥

**[१६१]** **विष्णुपुराणे** ।

	ततः प्रभवति [प्रभृति?] ब्रह्मन् सर्वपापहरा सरित् ।

	गङ्गा देवाङ्गनाङ्गानाम् अनुलेपनपिञ्जरा ॥

	वामपादाम्बुजाङ्गुष्ठनखस्रोतोविनिर्गता ।

	विष्णोर् बिभर्ति यां भक्त्या शिरसाहर्निशं शिवः ॥

	ततः सप्तर्षयो यस्यां प्राणायामपरायणाः ।

	तिष्ठन्ति वीचिमालाभिर् उह्यमाना जटा जले ॥

	वायोर् वैराहतैर् यस्याः प्लावितं शशिमण्डलम् ।

	भूयो ऽधिकरताम् कान्तिं वहत्य् एतद् अहःक्षये ॥

	मेरुपृष्ठे पतत्य् उच्चैर् निष्क्रान्ता शशिमण्दलात् ।

	जगतः पावनार्थाय प्रयाति च चतुर्दिशम् ॥

	शीता चालकनन्दा च चक्षुर् भद्रा च संस्थिता ।

	एकैव या चतुर्भेधा दिग्भेदगतिलक्षणा ॥

	भेदं चालकनन्दाख्यं यस्याः सर्वोपदक्षिणम् ।

	दधार शिरसा प्रीत्या वर्षाणाम् अधिकं शतम् ॥

	शम्भोर् जटाकलापाच् च निष्क्रान्ता अस्थिशर्करा ।

	प्लवयित्वा दिवं नित्यं या पापान् सगरात्मजान् ॥

	स्नातस्य सलिले यस्याः सद्यः पापं प्रणश्यति ।

	अपूर्वपुण्यप्राप्तिश् च सद्यो मैत्रेय जायते ॥

	दत्ताः पितृभ्यो यत्रापस् तनयैः श्रद्धयान्वितैः ।

	समात्रयं प्रयच्छन्ति तृप्तिं मैत्रेय दुर्लभाम् ॥

	यस्याम् इष्ट्वा महायज्ञैर् यज्ञेशं पुरुषोत्तमम् ।

	द्विज भूपाः परां सिद्धिम् अवापुर् दिवि चेह च ॥

**[१६२]** स्नाता निर्धूतपापाश् च यज् जले यत् तपस् तथा ।

	केशवासक्तमनसः प्राप्ता निर्वाणम् उत्तमम् ॥

	स्तुताभिलषिता दृष्टा स्पृष्टा पीतावगाहिता ।

	या पावयति भूतानि कीर्तितानि दिने दिने ॥

	गङ्गा गङ्गेति यैर् नाम योजनानां शतैर् अपि ।

	स्थितैर् उच्चरितं हन्ति पापं जन्मत्रयार्जितम् ॥

	ततः सा पावनायात्र जगतां तिसृणाम् अपि ।

	समुद्भूता परं तत् तु तृतीयं भवत्पदम् ॥

**तथा** ।


        भगवद्विष्णुपादाङ्गुष्ठविनिर्गतस्य हि जलस्यैतन्माहात्म्यमयं न केवलम् अभिसन्धिपूर्वकं स्नानाद्युपयोगेषूपकारकम् । अनभिसंहितम् अप्य् अपेतप्राणस्यास्थिचर्मस्नायुकेशाद्युत्सृष्टं शरीरजम् अपि तदुपनिपतितं सद्यः शरीरिणं स्वर्गं नयत् ।

**महाभारते** ।

	मेरोः समुद्रस्य च सर्वरत्नैः

		सङ्ख्योपलानाम् उदकस्य वापि ।

	शक्यं वक्तुं नेह गङ्गाजलानां

		गुणाख्यानं परिमाणं तथैव ॥

**इति श्रीभट्टहृदयधरात्मजमहासान्धिविग्रहिक-**

**भट्टश्रीलक्ष्मीधरविरचिते कृत्यकल्पतरौ**

**तीर्थकाण्डे गङ्गामाहात्म्यं समाप्तम् ।**

**५**

**अथ गयामाहात्म्यम्**

तत्र **मत्स्यपुराणे **।

	पितृतीर्थं गया नाम सर्वतीर्थवरं शुभम् ।

	यत्रास्ते देवदेवेशः स्वयम् एव पितामहः ॥

	यत्रैषा पितृभिर् गीता गाथा भोगम् अभीप्सुभिः ।

	“एष्टव्या बहवः पुत्रा यद्य् एको ऽपि गयां व्रजेत् ।

	यजेत वाश्वमेधेन नीलं वा वृषम् उत्सृजेत्” ॥

**वराहपुराणे** ।

		सनत्कुमार उवाच ।

	धन्यस् त्वम् एव द्विजमुख्यवर्य 

		यद् वेदवादाभिरतः पितॄंश् च ।

	प्रीणाति मन्त्रव्रतहोमजप्यैर्

		गयां समासाद्य तथानुपिण्डैः ॥

	शृणुष्व वाक्यं नृपतिर् बभूव

		विशालनामा स पुरीं विशालाम् ।

	उवास धन्यां धृतिमान् अपुत्रः 

		स्वयं विशालाधिपतिर् द्विजाग्र्याम् ॥

**[१६४]** पप्रच्छ पुत्रार्थम् अमित्रहन्ता

		तं ब्राह्मणाश् चोचुर् अदीनसत्त्वाः ।

	राजन् पितॄंस् तर्पय पुत्रहेतोर्

		दत्वा गयायां विधिवत् तु पिण्डान् ॥

	ध्रुवं सुतस् ते भविता नृवीर

		सहस्रदाता सकलक्षितीशः ।

	इतीरिते ब्राह्मणैः सम्प्रहृष्टो

		राजा विशालाधिपतिः प्रयत्नात् ॥

	समागतस् तीर्थवरं द्विजेश

		गयाम् इमां तद्गतमानसः सन् ।

	आगत्य सो ऽथ प्रवरं सुतार्थी

		गयाशिरो यागपरः पितॄणाम् ॥

	पिण्डप्रदानं विधिना प्रयच्छंस्

		तावद् वियत्य् उत्तममूर्तियुक्तान्।

	पश्यन् स पुंसः सितरक्तकृष्णान्

		उवाच राजा किम् इदं भवद्भिः ॥

	समीक्ष्यते शंसत सर्वम् एतत्

		कुतूहलं मे मनसि प्रवृत्तम् ।

		सित उवाच ।

	अहं सितस् ते जनको ऽस्मि तात

		नाम्ना च वृत्तेन च कर्मणा च ।

	अयं च मे जनको रक्तवर्णो

		नृशंसकृद् ब्रह्महा पापकारी ॥

**[१६५]** अधीश्वरः शृणु परः पितास्य

		कृष्णो नाम्ना कर्मणा वर्णतश् च ।

	एतेन कृष्णेन हतः पुरा वै

		जन्मान्य् अनेकान्य् ऋषयः पुराणाः ॥

**तथा** ।

	एतौ मृतौ द्वाव् अपि पितृपुत्राव्

		अवीचिसञ्ज्ञं नरकं प्रपन्नौ ।

	अधीश्वरो ऽयं जनकः परो ऽस्य

		तौ कृष्णरक्ताव् अपि दीर्घकालम् ॥

	अहं च शुद्धेन निजेन कर्मणा

		शक्रासनं प्राप्य सुदुर्लभं तत् ।

	त्वया पुनर् मन्त्रविदा गयायां

		पिण्डप्रदानेन बलाद् इमौ च ॥

	मोक्षापितौ तीर्थवरप्रभावाद्

		अवीचिसञ्ज्ञं नरकं गतौ तौ ।

	पितॄन् पितामहांश् चैव तथैव प्रपितामहान् ।

	प्रीणयामीति यत् तोयं त्वया दत्तम् अरिन्दम ॥

	तेनास्मद्युगपद् योगो जातो वाक्येन सत्तम ।

	तीर्थप्रभावाड् गच्छामः पितृलोकं न संशयः ॥

	तत्र पिण्डप्रदानेन एतौ तव पितामहौ ।

“पितामहौ” पितामहप्रपितामहौ ।

**[१६६]** दुर्गताव् अपि संसिद्धौ पापाद् विकृतिलिङ्गिनौ ॥

	तीर्थप्रभाव एषो ऽत्र ब्रह्मघ्नस्यापि सत्तम ।

	पितुः पिण्डप्रदानेन कुर्याद् उद्धरणं सुतः ॥

	एतस्मात् कारणात् पुत्र अहम् एतौ विगृह्य तु ।

	आगतो ऽस्मि भवन्तं वै द्रष्टुं यास्यामि साम्प्रतम् ॥

“विगृह्य” गृहीत्वा ।

**तथा** ।

	एतस्मात् कारणाद् रैभ्य भवान् धन्यो मयोच्यते ।

	सकृद् गयाभिगमनं सकृत् पिण्डप्रपातनम् ॥

	दुर्लभत्वं पुनर् नित्यम् अस्मिन्न् एव व्यवस्थितिः ।

	किम् अत्र प्रोच्यते रैभ्य तव पुण्यम् इति प्रभो ॥

	येन शार्ङ्गगदापाणिर् दृष्टो नारायणः स्वयम् ।

	यतो गदाधरः साक्षाद् अस्मिंस् तीर्थे व्यवस्थितः ॥

	अतो हि विख्याततमं तीर्थम् एतद् द्विजोत्तम ।

**ब्रह्मपुराणे** ।

	[कियत् ते पतितानां च गते संवत्सरे क्वचित् ।

	देशधर्मप्रमाणात्वाद् गयाकूपे स्वयं भुवि ॥

	मार्तण्डपादमूले वा श्राद्धं हरिहरं स्मरन् ।

**वामनपुराणे** ] ।

		प्रेतराजो वणिजं किञ्चित् प्रत्याह ।

	गयायां तीर्थजुष्टायां स्नात्वा शौचसमन्वितः ।

**[१६७]** मम नाम समुद्दिश्य पिण्डनिर्वपणं कुरु ॥

	तत्र पिण्डप्रदानेन प्रेतभावाद् अहं सखे ।

	मुक्तस् तु सर्वद्रष्टॄणां यास्यामि शुभलोकताम् ॥

	इत्य् एवम् उक्त्वा वणिजं प्रेतराजो ऽनुजैः सह ।

	स्वनामानि यथान्यायं सम्यग् आख्यातवाञ् छुचिः ॥

	तथार्चयित्वा प्रययौ गयाशिरम् अनुत्तमम् ।

	पिण्डनिर्वपणं तत्र प्रेतानाम् अनुपूर्वशः ॥

	चकार च सदा प्राणान् पितॄंश् चक्रे त्व् अनन्तरम् ।

	आत्मनश् च महाबुद्धिर् महाबोधौ तिलैर् विना ॥

	पिण्डनिर्वपणं चक्रे तथान्यान् अपि गोत्रजान् ।

	एवं प्रदत्तेष्व् अथ च पिण्डेषु प्रेतभावतः ॥

	विमुक्तास् ते द्विजाः प्राप्य ब्रह्मलोकं ततो गताः ।

**वायुपुराणे** ।

	आनन्त्याय भवेद् अन्नं खड्गमांसं पितृक्षये ।

	कृष्णछागस् तथा लोह आनन्त्याय प्रकल्पयेत् ॥

	गयायाम् अक्षयं श्राद्धं जपहोमतपांसि च ।

	पितृक्षयो हि तत्पुत्र तेन तत्राक्षयं भवेत् ॥

**बृहस्पतिः** ।

	काङ्क्षन्ति पितरः पुत्रान् नरकाद् भयभीरवः ।

	गयां यास्यति यः कश्चित् सो ऽस्मान् सन्तारयिष्यति ॥

	गयायां धर्मपृष्ठे च सरसि ब्रह्मणस् तथा ।

	गयाशीर्षे ऽक्षयवटे पितॄणां दत्तम् अक्षयम् ॥

**[१६८]** ब्रह्मारण्यं धर्मपृष्ठं धेनुकारण्यम् एव च ।

	दृष्ट्वैतानि पितॄंश् चार्य वंशान् विंशतिम् उद्धरेत् ॥

**वायुपुराणे** ।

	गयायां धर्मपृष्ठे च सरसि ब्रह्मणस् तथा ।

	गवां गृध्रवटे चैव श्राद्धं तत् तन् महाफलम् ॥

	भरतस्याश्रमे पुण्ये नित्यं पुण्यतमैर् वृते ।

	मतङ्गस्य पदं तत्र दृश्यते सर्वमानुषैः ॥

	ख्यापितं धर्मसर्वस्वं लोकस्यास्य निदर्शनात् ।

	यच् चम्पकवनं पुण्यं पुण्यकृद्भिर् निषेवितम् ॥

	तस्मिन् पाण्डुविशल्येति तीर्थं सद्यो निदर्शनम् ।

	तृतीयायां तथा पादे निश्चीवायाश्वमण्डले ॥

	महाह्रदे च कौशिक्यां दत्तं श्राद्धं महाफलम् ।

	मुण्डपृष्ठे पदं न्यस्तं महादेवेन धीमता ॥

	बहून् वर्षगणांस् तप्त्वा तपस् तीव्रं सुदुश्चरम् ।

	अल्पेनाप्य् अत्र कालेन भवेद् धर्मपरायणः ॥

	पाप्नानम् उत्सृजत्य् आशु जीर्णां त्वचम् इवोरगः ।

	नाम्ना कनखलं विप्र तीर्थं जगति विश्रुतम् ॥

	उदीच्यां मुण्दपृष्ठस्य ब्रह्मर्षिगणसेवितम् ।

	तत्र स्नात्वा दिवं यान्ति स्वशरीरेण मानवाः ॥

	दत्तं चापि सदा श्राद्धम् अक्षयं समुदाहृतम् ।

	स्नात्वा ऋणत्रयं तत्र निष्क्रीणाति नरोत्तम ॥

	मानसे सरसि स्नात्वा श्राद्धं निर्वर्तयेत् ततः ।

	उत्तरं मानसं गत्वा सिद्धिं प्राप्नोत्य् अनुत्तमाम् ॥

**[१६९]** तस्मिन् निर्वर्तयेच् छ्राद्धं यथाशक्ति यथाबलम् ।

	कामान् स लभते दिव्यान् मोकोपायांश् च कृत्स्नशः ॥

**महाभारते** ।

		पुलस्त्यतीर्थयायायाम्

	ततो गयां समासाद्य ब्रह्मचारी जितेन्द्रियः ।

	अश्वमेधम् अवाप्नोति गमनाद् एव भारत ॥

	यत्राक्षयवटो नाम त्रिषु लोकेक्षु विस्रुतः ।

	यत्र दत्तं पितृभ्यस् तु भवत्य् अक्षय्यम् इत्य् उत ॥

	महानद्याम् उपस्पृश्य तर्पयेत् पितृदेवताः ।

	अक्षयान् प्राप्नुयाल् लोकान् कुलं चैव समुद्धएत् ॥

	ततो ब्रह्मसरो गच्छेद् ब्रह्मारण्योपशोभितम् ।

	ब्रह्मलोकम् अवाप्नोति प्रभातम् इव शर्वरी ॥

	ब्रह्मणा तत्र सरसि यूपः पुण्यः प्रकल्पितः ।

	यूपं प्रदक्षिणं कृत्वा वाजपेयफलं लभेत् ॥

	ततो गच्छेत राजेन्द्र धेनुकं लोकविश्रुतम् ।

	एकरात्रोषितो यत्र प्रयच्छेत् तिलधेनुकाम् ॥

	सर्वपापविशुद्धात्मा सोमलोकं व्रजेद् ध्रुवम् ।

	तत्र चिह्नं महाराज अद्यापि महद् अद्भुतम् ॥

	कपिला सहवत्सा वै पूर्वम् एव चरत्य् उत ।

	सवत्सायाः पदानि स्म दृश्यन्ते ऽद्यापि तत्र वै ॥

	तं यूपं स्पृश्य राजेन्द्र पादेशु नृपसत्तम ।

**[१७०]** यत् किञ्चिद् अशुभं कर्म तत् प्रणश्यति भारत ॥

	ततो गृध्रवटं गच्छेत् स्थानं देवस्य धीमतः ।

	स्नायीत भस्मना तत्र अभिगम्य वृषध्वजम् ॥

	ब्राह्मणेन भवेच् चीर्णं व्रतं द्वादशवार्षिकम् ।

	इतरेषां तु वर्णानां सर्वपापं प्रणश्यति ॥

	उद्यन्तं च ततो गच्छेत् पर्वतं गीतवादिनम् ।

	सावित्र्यास् तु पदं तत्र दृश्यते भरतर्षभ ॥

	तत्र सम्ध्याम् उपासीत ब्राह्मणः संशितव्रतः ।

	उपासिता भवेत् सन्ध्या तेन द्वादशवार्षिकी ॥

	योनिद्वारं च तत्रैव दृश्यते भरतर्षभ ।

	तत्राभिगम्य मुच्येत पुरुषो योनिसङ्कटात् ॥

	शुक्लकृष्णाव् उभौ पक्षौ गयायां यो वसेन् नरः ।

	पुनात्य् आसप्तमं चैव कुलं नास्त्य् अत्र संशयः ॥

	“एष्टव्या बहवः पुत्रा यद्य् एको ऽपि गयां व्रजेत् ।

	यजेत वाश्वमेधेन नीलं वा वृषम् उत्सृजेत्” ॥

	ततः फल्गुं व्रजेद् राजंस् तीर्थसेवी नराधिप ।

	अश्वमेधवाप्नोति [-धम् अवाप्नोति?] सिद्धिं च परमां लभेत् ॥

	ततो गच्छेत् तु राजेन्द्र धर्मपृष्ठं महाफलम् ।

	तत्र धर्मो महाराज नित्यम् आस्ते युधिष्ठिर ॥

	अभिगम्य ततस् तत्र वाजिमेधफलं लभेत् ।

	ततो गच्छेत् तु राजेन्द्र ब्रह्मणस् तीर्थम् उत्तमम् ॥

**[१७१]** तत्राभिगम्य राजेन्द्र ब्रह्माणं भरतर्षभ ।

	राजसूयाश्वमेधाभ्यां फलम् आप्नोति मानवः ॥

**तथा** ।

		धौम्यतीर्थयात्रायम् ।

	पूर्वं प्राचीं दिशं राजन् राजर्षिगणसेवितम् ।

	रम्यां ते कीर्तयिष्यामि युधिष्ठिर यथास्मृति ॥

	यस्यां गिरिवरः पुण्यो गतो राजर्षिसत्कृतः ।

	शिवं ब्रह्मसरो यत्र सेवितं तत्र चर्षिभिः ॥

	यदर्थं पुरुषव्याघ्र कीर्तयन्ति पुरातनाः ।

	“एष्टव्या बहवः पुत्राः यद्य् एको ऽपि गतां व्रजेत् ॥

	सन्तरयति सन्तत्या दश पूर्वान् दशावरान्” ।

	महानदी च तत्रैव तथा गयशिरो नृप ॥

	यत्रासौ कीर्त्यते विप्रैर् अक्षय्यङ्करणो वटः ।

	यत्र दत्तं पितृभ्यो ऽन्नम् अक्षय्यं भवति प्रभो ॥

	सा च पुण्यजला यत्र फल्गुनामा महानदी ।

	बहुमूलफला चापि कौशिकी भरतर्षभ ॥

**तथा** ।

		लोमशतीर्थयात्रायाम् ।

	ततो महीधरं जग्मुर् धर्मज्ञेनाभिरक्षितम् ।

	राजर्षिणा पुण्यकृता गयेनानुपमद्युते ॥

**[१७२]** नगो गयशिरो यत्र पुण्या चैव महानदी ।

	ऋषिजुष्टं महापुण्यं तीर्थं ब्रह्मसरो ऽतुलम् ॥

	अगस्त्यो भगवान् यत्र यतो वैवस्वतं प्रति ।

	उवास च स्वयं तत्र धर्मराजः सवाहनः ॥

	सर्वासां सरितां यत्र समुद्भेदो विशां पते ।

	यत्र सन्निहितो नित्यं महादेवः पिनाकधृक् ॥

	तत्र ते पाण्डवा वीराश् चातुर्मास्यैस् तद् एजिरे ।

	ऋषियज्ञेन महता यत्राक्षय्यवटो महान् ॥

**तथा** ।

		बलभद्रतीर्थयात्रायाम् ।

	गयस्य यजमानस्य गयस्येव महाक्रतुः ।

	आहूता सुसरिच् छ्रेष्ठा यत्र यज्ञे सरस्वती ॥

	विशालां तु गयेष्व् आहुर् ऋषयः संशितव्रताः ।

“गयस्येव” इति यज्ञस्य तेनैवोपमानम् अतिप्रशंसार्थम् ।

**तथा** ।

		आङ्गिरसतीर्थयात्रायाम् ।

	मुण्डपृष्ठं गयां चैव नैरृतं देवपर्वतम् ।

	तृतीयां क्रौञ्चपादीं च ब्रह्महत्या विमुच्यते ॥

**वामनपुराणे **।

		प्रह्लादतीर्थयात्रायाम् ।

	गयायां गोपतिं द्रष्टुं स जगाम महासुरः ।

	सरसि ब्रह्मणः स्नात्वा कृत्वा चास्य प्रदक्षिणम् ॥

**[१७३]** पिण्डनिर्वपणं पुण्यं पितॄणां स चकार ह ।

**नरसिंहपुराणे** ।

	शिवनद्यां शिवकरं गयायां च जनार्दनम् ।

	सर्वत्र परमात्मानं यः पश्यति स मुच्यते ॥

**मत्स्यपुराणे** ।

		गौरीस्थानप्रतिपादनप्रस्तावे ।

	वाराणस्यां विशालाक्षी प्रयागे ललिता तथा ।

	गयायां मङ्गला नाम कृतशौचे तु सिंहिका ॥

**याज्ञवल्क्यः ।**

	यद् ददाति गयास्थश् च सर्वम् आनन्त्यम् अश्नुते ।

**विष्णुः** ।

	अपि जायेत सो ऽस्माकं कुले कश्चिन् नरोत्तमः ।

	गयाशीर्षे वटे श्राद्धं यस् तु कुर्यात् समाहितः ॥

**यमः** ।

	“एष्टव्या बहवः पुत्राः शीलवन्तो गुणान्विताः ।

	तेषां वै समवेतानां यद्य् एको ऽपि गयां व्रजेत् ।

	यजेत वाश्वमेधेन नीलं वा वृषम् उत्सृजेत् ॥

**[१७४] वसिष्ठः** ।

	नन्दन्ति पितरस् तस्य सुवृष्टेर् इव कर्षकाः ।

	यद् गयास्थो ऽददात् पुण्यं पितरस् तेन पुत्रिणः ॥

**इति श्रीभट्टहृदयधरात्मजमहासान्धिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**तीर्थकाण्डे गयामाहात्म्यं समाप्तम् ।**

**[१७५]**

**६**

**अथ कुरुक्षेत्रमाहात्म्यम्**

तत्र **वामनपुराणे** ।

		कुरुर् उवाच ।

	यावद् एतन् मया कृष्टं धर्मक्षेत्रं तद् अस्तु च ।

	स्नातानां च मृतानां च महापुण्यफलं त्व् इह ॥

	उपवासं च दानं च स्नानं जप्यं च माधव ।

	होमो यज्ञादिकं चान्यच् छुभं वाप्य् अशुभं विभो ॥

	त्वत्प्रसादाद् धृषीकेश शङ्खचक्रगदाधर ।

	अक्षयं प्रवरक्षेत्रे बवत्व् अत्र महत् फलम् ॥

	तथा त्वं च सुरैः सार्धं समं देवेन शूलिना ।

	वसात्र पुण्डरीकाक्ष मन्नाम्ना चेदम् उच्यते ॥

	इत्य् एवम् उक्तस् तेनाहं राज्ञा वै दत्तवान् वरम् ।

	तथा च त्वं दिव्यवपुर् भव भूयो महीपते ॥

	तथान्तकाले माम् एव लयम् एष्यसि सुव्रत ।

	कीर्तिश् च शाश्वती तुभ्यं भविष्यति न संशयः ॥

	कलिद्वापरयोर् मध्ये व्यासेन च महात्मना ।

	सरःप्रमाणं यत् प्रोक्तं तच् छृणुध्वं द्विजोत्तमाः ॥

**[१७६]** विश्वेश्वराद् अस्ति पुरा तथारण्या जरद्गवी ।

	यावद् गौर् जरती प्रोक्ता तावत् सन्निहितं सरः ॥

	मया श्रुतं प्रमाणं तु पच्यमानं च वामने ।

	तच् छृणुध्वं द्विजश्रेष्ठाः पुण्यवृद्धिकरं महत् ॥

	विश्वेश्वराद् एकरात्रिर् यावच् चाथ सरस्वती ।

	सरः सन्निहितं ज्ञेयं समन्ताद् अर्धयोजनम् ॥

	एतद् आश्रित्य देवाश् च ऋषयश् समागताः ।

	सेवन्ति मुक्तिकामाश् च गन्धर्वाप्सरसः स्थिताः ॥

	यदा सूर्यस्य ग्रहणं कालेन भविता क्वचित् ।

	सन्निहत्य तदा स्नात्वा पूताः स्वर्गं गमिष्यथ ॥

	ये तु सिद्धा महात्मानस् ते लिङ्गस्पर्शनेन च ।

	व्रजन्ति परमां सिद्धिं पुनरावृत्तिर् दुर्लभाम् ॥

	एवं ज्ञात्वा ततो गङ्गा देवानां हितकाम्यया ।

	उपर्य् उपरि लिङ्गानि सप्त तत्र चकार ह ॥

	ततो ये मुक्तिकामाश् च सिद्धा यज्ञपरायणाः ।

	संसेव्य ते प्रयत्नेन प्रयाताः परमं पदम् ॥

	पांसवो ऽपि कुरुक्षेत्रे वायुना समुदीरिताः ।

	अतिदुष्कृतकर्माणं नयन्ति परमां गतिम् ॥

	ततो ऽहं ताः प्रजा दृष्ट्वा पिहितास् तेन तेजसा ।

	क्रोधेन महता युक्तो लिङ्गम् उत्पाट्य चाकिषीपन् ॥

**[१७७]** सङ्क्षिप्तः सरसोर् मध्ये ऊर्ध्वम् एव पुनः स्थितः ।

	तदा प्रभृति लोकेषु स्थाणुर् इत्य् एव विश्रुतः ॥

	सकृद्दर्शणमात्रेण विमुक्तः सर्वकिल्बिषैः ।

	प्रयाति मोक्षं परमं यस्मान् नावर्तते पुनः ॥

	यश् चेह तीर्थे निवसेत् कृष्णाष्टम्यां समाहितः ।

	स मुक्तः पातकैः सर्वैर् अगम्यागमनोद्भवैः ॥

**महाभारते** ।

	ततो गच्छेत राजेन्द्र कुरुक्षेत्रम् अभिष्टुतम् ।

	पापेभ्यो विप्रमुच्यन्ते तद्गताः सर्वजन्तवः ॥

	कुरुक्षेत्रं गमिष्यामि कुरुक्षेत्रे वसाम्य् अहम् ।

	य एवं सततं ब्रूयात् सो ऽपि पापात् प्रमुच्यते ॥

	तत्र वै संवसेद् धीरः सरस्वत्यां युधिष्ठिर ।

	यत्र ब्रह्मादयो देवा ऋषयो सिद्धचारणाः ॥

	गन्धर्वाप्सरसो यक्षाः पन्नगाश् च महीपते ।

	ब्रह्मक्षेत्रं महापुण्यम् अभिगच्छन्ति भारत ॥

	मनसाप्य् अभिकामस्य कुरुक्षेत्रं युधिष्ठिर ।

	पापानि च विनश्यन्ति स्वर्गलोकं स गच्छति ॥

	गत्वापि श्रद्धया युक्तः कुरुक्षेत्रं कुरूद्वह ।

	फलं प्राप्नोति च तदा राजसूयाश्वमेधयोः ॥

**[१७८] तथा** ।

	ततो गच्छेच् च धर्मज्ञ तीर्थं सन्निहतीम् अपि ।

	यत्र ब्रह्मादयो देवा ऋषयश् च तपोधनाः ॥

	मासि मासि समेष्यन्ति पुण्येन महतान्विताः ।

	सन्निहत्याम् उपस्पृश्य राहुग्रस्ते दिवाकरे ॥

	अश्वमेधशतं तत्र तेनेष्टं शाश्वतं भवेत् ।

	पृथिव्यां यानि तीर्थानि अन्तरिक्षचराणि च ॥

	नद्यो नदास् तडागाश् च सर्वप्रस्रवणानि च ।

	उदपानाश् च विप्राश् च पुण्यप्रयतनानि च ॥

	स्नातमात्रस्य तत् सर्वं नश्यते नात्र संशयः ।

	पद्मवर्णेन यानेन ब्रह्मलोकं प्रपद्यते ॥

	अभिपद्य ततो मोक्षं द्वारपालम् अनन्तकम् ।

	कोटीकूपम् उपस्पृश्य लभेद् बहुसुवर्णकम् ॥

	गङ्गाह्रदश् च तत्रैव तीर्थं भरतसत्तम ।

	तत्र स्नायीत दर्मज्ञो ब्रह्मचारी समाहितः ॥

	राजसूयाश्वमेधाभ्यां फलं विन्दति मानवः ।

	पृथिव्यां नैमिशं पुण्यम् अन्तरिक्षे च पुष्करम् ॥

	त्रयाणाम् अपि लोकानां कुरुक्षेत्रं विशिष्यते ।

	पांसवो ऽपि कुरुक्षेत्राद् वायुना समुदीरिताः ॥

	अतिदुष्कृतकर्माणं नयन्ति परमां गतिम् ।

	उत्तरेण दृषद्वत्यां दक्षिणेन सरस्वतीम् ॥

**[१७९]** ये वसन्ति कुरुक्षेत्रे ते वसन्ति त्रिविष्टपे ।

	कुरुक्षेत्रं गमिष्यामि कुरुक्षेत्रे वसाम्य् अहम् ॥

	अथैकां वाचम् उत्सृज्य स्वर्गलोके महीयते ।

	ब्रह्मवेदिः कुरुक्षेत्रं पुण्यं ब्रह्मर्षिसेवितम् ॥

	तत्रावसन्ति ये राजन् न ते शोच्याः कथञ्चन ।

	तद्रन्तुकारन्तुकयोर् यद् अन्तरं 

		रामह्रदानां च मचक्रुकस्य ।

	एतत् कुरुक्षेत्रसमन्तपञ्चकं

		पितामहस्योत्तरवेदिर् उच्यते ॥

**इति श्रीभट्टहृदयधरात्मजमहासान्धिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**तीर्थकाण्डे कुरुक्षेत्रमाहात्म्यं समाप्तम् ।**

**[१८०]**

**७**

**अथ पृथूदकमाहात्म्यम्**

तत्र **महाभारते** ।

	ततो गच्छेत राजेन्द्र तीर्थं त्रैलोक्यविश्रुतम् ।

	पृथूदकम् इति ख्यातं कार्त्तिकेयस्य धीमतः ॥

	तत्राभिषेकं कुर्वीत पितृदेवार्चने रतः ।

	अज्ञानाज् ज्ञानतो वापि स्त्रिया वा पुरुषेण वा ॥

	यत् किञ्चिद् अशुभं कर्म कृतं मानुषबुद्धिना ।

	तत् सर्वं नश्यते राजन् स्नातमात्रस्य कौरव ॥

	अश्वमेधफलं चास्य स्वर्गलोकं च गच्छति ।

	पुण्यम् आहुः कुरुक्षेत्रं कुरुक्षेत्रात् सरस्वती ॥

	सरस्वत्याश् च तीर्थानि तीर्थेभ्यश् च पृथूदकम् ।

	श्रुतं मे सर्वतीर्थानां यस् त्यजेद् आत्मनस् तनुम् ॥

	पृथूदके जप्यपरो नैनं श्वोमरणं तपेत् ।

श्वोभाव्य् अपि मरणं नैनं सन्तापयेद् इत्य् अर्थः ।

	गीतं सनत्कुमारेण व्यासेन च महात्मना ।

	वेदे च नियतं राजन्न् अभिगच्छेत् पृथूदकम् ॥

**[१८१]** पृथूदकात् पुण्यतमं नान्यतीर्थं नराधिप ।

	एतन् मेध्यं पवित्रं च पावनं च न संशयः ॥

	तत्र स्नात्वा दिवं यान्ति ये ऽपि पापकृतो जनाः ।

	पृथूदके नरश्रेष्ठ प्राहुर् एवं मनीषिणः ॥

**इति श्रीभट्टहृदयधरात्मजमहासान्धिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**तीर्थकाण्डे पृथूदकमाहात्म्यं समाप्तम् ।**

**[१८२]**

**८**

**अथ पुष्करमाहात्म्यम्**

तत्र **महाभारते **।

	त्रिलोके देवलोकस्य तीर्थं त्रैलोक्यविश्रुतम् ।

	पुष्करं नाम विख्यातं महाभागः समाविशेत् ॥

	दशकोटिसहस्राणां तीर्थानां वै महीपते ।

	सान्निध्यं पुष्करे येषां त्रिसन्ध्यं कुरुनन्दन ॥

	आदित्या वसवो रुद्राः शाध्याश् च समरुद्गणाः ।

	गन्धर्वाप्सरसश् चैव नित्यं सन्निहिता विभो ॥

	यत्र देवास् तपस् तप्त्वा दैत्या ब्रह्मर्षयस् तथा ।

	दिव्यभोगा महाराज पुण्येन मनतान्विताः ॥

	मनसाप्य् अभिकामस्य पुष्कराणि मनस्विनः ।

	पूयन्ते सर्वपापानि नाकपृष्ठे च पूज्यते ॥

	तस्मिंस् तीर्थे महाराज नित्यम् एव पितामहः ।

	उवास परमप्रीतो देवदानवसम्मतः ॥

	पुष्करेषु महाभाग देवाः सर्षिगणाः पुरा ।

	सिद्धिं समभिसम्प्राप्ताः पुण्येन महतान्विताः ॥

**[१८३]** तत्राभिषेकं यः कुर्यात् पितृदेवार्चने रतः ।

	अश्वमेधं दशगुणं प्रवदन्ति मनीषिणः ॥

	अप्य् एकं भोजयेद् विप्रं पुष्करारण्यम् आश्रितः ।

	तेनासौ कर्मणाभीक्ष्णं प्रेत्य चेह च मोदते ॥

	शाकैर् मूलफलैर् वापि येन वर्तयते स्वयम् ।

	तद् वै दद्याद् ब्राह्मणाय श्रद्धावान् अनसूयकः ॥

	तेनैव प्राप्नुयत् प्राज्ञो हयमेधफलं नरः ।

	ब्राह्मणः क्षत्रियो वैश्यः शूद्रो वा राजसत्तम ॥

	न वियोनिं व्रजेत् प्रेत्य स्नात्वा तीर्थे महात्मनः ।

	कार्त्तिक्यां तु विशेषेण यो ऽभिगच्छेत पुष्करम् ॥

	प्राप्नुयात् स नरो लोकान् ब्रह्मणः सदने ऽक्षयान् ।

	सायं प्रातः स्मरेद् यस् तु पुष्कराणि कृताञ्जलिः ॥

	उपस्पृष्टं भवेत् तेन सर्वतीर्थेषु भारत ।

	जन्मप्रभृति यत् पापं स्त्रियो वा पुरुषस्य वा ॥

	पुष्करे स्नातमात्रस्य सर्वम् एव प्रणश्यति ।

	यथा सुराणां सर्वेषाम् आदिस् तु मधुसूदनः ॥

	तथैव पुष्करं राजंस् तीर्थानाम् आदिर् उच्यते ।

	उषित्वा दश वर्षाणि पुष्करे नियतः शुचिः ॥

	क्रतून् सर्वान् अवाप्नोति ब्रह्मलोकं च गच्छति ।

	यस् तु वर्षशतं पूर्णम् अग्निहोत्रम् उपाचरेत् ॥

**[१८४]** कार्त्तिकीं वा वसेद् एकां पुष्करे समम् एव तत् ।

	दुष्करं पुष्करे स्नानं दुष्करं पुष्करे तपः ॥

	दुष्करं पुष्करे यानं वस्तुं चैव च दुष्करम् ।

**पद्मपुराणे** ।

	ऋषिकोटिः समायाता दक्षिणापथवासिनाम् ।

	स्नानार्थं पुष्करे राजन् पुष्करं भुवि यद् गतम् ॥

	अथ ते मुनयः सर्वे प्राणायामपरायणाः ।

	ध्यायन्तश् च परं ब्रह्म स्थिता द्वादश वत्सरान् ॥

	ब्रह्मा महर्षयस् तत्र देवाश् चेन्द्रपुरोगमाः ।

	ऋषींस् तान् वारयामासुर् नियमात् ते सुदुष्करात् ॥

	कारणेन वियद्यानं मन्त्रेणाह्वयत द्विजाः ।

	आपो हि ष्ठेति तिसृभिः ऋग्भिः सान्निध्यम् एष्यति ॥

	अघमर्षणजप्येन जायते फलदायकम् ।

	विप्रैर् वाक्यावसाने तु सर्वैस् तैस् तु तथाकृतम् ॥

	कृतेन पुण्यतां प्राप्ता जातिदोषाद् ऋते द्विजाः ।

	गर्हिता धर्मशास्त्रेषु ये विप्रा दक्षिणोत्तराः ॥

	ये चान्ये पार्वतीयाश् च श्राद्धे नार्हन्ति केतनम् ।

	एतस्मात् कारणाद् यानं वियत्य् एव चिरं स्थितम् ॥

**[१८५]** कार्त्तिक्यां पुष्करे स्नातुं स्वयम् एवाभिगच्छति ।

	ब्रह्मणा सहितं राजन् सर्वेषां पुण्यदायकम् ॥

	तत्रागच्छन्ति ये वर्णाः सर्वे ते पुण्यभाजनाः ।

	द्विजैस् तुल्या न सन्देहो विना मन्त्रेण ते नृप ॥

	अन्तरीक्षाद् अवातीर्णं तीर्थं पैतामहे शुभम् ।

	स्नानं ये ऽत्र करिष्यन्ति तेषां लोका महोदयाः ॥

	निस्पृहं ते अन्यपुण्यस्य कृतस्याप्य् अकृतस्य च ।

	करिष्यन्ति महाराज सत्यम् एतद् उदाहृतम् ॥

	तीर्थानां परमं तीर्थं पृथिव्याम् इह पठ्यते ।

	नास्मात् परतरं तीर्थं लोके ऽस्मिन् परिपठ्यते ॥

**यमः** ।

	कार्त्तिकी पुष्करे स्नातः सर्वपापैः प्रमुच्यते ।

**विष्णुः **।

	पुष्करे ह्य् अक्षयं श्राद्धं जपहोमतपांसि च ।

	पुष्करे स्नातमात्रस् तु सर्वपापैः प्रमुच्यते ॥

**इति श्रीभट्टहृदयधरात्मजमहासान्धिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**तीर्थकाण्डे पुष्करमाहात्म्यं समाप्तम् ।**

**[१८६]**

**९**

**अथ मथुरामाहात्म्यम्**

तत्र **वराहपुराणे** ।

		वराह उवाच ।

	मथुरेति च विख्यातं मुक्तिक्षेत्रं परं मम ।

	भविष्यति वरारोहे द्वापरे युगसंस्थिते ॥

	सुरम्या च प्रशस्ता च जन्मभूमिर् मम प्रिया ।

	मूर्तीश् चतस्र आदाय उत्पत्स्यामि वरानने ॥

“मूर्तीः” कृष्णबलभद्रानिरुद्धप्रद्युम्नस्वरूपाः ।

	तत्र गुह्यानि मे भद्रे भविष्यन्ति प्रियाणि वै ।

	पुण्यानि च प्रशस्तानि नृणां संसारमोक्षिणाम् ॥

“गुह्यानि” स्थानानि वक्ष्यमाणानि ।

	तत्राहं घातयिष्यामि दानवांश् च वरानने ।

	नदी तत्र वरारोहे शुभा पुण्यतरोदका ॥

	विवस्वतः सुता रम्या यमुना वै भविष्यति ।

	सा प्रयागे तु सुश्रोणि ब्रह्मक्षेत्रे तथा शूभा ॥

	भविष्यति न सन्देहो गङ्गायास् तदनन्तरम् ।

**[१८७]** “सा प्रयागे तु” इति । “तदनन्तरं” मथुराया अनन्तरम् “प्रयागे” ब्रह्मक्षेत्रे गङ्गायाः सम्बन्धाद् यथा यमुना शुभा भविष्यति, तथात्र प्रथमम् एव मथुरायां शुभा भविष्यतीत्य् अर्थः ।

	लभन्ते मनुजाः सिद्धिम् आत्मकर्मसु भाविताः ।

	मम क्षेत्रप्रभावेण भूमि संसारमोक्षणम् ॥

	असिकुण्डं परं नाम सुरभ्यं यमुनाम्भसि ।

	कूले च दक्षिणे तत्र मथुरायां सुमध्यमे ॥

	तत्र स्नानं प्रकुर्वीत षष्ठकालोषितो नरः ।

	नन्दनं वनम् आश्रित्य कृतकृत्यः स मोदते ॥

	अथात्र मुञ्चति प्राणांस् तस्मिन् कूले तटे शुभे ।

	नन्दनं वनम् उत्सृज्य मम लोकं प्रपद्यते ॥

	अस्ति वृन्दावनं नाम तस्मिन् क्षेत्रे परं मम ।

	तत्राहं क्रीडयिष्यामि गोभिर् गोपालकैः सह ॥

	तत्र कुण्डं महाभागे लतागुल्मशतावृतम् ।

	तत्र स्नानं प्रकुर्वीत चतुःकालोषितो नरः ॥

	मोदते विपुले दिव्ये गन्धर्वाणां कुलेषु च ।

	तत्र यो मुञ्चति प्राणान् सततं कृतनिश्चयः ॥

	गन्धर्वपुरम् उत्सृज्य मम लोकं स गच्छति ।

	तत्र भाण्डीरकं नाम गुह्यं क्षेत्रं परं मम ॥

	देवा अपि न जानन्ति नागा यक्षा महासुराः ।

	तत्र स्नानं प्रकुर्वीत एकभक्तोषीतो नरः ॥

**[१८८]** मोदते नागलोकेषु एवम् एतन् न संशयः ।

	अथात्र मुञ्चति प्राणान् कृत्वा कर्म सुदुष्करम् ॥

	नागलोकं समुत्सृज्य मम लोकं प्रपद्यते ।

	तत्र कुण्डं महाभागे द्रुमगुल्मलतावृतम् ॥

	तत्र पूर्वेण पार्श्वेण तस्मिंस् तीर्थं सुधार्मिकम् ।

“धार्मिकं” धर्मप्रयोजनं धर्मोत्पादकम् इत्य् अर्थः ।

	चम्पकैः पाटलैश् चैव नानापुष्पैश् च शोभितम् ।

	तत्र स्नानं तु कुर्वीत अहोरात्रोषितो नरः ॥

	लोकं वैद्याधरं गत्वा मोदते कृतनिश्चयः ।

	अथात्र मुञ्चति प्राणान् मल्लोकं प्रैपद्यते ॥

	यमलार्जुनकुण्डेति क्षेत्रं कुण्डं परं मम ।

	तच् च कुण्डं महाभागे वृक्षगुल्मलतावृतम् ॥

	तत्र स्नानं तु कुर्वीत अहोरातोषितो नरः ।

	अप्सरोभवनं गत्वा मोदते गतकिल्बिषः ॥

	अथात्र मुञ्चति प्राणान् कृत्वा कर्म सुनिश्चयः ।

	अप्सरोभवनं गत्वा मल्लोकं प्रतिपद्यते ॥

	तथैवार्कस्थल्ं नाम तस्मिन् क्षेत्रे परं मम ।

	दृश्यते तत्र चादित्यो द्वादशात्मा व्यवस्थितः ॥

	कूपस् तत्र महाभागे प्रसन्नसलिलोदकः ।

	दुर्लभः पापकार्याणां सुलभः पुण्यकारिणाम् ॥

**[१८९]** अथात्र स्नानं कुर्वीत एकरात्रोषितो नरः ।

	मोदते सूर्यलोकेषु एवम् एतन् न संशयः ॥

	अथात्र मुञ्चति प्राणान् कृत्वा चेन्द्रियनिग्रहम् ।

	सूर्यलोके परित्यज्य मम लोकं स गच्छति ॥

	तत्र वीरस्थलं नाम ज्येष्ठं गुह्यं परं मम ।

	गुल्मवल्लीलताकीर्णं बहुपुष्पफलोदकम् ॥

	स्नानं तत्रैव कुर्वीत पञ्चरात्रोषितो नरः ।

	ममैव स प्रसादेन वीरलोकेषु मोदते ॥

	अथात्र मुञ्चति प्राणान् एकचित्तो दृढव्रतः ।

	वीरलोकं समुत्सृज्य मम लोकं प्रपद्यते ॥

	अपरं कनकं नाम गुह्यक्षेत्रं परं मम ।

	विन्ध्यपृष्ठे महाभागे कूपस् तत्र विधीयते ॥

	तत्र स्नानं प्रकुर्वीत एकभक्तोषितो नरः ।

	मोदते नाकपृष्ठे स कृतकृत्यो न संशयः ॥

	अथात्र मुञ्चति प्राणान् याति दिव्यां परां गतिम् ।

	नाम्ना प्रकीर्तनं नाम गुह्यक्षेत्रं परं मम ॥

	तत्र चैकं शिलापट्टं रक्तचन्दनसन्निभम् ।

	मनोज्ञं रमणीयं च मम भक्तसुखावहम् ॥

	यस् तत्र तिष्ठते भूमिम् एकरात्रोषितो नरः ।

	स वायुभवनं गत्वा मोदते कृतनिश्चयः ॥

**[१९०]** अथात्र मुञ्चति प्राणान् याति लोकं ममाक्षयम् ।

	सोमकुण्डेति विख्यातं तस्मिन् क्षेत्रे परं मम ॥

	तत्र स्नानं तु कुर्वीत सोमलोके स मोदते ।

	अथात्र मुञ्चति प्राणान् लोभमोहविवर्जितः ॥

	सोमलोकं समुत्सृज्य मोदते मां च पश्यति ।

	राधाकुण्डेति विख्यातं तस्मिन् क्षेत्रे परं मम ॥

	तत्र स्नानं तु कुर्वीत एकरात्रोषितो नरः ।

	ततः पिण्डारकं नाम क्षेत्रं गुह्यं परं मम ॥

	स्नाने दक्षिणकूले तु शुद्धे तु यमुनाम्भसि ।

	तत्राभिषेकं कुर्वीत एकरात्रोषितो नरः ॥

	याति पुण्यकृतां लोकं मेरुशृङ्गसमाश्रितम् ।

	जम्बीरं चम्पकं नाम तस्मिन् क्षेत्रे परं मम ॥

	तत्र कुण्डं विशालाक्षि प्रसन्नं विमलोदकम् ।

	तत्र स्नानं प्रकुर्वीत एकरात्रोषितो नरः ॥

	अग्निष्टोमस्य यज्ञस्य फलं प्राप्नोति मानवः ।

	कर्मावरोहणं नाम तस्मिन् क्षेत्रे परं मम ॥

	तत्राभिषेकं कुर्वीत विन्ध्यप्रमुखतः शुभे ।

	नाम्ना वितानकं क्षेत्रं तत्र गुह्यं परं मम ॥

	मथुरापश्चिमे भोगे अदूराद् अर्धयोजनात् ।

	ततो बल्लभकं नाम क्षेत्रं गुह्यं परं मम ॥

**[१९१]** अथात्र मुञ्चति प्राणांस् तीर्थे बल्लभके मम ।

	स्वर्गलोकं परित्यज्य मम लोके महीयते ॥

	ऊषभञ्जनकं नाम तस्मिन् गुह्यं परं मम ।

	यत्र धारा पतत्य् एका विन्ध्यकूटाद् विनिःसृता ॥

	तत्राभिषेकं कुर्वीत एकरात्रोषितो नरः ।

	अथात्र मुञ्चति प्राणान् शीघ्रं याति परां गतिम् ॥

	अस्ति बिन्दुप्रभं नाम तस्मिन् गुह्यं परं मम ।

	बिन्दुर् एकः पतत्य् अत्र पर्वताद् दुरतिक्रमात् ॥

	तत्राभिषेकं कुर्वीत एकरात्रोषितो नरः ।

	अथात्र मुञ्चति प्राणान् शीघ्रं याति परां गतिम् ॥

	अस्ति अस्तमनं नाम तस्मिन् गुह्यं परं मम ।

	धारात्र पतते चैका विन्ध्यपर्वतनिःसृता ॥

	तत्राभिषेकं कुर्वीत उपस्पृश्य यथाविधि ।

	अस्ति ताम्रप्रभं नाम तस्य क्षेत्रस्य दक्षिणे ॥

	अथ दूरात् पञ्चक्रोशात् तत्र कुण्डं परं महत् ।

	तत्राभिषेकं कुर्वीत चतुःकालसमन्वितः ॥

	वत्सप्रक्रीडनं नाम तस्मिन् गुह्यं परं मम ।

**[१९२]** मथुरापश्चिमे पार्श्वे अदूराद् अर्धयोजनात् ॥

	तत्र कुण्डं महाभागे प्रसन्नविमलोदकम् ।

	तत्राभिषेकं कुर्वीत अहोरात्रोषितो नरः ॥

	अग्नेः स भवनं गत्वा मोदते विगतज्वरः ।

	अथात्र मुञ्चति प्राणान् सिद्धिं याति परां गतिम् ॥

	अस्ति गोवर्धनं नाम क्षेत्रं गुह्यं परं मम ।

	अदूराद् अष्टकोशानि मथुरायाश् च पश्चिमे ॥

	ह्रदं तत्र महाभागे द्रुमगुल्मलतावृतम् ।

	ऐन्द्रं पूर्वेण पार्श्वेन याम्यां वै दक्षिणे नवम् ॥

	वारुणे पश्चिमे तीर्थं कौबेरं चोत्तरेण तु ।

	तत्र मध्ये स्थितो भद्रे क्रीडितो ऽयं यदृच्छया ॥

	संस्तुतो ऽहं लोकपालैः स्तुतिभिर् मन्त्रवादिभिः ।

	तत्रापि महद् आश्चर्यं पश्यन्ति मम चतसः ॥

	तस्मिन् गोवर्धने भूमिः सर्वभागवतप्रिये ।

	चतुर्विंशति द्वादश्यां तस्मिन् शिखरमूर्धनि ॥

	दृश्यते स्थूलदीपा वै द्योतयन्ती दिशो दश ।

	यश् च ते पश्यते दीपं मम कर्मपरायणः ॥

	लभते परमां सिद्धिम् एवम् एतन् न संशयः ।

	कालियस्य ह्रदं पुण्यम् अस्ति गुह्यं परं मम ॥

	तत्र कंसं हनिष्यामि संस्थिते द्वापरे युगे ।

	तत्र स्नानं तु कुर्वीत पञ्चरात्रोषितो नरः ॥

	गन्धर्वभवनं गत्वा मोदते विगतज्वरः ।

	तत्र तिष्ठाम्य् अहं भद्रे दिशं पूर्वां समाश्रितः ॥

**[१९३]** हिरण्यप्रतिमां कृत्वा बृहद्रूपश् चतुर्भुजः ।

	दक्षिणे गच्छतः पार्श्वे कूपो ऽत्र विमलोदकः ॥

	सप्तसामुद्रकं नाम यत्र सन्तिष्ठते जलम् ।

	तत्राभिषेकं कुर्वीत चतुःकालोषितो नरः ॥

	मोदते सप्तद्वीपेषु स्वच्छन्दगमनालयः ।

	अथात्र मुञ्चति प्राणान् मम लोके स मोदते ॥

	विंशद्योजनविस्तारे माथुरे मम मण्डले ।

	तत्र प्राणान् प्रमुञ्चन्ति सिद्धा यान्ति परां गतिम् ॥

	अस्ति नन्दिगुहा नाम तस्मिन् गुह्यं परं मम ।

	मुचुकुन्दः स्वपित्य् अत्र दानवासुरशातनः ॥

	तत्र कुण्डं महाभागे प्रसन्नविमलोदकम् ।

	तत्राभिषेकं कुर्वीत षष्ठकालोषितो नरः ॥

	दशवर्षसहस्रेषु मोदते कृतनिश्चयः ।

	य चरन्ति महाभागे माथुराद्वने (?) जनाः ॥

	ते ऽपि यान्ति परां सिद्धिं मत्प्रसादान् न संशयः ।

	एतत् ते कथितं भद्रे माहात्म्यं मथुरागतम् ॥

	एतन् मरणकाले ऽपि स्मर्तव्यं मनसापि च ।

	यदीच्छेत् परमां सिद्धिं सर्वसंसारमोक्षणीम् ॥

**विष्णुपुराणे **।

	यमुनासलिले स्नात्वा पुरुषो मुनिसत्तम ।

	ज्येष्ठे मास्य् अमले पक्षे द्वादश्याम् उपवासकृत् ॥

**[१९४]** समभ्यर्च्याच्युतं सम्यङ् मथुरायां समाहितः ।

	अश्वमेधस्य यज्ञस्य प्राप्नोत्य् अविकलं फलम् ॥

	आलोक्यर्द्धिम् अथान्येषाम् उदितानां स्ववंशजैः ।

	एतत् किलोचुर् अन्येषां पितरः सपितामहाः ॥

	कश्चिद् अस्मत्कुले जातः कालिन्दीसलिले प्लुतः ।

	अर्चयिष्यति गोविन्दं मथुरायाम् उपोषितः ॥

	ज्येष्ठमूला सिते पक्षे समभ्यर्च्य जनार्दनम् ।

	परां सिद्धिम् अवाप्स्यामस् तारिताः स्वकुलोद्भवैः ॥

	धन्यानां कुलजः पिण्डं यमुनायां प्रदास्यति ।

	तस्मिन् काले समभ्यर्च्य तत्र कृष्णं समाहितः ॥

**इति कल्पतरौ तीर्थकाण्दे मथुरामाहात्म्यम् ।**

**इति श्रीभट्टहृदयधरात्मजमहासान्धिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**तीर्थकाण्डे मथुरामाहात्म्यं समाप्तम् ।**

**[१९५]**

**१०**

**अथ उज्जयिनीमाहात्म्यम्**

तत्र **ब्रह्मपुराणे** ।

	दक्षिणस्यां दिशि महत् क्षेत्रम् उज्जयिनीति च ।

	तत्र लिङ्गं महाकालं दर्शनात् सर्वपापजित् ॥

	तपस्वी परम्ं सिद्धिं यत्र प्राप्नोति कामिकीम् ।

**तथा** ।

		रुद्र उवाच ।

	अवन्त्यां तु यदा स्कन्दो मया पूर्वं तु भद्रितः ।

	चूडाकर्मनिवृत्ते तु कुमारस्य तदा शुभे ॥

	आगत्य मातरो भोज्यम् अपूर्वं तूपयाचिरे ।

	देवलोकाद् देवगणो मातॄणां भोक्तुम् आगतः ॥

	एवम् उक्तस् तदा ताभिर् देवदेवो महेश्वरः ।

	धर्मार्थं तास् तदा प्रोक्ताः पार्वत्या देवसन्निधौ ॥

	मया वै साधितं चान्नं प्रकारैर् बहुभिः कृतम् ।

	तत् सर्वं च व्ययीभूतं न चान्यद् इह दृश्यते ॥

	आगतासु भवन्तीषु किं देयं वै मया भवेत् ।

**[१९६]** अपूर्वं भवतीनां च मया देयं विशेषतः ॥

	आस्वादितं न चान्यैस् तु भक्ष्यं ते च ददाम्य् अहम् ।

	अधोभागे च यौ नाभेर् वर्तुलौ फलसन्निधौ ॥

	भक्षयध्वं हि सहिता लम्बौ मे वृषणाव् उभौ ।

	अनेन चाप्य् अभोजेन परा तृप्तिर् भविष्यति ॥

	महाप्रसादं ताः कृत्वा देव्यः सर्वाश् च वै शुभे ।

	प्रणिपत्य गताः सर्वा इदं वचनम् अब्रुवन् ॥

	करिष्यन्ति शुभाचारा विना हास्येन ये च तत् ।

	तेषां नूनं पशुः पुत्रा दाराश् चैव गृहादिकम् ॥

	भविष्यन्ति मया दत्तं यच् चान्यन् मनसेप्सितम् ।

	हास्येन दीर्घरोगित्वं दारिद्र्यं चापि निन्दितम् ॥

	तस्मान् न निन्दा हास्ये च कर्तव्यं च विजानता ।

	येनाख्या मातरः ख्यातास् ततो लोके भविष्यति ॥

	उपयाचितं नरा ये तु कारयिष्यन्ति कौमुदे ।

	चणकाः पूरिकाश् चैव वृषणैः सह पूरिकाः ॥

	बन्धुभिः स्वजनैश् चैव तेषां वंशो न भिद्यते ।

	अपुत्रो लभते पुत्रं धनार्थी लभते धनम् ॥

	रूपवान् सुभगो भोगी सर्वशास्त्रविशारदः ।

	हंसयुक्तेन यानेन ब्रह्मलोके महीयते ॥

**[१९७] मत्स्यपुराणे** ।

	प्रयागे वा भवेन् मोक्षो महाकाले ऽथ वा प्रिये ।

	अमरकण्टके तद्वत् तथा कायावरोहणे ॥

	कालञ्जरे महाकाले इह वा मत्परिग्रहे ।

	यद्वन् मुखे स्थिते नेत्रे तद्वत् तीर्थे इमे भुवः ॥

	महाकालो ऽविमुक्तश् च गङ्गया सिप्रयान्वितौ ।

**इति श्रीभट्टहृदयधरात्मजमहासान्धिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**तीर्थकाण्डे उज्जयिनीमाहात्म्यं समाप्तम् ।**

**[१९८]**

**११**

**अथ नर्मदामाहात्म्यम्**

तत्र **मत्स्यपुराणे** ।

		युधिष्ठिरं प्रति मार्कण्डेय उवाच ।

	नर्मदा सरितां श्रेष्ठा सर्वपापप्रणाशिनी ।

	तारयेत् सर्वभूतानि स्थावराणि चराणि च ॥

**तथा** ।

	पुण्या कनखले गङ्गा कुरुक्षेत्रे सरस्वती ।

	ग्रामे वा यदि वारण्ये पुण्या सर्वत्र नर्मदा ॥

	त्रिभिः सारस्वतं तोयं सप्ताहेन तु यामुनम् ।

	सद्यः पुनाति गाङ्गेयं दर्शनाद् एव नार्मदम् ॥

	कालिङ्गदेशपश्चार्धे पर्वते ऽमरकण्टके ।

	पुण्या च त्रिषु लोकेषु माननीया मनोरमा ॥

**[१९९]** तत्र स्नात्वा नरो राजन् नियमस्थो जितेन्द्रियः ।

	उपोष्य रजनीम् एकां कुलानां तारयेच् छतम् ॥

	जलेश्वरे नरः स्नात्वा पिण्डान् दत्वा यथाविधि ।

	पितरस् तस्य तृप्यन्ति यावद् आभूतसम्प्लवम् ॥

	पर्वतस्य समन्तात् तु रुद्रकोटिः प्रतिष्ठिता ।

	स्नानं यः कुरुते तत्र गन्धमाल्यानुलेपनैः ॥

	प्रीता चास्य भवेत् सर्वा रुद्रकोटिर् न संशयः ।

	पर्वतस्यापरे भागे स्वयं देवो महेश्वरः ॥

	तत्र स्नात्वा शुचिर् भूत्वा ब्रह्मचारी जितेन्द्रियः ।

	पितृकार्यं च कुर्वीत विधिदृष्टेन कर्मणा ॥

	तिलोदकेन तत्रैव सन्तर्प्य पितृदेवताः ।

	आसप्तमं कुलं तस्य स्वर्गे मोदति पाण्डव ॥

	षष्टिवर्षसहस्राणि स्वर्गलोके महीयते ।

	ततः स्वर्गात् परिभ्रष्टो जायते विपुले कुले ॥

	धनवान् दानशीलश् च धार्मिकश् चैव जायते ।

	पुनः स्मरति तत् तीर्थं गमनं तत्र वाञ्छति ॥

	तारयित्वा कुलान् सप्त रुद्रलोकं स गच्छति ।

	योजनानां शतं साग्रं श्रूयते सरिद् उत्तमा ॥

	विस्तरेण तु राजेन्द्र योजनद्वयम् आयता ।

	षष्टितीर्थसहस्राणि षष्टिकोट्यस् तथैव च ॥

**[२००]** पर्वते तत्र सुशुभे तिष्ठत्य् अमरकण्टके ।

	ब्रह्मचारी शुचिर् भूत्वा जितक्रोधो जितेन्द्रियः ॥

	सर्वहिंसानिवृत्तस् तु सर्वभूतहिते रतः ।

	एवं शुद्धसमाचारो यस् तु प्राणान् परित्यजेत् ॥

	तस्य पुण्यफलं राजन् शृणुष्वावहितो मम ।

	शतं वर्षसहस्राणां स्वर्गे मोदति पाण्डव ॥

	ततः स्वर्गात् परिभ्रष्टो राजा भवति धार्मिकः ।

	गृहं तु लभते शौरेर् नानारत्नविभूषितम् ॥

	तस्मिन् गृहे वसित्वा तु क्रीडाभोगसमन्विते ।

	जीवेद् वर्षशतं साग्रं सर्वरोगविवर्जितः ॥

	एवं भोगान् भजन्ते वै मृता ये ऽमरकण्टके ।

	अग्निप्रवेशे ऽथ जले तथा चैव अनाशके ॥

	अनिवृत्ता गतिस् तस्य पवनस्याम्बरे यथा ।

	पतनं पतते यस् तु अमरेशे नराधिप ॥

	कन्यास् त्रीणि सहस्राणि एकैकस्यापि चापरा ।

	तिष्ठन्ति भवने तस्य प्रेषणं प्रार्थयन्ति च ॥

	दिव्यभोगसुसम्पन्नः कृईडते कालम् अक्षयम् ।

	पृथिव्याम् आ समुद्रायाम् ईदृशो नैव जायते ॥

**[२०१]** यादृशो ऽयं मृतः श्रेष्ठः पर्वते ऽमरकण्टके ।

	तावत् तीर्थं तु विज्ञेयं पर्वतस्य तु पश्चिमे ॥

	ह्रदो जलेश्वरो नाम त्रिषु लोकेषु विश्रुतः ।

	तत्र पिण्डप्रदानेन सन्ध्योपासनकर्मणा ॥

	पितरो दश वर्षाणि तर्पितास् तु भवन्ति ते ।

	दक्षिणे नर्मदाकूले कपिलाख्या महानदी ॥

	सरलार्जुनसम्पन्ना नातिदूरे व्यवस्थिता ।

	सा तु पुण्या महाभागा त्रिषु लोकेषु विश्रुता ॥

	तत्र कोटिशतं साग्रं तीर्थानां तु युधिष्ठिर ।

	पुराणे श्रूयते राजन् शतकोटिगुणं फलम् ॥

	तस्मिंस् तीर्थेषु ये वृक्षः पतिताः कालपर्ययात् ।

	नर्मदातोयसंस्पृष्टास् ते ऽपि यान्ति परां गतिम् ॥

	द्वितीया तु महाभागा विशल्यकरणी शुभा ॥

	तत्र तीरे नरः स्नात्वा विशल्यो भवति क्षणात् ।

	तत्र देवगणाः सर्वे सकिन्नरमहोरगाः ॥

	यक्षराक्षसगन्धर्वा ऋषयश् च तपोधनाः ।

	सर्वे समागतास् तत्र पर्वते ऽमरकण्टके ॥

	तैश् च सर्वैः समागत्य मुनिभिश् च तपोधनैः ।

	नर्मदा संश्रिता पुण्या विशल्या नाम नामतः ॥

	उत्पादिता महाभागा सर्वपापप्रणाशिनी ।

	तत्र स्नात्वा नरो राजन् ब्रह्मचारी जितेन्द्रियः ॥

**[२०२]** उपोष्य रजनीम् एकां कुलानां तारयेच् छतम् ।

	कपिला च विशल्या च श्रूयते राजत्तम [राजसत्तम?] ॥

	ईश्वरेण पुरा प्रोक्ता लोकानां हितकाम्यया ।

	[सरस्वत्यां च गङ्गायां नर्मदायां युधिष्ठिर] ।

	तत्र स्नात्वा नरो राजन्न् अश्वमेधफलं लभेत् ॥

	अनाशकं तु यः कुर्यात् तस्मिंस् तीर्थे नराधिप ।

	सर्वपापविशुद्धात्मा रुद्रलोकं स गच्छति ॥

	नर्मदायां च राजेन्द्र पुराणे यच् छ्रुतं मया ।

	यत्र तत्र नरः स्नात्वा अश्वमेधफलं लभेत् ॥

	ये वसन्त्य् उत्तरे कूले रुद्रलोके वसन्ति ते ।

	सरस्वत्यां च गङ्गायां नर्मदायां युधिष्ठिर ॥

	समं स्नानं च दानं च यथा मे शङ्करो ऽब्रवीत् ।

	परित्यजति यः प्राणान् पर्वते ऽमरकण्टके ॥

	वर्षकोटिशतं साग्रं रुद्रलोके महीयते ।

	नर्मदाया जलं पुण्यं फेनोर्मिसमलङ्कृतम् ॥

	पवित्रं शिरसा वन्द्यं सर्वपापैः प्रमुच्यते ।

**तथा** ।

	नर्मदा तु नदी श्रेष्ठा पुण्या पुण्यतमा हि सा ।

	मुनिभिस् तु महाभागैर् विभक्ता धर्मकाङ्क्षिभिः ॥

	यज्ञाः पवित्रमन्त्राणि प्रविभक्तानि पाण्डव ।

	तेषां स्नात्वा तु राजेन्द्र सर्वपापैः प्रमुच्यते ॥

**[२०३] तथा** ।

	नर्मदा सर्वतः पुण्या ब्रह्महत्यापहारिणी ।

	अहोरात्रोपवासेन मुच्यते ब्रह्महत्यया ॥

	एवं पुण्या च रम्या च नर्मदा पाण्डुनन्दन ।

	त्रयाणाम् अपि लोकानां पुण्या एव महानदी ॥

	वटेश्वरे महापुण्ये गङ्गाद्वारे तपोधने ।

	एतेषु सर्वस्थानेषु ये द्विजाः संशितव्रताः ॥

	श्रुतं दशगुणं पुण्यं नर्मदोदधिसङ्गमे ।

	चन्द्रसूर्योपरागेषु गच्छेद् अमरकण्टकम् ॥

	अश्वमेधाद् दशगुणं प्रवदन्ति मनीषिणः ।

	स्वर्गलोकम् अवाप्नोति दृष्ट्वा तत्र महेश्वरम् ॥

	सन्निहत्यां गमिष्यामि राहुग्रस्ते दिवाकरे ।

	तद् एव निखिलं पुण्यं पर्वते ऽमरकण्टके ॥

	मनसा संस्मरेद् यस् तु गिरिं त्व् अमरकण्टकम् ।

	चान्द्रायणं शतं साग्रं लभते नात्र संशयः ॥

	त्रयाणाम् अपि लोकानां विख्यातो ऽमरकण्टकः ।

**तथा** ।

	प्रदक्षिणं तु यः कुर्यात् पर्वते ऽमरकण्टके ।

	पुण्डरीकस्य यज्ञस्य फलं प्राप्नोति मानवः ॥

	[तत्र ज्वालेश्वरो नाम पर्वते ऽमरकण्टके ।

**[२०४]** तत्र स्नात्वा दिवं यान्ति ये ऽमृतास् ते ऽपुनर्भवाः] ॥

	ज्वालेश्वरे महाराज यस् तु प्राणान् परित्यजेत् ।

	चन्द्रसूर्योपरागे तु तस्यापि शृणु यत् फलम् ॥

	अमराणां पतिर् एवः पर्वते ऽमरकण्टके ।

	रुद्रलोकम् अवाप्नोति यावद् आभूतसम्प्लवम् ॥

	अमरेशस्य देवस्य पर्वतस्य उभे तटे ।

	तत्र ता ऋषीकोट्यस् तु तपस्यन्ति हि सुव्रताः ॥

	समन्ताद् योजनं क्षेत्रं गिरिश् चामरकण्टकः ।

	अकामो वा सकामो वा नर्मदायाः शुभे जले ॥

	स्नात्वा मुच्येत पापेभ्यो रुद्रलोकं तु गच्छति ।

**तथा** ।

	कावेरीसङ्गमं तत्र सर्वपापप्रणाशनम् ।

	ये नरा नाभिजानन्ति वञ्चितास् ते न संशयः ॥

	तस्मात् सर्वप्रयत्नेन तत्र स्नायीत मानवः ।

	कावेरी च महापुण्या नर्मदा च महानदी ॥

	तत्र स्नात्वा तु राजेन्द्र अर्चयेद् वृषभध्वजम् ।

	अश्वमेधफलं प्राप्य रुद्रलोके महीयते ॥

	अग्निप्रवेशं यः कुर्याद् यश् च कुर्याद् अनाशनम् ।

	अनिवृत्ता गतिस् तस्य यथा मे शङ्करो ऽब्रवीत् ॥

	सेव्यमानो नरः स्त्रीभिः क्रीडते दिवि रुद्रवत् ।

**[२०५]** षष्टिवर्षसहस्राणि षष्टिकोटीस् तथापराः ॥

	मोदते रुद्रलोकस्थो यत्र यत्रैव गच्छति ।

	पुण्यक्षयात् परिभ्रष्टो राजा भवति धार्मिकः ॥

	धनवान् दानशीलश् च महत्य् एव कुले भवेत् ।

	तत्र पीत्वा जलं सम्यक् चान्द्रायणफलं लभेत् ॥

	स्वर्गं गच्छन्ति ते मर्त्या ये पिबन्ति जलं शुभम् ।

	गङ्गायमुनयोः सङ्गे यत् फलं प्राप्नुयान् नरः ॥

	कावेरीसङ्गमे स्नातस् तत् फलं तस्य जायते ।

**इति [श्रीभट्टहृदयधरात्मजमहासान्धिविग्रहिक-**

**भट्टश्रीमल्लक्ष्मीधरविरचिते] कृत्यकल्पतरौ**

**तीर्थकाण्डे नर्मदामाहात्म्यं समाप्तम् ।**

[२०६]

**१२**

**अथ कुब्जाम्रकमाहात्म्यम् **

तत्र **वराहपुराने **।

		वराह उचाच ।

	एवं कुब्जाम्रकं ख्यातं तीर्थम् एतद् यशस्विनि ।

	ये मृतास् तत्र गच्छन्ति ते मल्लोकाय निष्कलाः ॥

	तीर्थं कुब्जाम्रकं पुण्यं मम लोकसुखावहम् ।

	तीर्थं कुमुदारकं चैव तस्मिन् कुब्जाम्रके स्थितम् ॥

	स्नानमात्रेण सुश्रोणि स्वर्गमार्गप्रदं तु तत् ।

	कौमुदस्य तु मासस्य तथा मार्गशिरस्य च ॥

	वैशाखस्य च मासस्य कृत्वा वै कर्म दुष्करम् ।

	यो वै परित्यजेत् प्राणान् पुमान् स्त्री वा नपुंसकः ॥

	निष्कलां लभते सिद्धिं मम लोकाय गच्छति ।

	तीर्थं मानस इत्य् एवं यस् तु तत्राभिधीयते ॥

	तस्मिन् स्नात्वा विशालाक्षी गच्छते नन्दनं वनम् ।

	तत्र यो मुञ्चति प्राणान् कौमुदस्य तु द्वादशीम् ॥

	पुष्कलां लभते सिद्धिं मम लोकाय गच्छति ।

**[२०७]** मायातीर्थम् इति ख्यातं येन मायां विजानते ॥

	तस्मिन् कृत्वोदकं ब्रह्मन् मायातीर्थे महायशाः ।

	दशवर्षसहस्राणि मद्भक्तो जायते नरः ॥

	अथ वा म्रियते तत्र मायातीरे यशस्विनि ।

	मायायोगी ततो भूत्वा मम लोकाय गच्छति ॥

	तीर्थं सर्वपिकं नाम सर्वकर्मगुणान्वितम् ।

	यस् तत्र स्नाति वै कश्चिद् वैशाखस्य तु द्वादशीम् ॥

	निष्कलं लभते स्वर्गं सहस्रान् दश पञ्च च ।

	तीर्थं पूर्वामुखं नाम तत्र केचिन् न जायते ॥

	सर्वदा तत्र गङ्गायाः शीतलं जायते जलम् ।

	यत्र चोष्णं भवत्य् अम्बु ज्ञेयं पूर्णमुखं च तत् ॥

	स्नात्वा गच्छति सुश्रोणि मम लोकं महायशाः ।

	पुनर् अन्यत् प्रवक्ष्यामि शृणु तत्त्वेन माधवि ॥

	अश्ōकं नाम तत्रैव स्नात्वा शोकं न पश्यति ।

	सर्वसङ्गैश् च निर्मुक्तो मम लोकाय गच्छति ॥

	तीर्थं च करवीराख्यं मम लोकसुखावहम् ।

	तस्य चिह्नं प्रवक्ष्यामि येन विज्ञायते भुवि ॥

	पुरुषैर् ज्ञानवद्भिश् च मम भक्तिविनिश्चितैः ।

	माघमासस्य सुश्रोणि शुक्लपक्षस्य द्वादशीम् ॥

	पुष्यते करवीरं तु मध्याह्ने तु न संशयः ।

	तत्राथ म्रियते भूमि माघमासे तु द्वादशीम् ॥

**[२०८]** ब्रह्माणं मां च पश्येत तथैव वृषभध्वजम् ।

	पुण्डरीकम् इति ख्यातं तीर्थं तत्र महद् यशः ॥

	स्नात्वा प्राप्नोति सुश्रोणि फलं तत्र महागुणम् ।

	पुण्दरीकस्य यज्ञस्य यजमानस्य यत् फलम् ॥

	अथ वा म्रियते तत्र नष्टत्रासो महातपाः ।

	दशानां पुण्डरीकाणां फलं प्राप्नोति मानवः ॥

	सिद्धिं च लभते धन्यां मम लोकाय गच्छति ।

	अग्नितीर्थे तु वै स्नातस् तस्मिन् कुब्जाम्रके स्थितः ॥

	सप्तधाग्निप्रवेशेन यत् फलं लभते नरः ।

	प्राप्नोति तन् महाभागे स्नातमात्रो न संशयः ॥

	अथ वा म्रियते तत्र शुक्लाम् एकां च द्वादशीम् ।

	विंशद्रात्रोषितस् तत्र मम लोकाय गच्छति ॥

	एषा ते कथिता भूमि व्युष्टिः कुब्जाम्रकस्य च ।

**इति श्रीभट्टहृदयधरात्मजमहासान्धिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**तीर्थकाण्डे कुब्जाम्रकमाहात्म्यं समाप्तम् ।**

**[२०९]**

**१३**

**अथ सूकरमाहात्म्यम्**

तत्र **वराहपुराणे** ।

		वराह उवाच ।

	परं कोकामुखं स्थानं स्थानं कुब्जाम्रकं परम् ।

	परं च सौकरं स्थानं सर्वसंसारमोक्षणम् ॥

	यत्र संस्था मया देवि उद्धृतासि रसातलात् ।

	तत्र भागीरथी गङ्गा मम शौचर्थम् आगता ॥

	शृणु पुण्यं महाभागे मम क्षेत्रे तु सुन्दरि ।

	यद् आप्नोति महाभागे गत्वा च सौकरं प्रति ॥

	दश पूर्वान् स्वकान् संश्यान् परान् सप्त च पञ्च च ।

	स्वर्गं नयति तांस् तत्र मातृतः पितृतश् च ह ॥

	गमनाद् एव सुश्रोणि तथैव मुखदर्शनात् ।

	सप्तजन्मान्तरं भद्रे जायते विपुले कुले ॥

	एवं वै मानुषो भूत्वा अपराधविवर्जितः ।

	गमनं तस्य क्षेत्रस्य मरणं तत्र कारयेत् ॥

	ये मृतास् तत्र सुश्रोणि क्षेत्रे सूकरके मम ।

	तारिताः सर्वसंसाराच् छ्वेतद्वीपाय यान्ति ते ॥

**[२१०]** चक्रतीर्थं महाभागे चक्रं यत्र प्रतिष्ठितम् ।

	तत्र गत्वा महाभागे तदन्वायशुभः शुचिः ॥

	स्नानं कुर्याद् यथान्यायं माधवे मासि द्वादशीम् ।

	दशवर्षसहस्राणि दशवर्षशतानि च ॥

	धनधान्यसमृद्धस् तु जायते विपुले कुले ।

	तारितः सर्वसंसाराच् छ्वेतद्वीपाय गच्छति ॥

	धन्वी तूणी शरी खड्गी जायते च चतुर्भुजः ।

	नरो भूत्वा महाभागे स मुक्तः सर्वकिल्बिषात् ॥

	अन्तकाले महाभागे यो गच्छेच् छौकरं प्रति ।

	तस्य पुण्यं प्रवक्ष्यामि स्नातस्यापि यशस्विनि ॥

	पातकान्य् अपि यः कृत्वा मूर्खो भूत्वा दृढव्रतः ।

	कौमुदस्य तु मासस्य शुक्लपक्षे तु द्वादशीम् ॥

	तारिताः पितरस् तेन तथैव च पितामहाः ।

	यावन्ति जलबिन्दूनि तस्य गात्रेषु सुन्दरि ॥

	तावद् वर्षसहस्राणि मद्भक्तश् चैव जायते ।

	मृतास् तत्र विशालाक्षि रूपतीर्थे महौजसि ॥

	दीप्तिमन्तश् च जायेरन् द्युतिमन्तश् चतुर्भुजाः ।

	पुनर् अन्यत् प्रवक्ष्यामि तत्र सौकरके मम ॥

	योगितीर्थम् इति ख्यातं दुर्विज्ञेयम् ऋषेर् अपि ।

	योगितीर्थे च ये स्नात्वा मम कर्मपरायणाः ॥

	क्रोधरागविनिर्मुक्तास् ते यान्ति कृतनिश्चयाः ।

	अहोरात्रोषितस् तत्र यः करोति यशस्विनि ॥

**[२११]** तीर्थे स्नानं विनिर्मुक्तो मम कर्मपरायणः ।

	[स तं मृगयते तीर्थं योगायतनसंस्थितः ॥

	स च तं लभते तीर्थं मत्प्रसादान् न संशयः ।

	तत्र प्राणान् परित्यज्य मम कर्मपरायणः] ॥

	सर्वायुधसमायुक्तो दीप्तिमांश् च चतुर्भुजः ।

	योगिश्रेष्ठतमो भूत्वा श्वेतद्वीपं स गच्छति ॥

	एतत् ते कथितं भद्रे योगितीर्थं महाफलम् ।

	अस्य चिह्नं प्रवक्ष्यामि योगितीर्थस्य सुन्दरि ॥

	मार्गशीर्षस्य मासस्य शुक्लपक्षे तु द्वादशीम् ।

	अकस्माद् अन्धकारो ऽत्र तस्मिंस् तीर्थे तु जायते ॥

	त्रीणि हस्तसहस्राणि त्रीणि हस्तशतानि च ।

	त्रयो हस्ता विशालाक्षि परिमाणं विधीयते ॥

	एतच् छ्नं ततो दृष्ट्वा मरणं यो ऽत्र कारयेत् ।

	स्नानं चैव विशालाक्षि पूर्वोक्तां गच्छते गतिम् ॥

	एतच् चिह्नं महाभागे योगितीर्थे मयि स्थिते ।

	आश्रयेत् सिद्धिकामस् तु यदीच्छेत् परमां गतिम् ॥

	पुनर् अन्त्यत् प्रवक्ष्यामि तीर्थे सौकरके मम ।

	यत्र तप्तं तपश् चैव सोमेन तदनन्तरम् ॥

	सोमेन रचिता भूमिर् दृश्यते चन्द्रमःप्रभा ।

	आत्मनः पश्यति छायां यथा न्यायपथे स्थितः ॥

**[२१२]** सोमश् चैव न दृश्येत एष वै विस्मयः परः ।

	एतत् ते कथितं भद्रे सोमतीर्थविनिश्चितम् ॥

	भवन्ति मनुजा येन त्यक्त्वा संसारसागरम् ।

	तस्य पूर्वेण पार्श्वेन तीर्थं गृध्रवटं स्मृतम् ॥

	यत्र कामो मृतो गृध्रो मानुषत्वम् उपागतः ।

	स्नानं साकोटके तीर्थे यः प्राप्नोति च माधवि ।

	दशवर्षसहस्राणि दशवर्षशतानि च ॥

	नन्दनं वनम् आश्रित्य मोदते तत्र वै सदा ।

	पुनर् अन्यत् प्रवक्ष्यामि तच् छृणुष्व वसुन्दरे ॥

	तीर्थं वैवस्वतं नाम आदित्यो यत्र तप्यते ।

	तेन तप्तं महाभागे पुत्रार्थेन यशस्विनि ॥

	अष्टमेन तु भक्तेन यस् तु स्नायीत सुन्दरि ।

	दशवर्षसहस्राणि आदित्येन स मोदते ॥

	अथ वा म्रियते तत्र तीर्थे वैवस्वते शुभे ।

	न स गच्छति सुश्रोणि यमस्य भवनं क्वचित् ॥

	मरणं च प्रवक्ष्यामि तत्र सौकरके भुवि ।

	कृत्वा ह्य् अनशनं चैव दिनानि दश पञ च ॥

	सर्वसङ्गान् परित्यज्य मम लोकाय गच्छति ।

**इति श्रीभट्टहृदयधरात्मजमहासान्धिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**तीर्थकाण्डे सूकरमाहात्म्यं समाप्तम् ।**

**[२१३]**

**१४**

**अथ कोकामिखमाहात्म्यम्**

तत्र **वराहपुराणे **।

		वराह उवाच ।

	नास्ति कोकामुखात् क्षेत्रं नास्ति कोकामुखाच् छुभम् ।

	नास्ति कोकामुखात् स्नानं नाश्ति कोकामुखात् प्रियम् ॥

	शुचिः कोकामुखं गत्वा परं योगम् अवाप्नुयात् ।

	कर्माणि रक्तः कुर्याच् च दिष्टं भवति चात्मनः ॥

	यानि यानि च क्षेत्राणि त्वया पृष्ठे वसुन्दरे ।

	कोकामुखसमं तीर्थं न भूतं न भविष्यति ॥

	मम सा परमा मूर्तिर् न तां जानन्ति मोहिताः ।

	स्थितां कोकामुखे भूमि एतत् ते कथितं मया ॥

**तथा** ।

	पञ्चयोजनविस्तारे क्षेत्रे कोकामुखे मम ।

	यस् तीर्थानि विजानाति न स पापेन् लिप्यते ॥

	तत्र कोकामुखे तीर्थे स्थितो ऽहं दक्षिणामुखः ।

	वराहरूपी भगवांस् तिष्ठाम् इपुरुषाकृतिः ॥

**[२१४]** वमोन्नतमुखं कृत्वा पञ्चदंष्ट्रासमन्वितम् ।

	पश्यामि च जगत् सर्वं ये च भक्ता मम प्रियाः ॥

	यदि कोकामुखं गच्छेत् कदाचित् कालपर्ययात् ।

	न ततः स निवर्तेत यदीच्छेद् गतिम् उत्तमाम् ॥

	न साङ्ख्येन न योगेन सिद्धो याति महत् पदम् ।

	यदि कोकामुखं यस् तु तवैतत् कथितं मया ॥

तत्र **महाभारते** ।

	कोकामुखम् उपस्पृश्य ब्रह्मचारी यतव्रतः ।

	जातिस्मरत्वं प्राप्नोति दिष्टम् एतत् पुरातने ॥

“दिष्टं” कथितम्, “पुरातने” पुराणे ।

**इति श्रीभट्टहृदयधरात्मजमहासान्धिविग्रहिक-**

**भट्टश्रीलक्ष्मीधरविरचिते कृत्यकल्पतरौ**

**तीर्थकाण्डे कोकामुखमाहात्म्यं समाप्तम् ।**

**[२१५]**

**१५**

**अथ बदिरकाश्रममाहात्म्यम्**

तत्र **वराहपुराणे** ।

		वराह उवाच ।

	तस्मिन् हिमवतः पृष्ठे स्थानं गुह्यं परं मम ।

	तत्राहम् अग्निना भूमि तपसा परितोषितः ॥

	अग्निना सदृशो भूत्वा कर्म कृत्वा सुदुष्करम् ।

	प्राप्नुवन्ति च मद्भक्ता बदर्याश्रमम् उत्तमम् ॥

	सुदुर्लभं च तत् क्षेत्रं हिमकूटशिलातलम् ।

	यस् तु तत् प्राप्नुते क्षेत्रं कृतकृत्यो भवेन् नरः ॥

	ब्रह्मकुण्डेति विख्यातम् अस्ति तत्र शिलोच्चये ।

	स्नानं करोति यस् तत्र त्रिरात्रोपोषितो नरः ॥

	अग्निष्टोमशतात् तुल्यं फलं प्राप्नोति मानवः ।

	उषित्वा तत्र कृच्छ्राणि यदि प्राणान् परित्यजेत् ॥

	ब्रह्मलोकम् अतिक्रम्य मम लोकं स गच्छति ।

	अग्निकुण्डेति विख्यातं तत्र कुण्डे परं मम ॥

**[२१६]** यदि तत्र कृतप्राणः कृतचान्द्रायणव्रतः ।

	अग्निलोकम् अतिक्रम्य मम लोकं स गच्छति ॥

**इति श्रीभट्टहृदयधरात्मजमहासान्धिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**तीर्थकाण्डे बदरिकाश्रममाहात्म्यं समाप्तम् ।**

**१६**

**अथ मन्दारमाहात्म्यम्**

तत्र **वराहपुराणे** ।

		वराह उवाच ।

	पुनर् अन्यत् प्रवक्ष्यामि एकान्ते शृणु सुन्दरि ।

	स्थानं मे परमं गुह्यं कर्मिणां तु सुखावहम् ॥

	जाह्नव्या दक्षिणे कूले विन्ध्यापृष्ठसमाश्रिते ।

	मन्दारेति च विख्यातं सर्वभागवतप्रियम् ॥

	तत्र त्रेतायुगे भूमि कामो नाम महाद्युतिः ।

	भविष्यति न सन्देहः स मे ऽर्चां स्थापयिष्यति ॥

	क्रीडमानो ऽस्म्य् अहं तत्र दृष्ट्वा मन्दारपुष्पितम् ।

	कुण्डान्य् एकादशान्यत्र विद्धि मे सन्ति सुन्दरि ॥

	मम चैव प्रभावेन मन्दारश् च महाद्रुमः ।

	द्वादश्यां च चतुर्दश्यां स पुष्यति द्रुमोत्तमः ॥

	तीर्थे मन्दारकुण्डे तु एकभक्तोषितो नरः ।

	स्नानं करोति शुद्धात्मा स गच्छेत् परमां गतिम् ॥

	अत्र प्राणान् प्रमुञ्चेत कुण्डे मन्दारसञ्ज्ञिते ।

	तपः कृत्वा महाभागो मम लोकं स गच्छति ॥

**[२१८] तथा **।

	मन्दारं परमं गुह्यं तस्मिन् गुह्ये शिलोच्चये ।

	दक्षिणार्धे स्थितं चक्रं वामभागे च वै गदा ॥

	लाङ्गलं मुसलं चैव शङ्खं तिष्ठति चाग्रतः ।

	एतन् न जानते केचिन् मम मायाप्रमोहिताः ॥

	मुक्ता भागवताः सर्वान् श्वेतवाराहसाञ्ज्ञितान् ।

**इति श्रीभट्टहृदयधरात्मजमहासान्धिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**तीर्थकाण्डे मन्दारमाहात्म्यं समाप्तम् ।**

**[२१९]**

**१७**

**अथ शालग्राममाहात्म्यम्**

तत्र **वराहपुराणे** ।

		वराह उवाच ।

	अस्ति स्थानं परं गुह्यं तस्मिन् गुह्ये शिलोच्चये ।

	गण्डक्याश् चोत्तरे पार्श्वे गिरिताजस्य दक्षिणे ॥

	शालग्राम इति ख्यातं मम भक्तसुखावहम् ।

	ममैतद् रोचते स्थानं गिरिकूटे शिलोच्चये ॥

	शालग्राम इति ख्यातं भक्तसंसारमोक्षणम् ।

	पञ्चादशात्र गुह्यानि शालग्रामे यशस्विनि ॥

	अद्यापि तन् न जानन्ति मुक्ता वाराहसाञ्ज्ञितान् ।

**तथा** ।

	तत्र देवह्रदं नाम मम क्षेत्रं यशस्विनि ।

	तत्र क्रान्ता मया भूमि बलियज्ञविनाशने ॥

	स ह्रदो वरदश् श्रेष्ठो मनोज्ञः शुभशीतलः ।

	अगाधश् च सदा भूमि देवानाम् अपि दुर्लभः ॥

	तस्मिन् ह्रदे महाभागे सदा मम कृतोदके ।

**[२२०]** चक्राङ्काः परितो मत्स्याः पर्यटन्ति इतस् ततः ॥

	तस्मिन् देवह्रदे भूमि चतुर्विंशतिद्वादशीम् ।

	सौवर्णानि च पद्मानि दृश्यन्ते उदिते रवौ ॥

	दृश्यन्ते तावद् एतानि यावन् मध्यन्दिने स्थितः ।

	तत्र स्नानं प्रकुर्वीत दशभक्तोषितो नरः ॥

	दशानाम् अश्वमेधानां फलं प्राप्नोति मानवः ।

	अथात्र मुञ्चति प्राणान् मम चित्तव्यवस्थितः ॥

	अश्वमेधफलं भुक्त्वा मम लोकाय गच्छति ।

	पूर्वामुखस् त्व् अहं तत्र शालग्रामे यशस्विनि ॥

	भविष्यामि न सन्देहो भूमि भागवतप्रियः ।

	अन्यच् च ते प्रवक्ष्यामितच् छृणुष्व वसुन्दरे ॥

	यत्र गुह्यं परं क्षेत्रं न जानन्ति विमोहिताः ।

	शिवो मे दक्षिणे स्थाने तिष्ठते विगतज्वरः ॥

	लोकानां प्रवरः श्रेष्ठः सर्वलोकधरो हरः ।

	तद् अवन्द्य तु गोविन्दं वन्दमानस्य सुन्दरि ॥

	वृथा गमनम् इत्य् आहुर् एवम् एतन् न संशयः ।

	शिवं देवं तु वन्दित्वा भूमि मां यश् च वन्दते ॥

	लभते पुष्कलां सिद्धिं या मया च प्रकीर्तिता ।

	समस् तं च मम क्षेत्रं दशयोजनविस्तरम् ॥

	मृता अत्र नरा यान्ति मां सत्कर्मानुसारिणः ।

**[२२१] महाभारते** ।

	सदा सन्निहितो यत्र हरिर् वसति भारत ।

	शालग्राम इति ख्यातो विष्णोर् अद्भुतकर्मणः ॥

	अभिगम्य त्रिलोकेशं वरदं विष्णुम् अव्ययम् ।

	अश्वमेधम् अवाप्नोति विष्णुलोकं स गच्छति ॥

	तिलोपदानं धर्मज्ञ सर्वपापप्रमोचनम् ।

	समुद्रास् तत्र चत्वारः कूपे सन्निहिताः सदा ॥

	तत्रोपस्पृश्य राजेन्द्र न दुर्गतिम् अवाप्नुयात् ।

	अभिगम्य त्रिलोकेशं वरदं विष्णुम् अव्ययम् ॥

	विराजति यथा सोमो मेघैर् मुक्तो युधिष्ठिर ।

	जातिस्मर उपस्पृश्य शुचिः प्रयतमानसः ॥

	जातिस्मरत्वम् आप्नोति स्नात्वा तत्र न संशयः ॥

**इति श्रीभट्टहृदयधरात्मजमहासान्धिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**तीर्थकाण्डे शालग्राममाहात्म्यं समाप्तम् ।**

**[२२२]**

**१८**

**अथ स्तुतस्वामिमाहात्म्यम्**

तत्र वराहपुराणे ।

		वराह उवाच ।

	स्तुतस्वामीति विख्यातं मम क्षेत्रं भविष्यति ।

	द्वापरं युगम् आसाद्य तत्र स्थास्यामि सुन्दरि ॥

	पुत्रो ऽहं वसुदेवस्य देवक्या गर्भनिःसृतः ।

	वासुदेव इति ख्यातः सर्वदानवसूदनः ॥

	कौमुदस्य तु मासस्य शुक्लपक्षे तु द्वादशीम् ।

	त्रयाणां वाजपेयानां यज्ञानां स्नानमात्रतः ॥

	फलं प्राप्नोति सुश्रोणि धृतम् आत्मनि मां नरः ।

	अथात्र मुञ्चति प्राणान् मम कर्मानुसारतः ॥

	वाजपेयफलं भुक्त्वा मम लोकं प्रपद्यते ।

	आयसी प्रतिमा तत्र ममाभेद्या न संशयः ॥

	ब्रुवन्ति केचिइत् काष्ठेति आयसीत्य् अपरे ऽब्रुवन् ।

	पाषाणीति परे ब्रूयुः परे वज्रमयीति च ॥

	ऊर्ध्वा वा यदि वाधस्ताद् भवन्ति मम पार्श्वतः ।

	तेषां तथेति स्पृशन्ति शिरोमध्ये तु न क्वचित् ॥

	ये च पश्यन्ति मां भूमि मणिपूरगिरौ स्थितम् ।

**[२२३]** त्रिसन्ध्यम् आवसन्तस् तु मत्प्रसादाच् च सुन्दरि ॥

	ते सर्वे किल्बिषान् मुक्ता यान्ति ते परमां गतिम् ।

**तथा** ।

	सुगुह्यं पूर्वपार्श्वे तु मम क्षेत्रस्य सुन्दरि ।

	अदूरात् त्रीणि क्रोशानि परिमाणं विधीयते ॥

	धूतपापेति विख्यातं तत्र गुह्यं परं मम ।

	अदूरात् पञ्च क्रोशानि मम क्षेत्रस्य पश्चिमे ॥

	तत्र कुण्डे महाभागे मम यद् रोचते जलम् ।

	तत्र स्नानं प्रकुर्वीत पञ्चरात्रोषितो नरः ॥

	यद् वंशे दुष्कृतं किञ्चिद् यच् च आत्मनि संस्थितम् ।

	तत्र कृत्वोदकं भद्रे धूतपापे यशस्विनि ॥

	महेन्द्रेणैव मोदेत इन्द्रलोके न संशयः ।

	अथात्र मुञ्चति प्राणान् धूपपापे यशस्विनि ॥

	इन्द्रलोकं समुत्सृज्य मम लोकं स गच्छति ।

	तत्राश्चर्यं महाभागे धूतपापे शृणुष्व मे ॥

	वर्तते च विशालाक्षि मनिपूरगिरौ स्थितम् ।

	तावन् न पतते धारा यावत् पायं न धूयते ॥

	धूतपापे च सुश्रोणि धारात्र पतते महीम् ।

	तत् तु क्षेत्रं वरारोहे समन्तात् पञ्चयोजनम् ॥

	तत्र तिष्ठाम्य् अहं देवि पश्चिमां दिशम् आस्थितः ।

**[२२४]** तत्र चामलका भद्रे अदूराद् अर्धयोननात् ॥

	तान् न कश्चिद् विजानाति पापकर्मा नराधमः ।

	उपोष्य च त्रिरात्राणि श्रद्दधानो जितेन्द्रियः ॥

	तत्र गत्वा वरारोहे उदिते तु दिवाकरे ।

	अथ मध्याह्नवेलायां यदि वास्तं गते रवौ ॥

	एकचित्तेन गन्तव्यं धृतिं कृत्वा सुनिश्चलाम् ॥

	यस् तत्र लभते भद्रे फलम् आमलं शुभम् ।

	पञ्चरात्रेण पश्येत् तु तस्मिन् भूतगिरौ स माम् ॥

**इति श्रीभट्टहृदयधरात्मजमहासान्धिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**तीर्थकाण्डे स्तुतस्वामिमाहात्म्यं समाप्तम् ।**

**[२२५]**

**१९**

**अथ द्वारकामाहात्म्यम्**

तत्र **वराहपुराणे** ।

		वराह उवाच ।

	अस्ति द्वारवती नाम निर्मिता विश्वकर्मणा ।

	सुधर्मा नाम च सभा वायुर् आनीतवाम् मम ॥

	पञ्चयोजनविस्तीर्णं दशयोजनम् आयता ।

	वसाम्य् अत्र वरारोहे पञ्चपञ्चाशतं समाः ॥

	भारावतरणं कृत्वा देवानां च महत् प्रियम् ।

	पुनर् एष्यामि सुश्रोणि घातयित्वा महासुरान् ॥

	मूर्तिम् आत्मनि मे भूमि तस्मिन् कथ्यमानानि मे शृणु ।

	अस्ति पञ्चशरो नाम तस्मिन् गुह्यं परं मम ॥

	समुद्रतीरम् उत्सृज्य यत्र भक्तमुखावहम् ।

	तत्र स्नानं तु कुर्वीत षष्ठनक्तोषितो नरः ॥

	मोदते नाकपृष्ठे तु अप्सरोगणसङ्कुले ।

	अथ वा मुञ्चति प्राणान् माम् एव प्रतिपद्यते ॥

	प्लक्षा वै तत्र सुश्रोणि शतशाखो महाद्रुमः ।

**[२२६]** चतुर्विंशतिद्वादश्यां स भवेत् फलभाग् असौ ॥

	फलं न लभते कश्चिन् मुक्ता भागवतं शुचिम् ।

	लभन्ते ये फलं तत्र गुह्ये पञ्चशरस्य च ॥

	ते लभन्ते परां सिद्धिम् एवम् एतन् न संशयः ।

	प्रभासम् इति विख्यातं तस्मिन् गुह्यं परं मम ॥

	तत्राभिषेकं कुर्वीत पञ्चरात्रोषितो नरः ।

	मोदते सप्तद्वीपेषु गुह्यानि च स गच्छति ॥

	अथ वा मुञ्चति प्राणान् प्रभासे गतकिल्बिषः ।

	सर्वलोकान् परित्यज्य मल्लोकं प्राप्नुते नरः ॥

	पञ्चकुण्डम् इति ख्यातं तस्मिन् गुह्यं परं मम ।

	तत्राभिषेकं कुर्वीत पञ्चरात्रोषितो नरः ॥

	चतुर्विंशतिद्वादश्यां मध्याह्ने च दिवाकरे ।

	रौप्यसौवर्णकं पद्मं दृश्यते नात्र संशयः ॥

**तथा** ।

	कादेवकम् इति ख्यातं कुण्डं क्षेत्रे परं मम ।

	अत्र पीत्वा महाभागे वृष्णयोपर्यम् अक्षयम् ॥

	तत्राभिषेकं कुर्वीत चतुःकालसमन्वितः ।

**तथा** ।

	सङ्गमं नगरं नाम तस्मिन् क्षेत्रे परं मम ।

	मम चोत्तरपार्श्वे तु अदूरात् सप्तयोजनम् ॥

**[२२७]** तत् सरो मम पार्श्वे तु देवानाम् अपि दुर्लभम् ।

	अस्ति रैवतकं नाम तस्मिन् क्षेत्रे परं मम ॥

	सर्वलोकेषु विख्यातं चन्द्रमाः क्रीडते यतः ।

	बहूदकशिलापङ्का गुहाश् चात्र दिशो दश ॥

	वापी च शोभना चैव देवानाम् अपि दुर्लभा ।

	तत्राभिषेकं कुर्वीत षष्ठकालोषितो नरः ॥

	गच्छते सोमलोकाय कृतकृत्यो भवेन् नरः ।

	अथात्र मुञ्चति प्राणान् मम लोकं प्रपद्यते ॥

	विष्णुचङ्क्रमणं नाम तस्मिन् क्षेत्रे परं मम ।

	विद्धो ऽस्मि तत्र व्याधेन प्राप्तो मूर्तिं स्वकां पुनः ॥

	तत्र कुण्डं महाभागे मणिपूरगिरौ स्थितम् ।

	तत्राभिषेकं कुर्वीत नित्यकालम् अतन्द्रितः ॥

**तथा** ।

	तस्मिन् क्षेत्रे महाभागे स्थितो ऽहम् उत्तरामुखः ।

	सर्वभागवतप्रीत्यै समुद्रतटम् आश्रितः ॥

	अहं रामेण सहितः सा च राका स्वसा शुभा ।

	त्रयस् तत्रैव तिष्ठामो द्वारकायां यशस्विनि ॥

**इति श्रीभट्टहृदयधरात्मजमहासान्धिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**तीर्थकाण्डे द्वारकामाहात्म्यं समाप्तम् ।**

**[२२८]**

**२०**

**अथ लोहार्गलमाहात्म्यम्**

तत्र **वराहपुराणे** ।

		वराह उवाच ।

	गुह्यम् अन्यत् प्रवक्ष्यामि कारणं सततं शुभे ।

	अहं सिन्धोस् तटे भद्रे गत्वा वै त्रिंशयोजनम् ॥

	म्लेच्छमध्ये वरारोहे हिमवन्तं समाश्रितः ।

	तत्र लोहार्गलं नाम निवासो मे विधीयते ॥

	गुह्यं च परमं स्थानं समन्तात् पञ्चयोजनम् ।

	दुर्गमं दुःसहं चैव धावनैः परिवेष्टितम् ॥

	तत्र तिष्ठाम्य् अहं भद्रे उदीचीं दिशम् आस्थितः ।

	केचिन् न जानते तत्र स्वमूर्तिं मम संस्थिताम् ॥

	ये तु यान्ति वरारोहे स्वकर्मपरिनिष्ठिताः ।

	ते मां वैवात्र पश्यन्ति गुह्यानि च यथा तथा ॥

	तत्र कुण्डे तु सुश्रोणि स्नानं कुर्वीत निश्चितम् ।

	उपोष्य तु त्रिरात्राणि विधिदृष्टेन कर्मणा ॥

	तत्र स्वर्गसहस्रेषु मोदते नात्र संशयः ।

	अन्यच् च ते प्रवक्ष्यामि तत्र यत् परमाद्भुतम् ॥

**[२२९]** चतुर्विंशतिद्वादश्यां न मांसेन विना मम ।

	बलिर् हि दीयते तत्र सर्वकामविशोधनः ॥

	अश्वो मे कल्पितस् तत्र सर्वरत्नविभूषितः ।

	श्वेतः कुउदचकाभः शङ्खचक्रसमन्वितः ॥

	शार्ङ्गम् एतद् धनुस् तत्र अक्षसूत्रं कमण्डलुः ।

	आसनं भूषणं दिव्यं दीयते चान्नम् उत्तमम् ॥

	अस्मिन् गुह्ये महाभागे क्षेत्रे लोहार्गले मम ।

	सिद्धिकामेन मर्त्येन गन्तव्यं नात्र संशयः ॥

	समन्तात् पञ्चविशं तु योजनानि वरानने ।

	न तस्य कर्म विद्येत एष मे निश्चयः परः ॥

**इति श्रीभट्टहृदयधरात्मजमहासान्धिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**तीर्थकाण्डे लोहार्गलमाहात्म्यं समाप्तम् ।**

**[२३०]**

**२१**

**अथ केदारमाहात्म्यम्**

तत्र **देवीपुराणे** ।

	ईशानशिखरं नाम हिमकुन्देन्दुसन्निभम् ।

	तत्र देवः स्वयं साक्षात् तिष्ठते परमेश्वरः ॥

	ईशानो लोकविख्यातस् त्रैलोक्यविदितः स वै ।

	तत्र रेतोदकं शक्र पूर्वं देवेन निर्मितम् ॥

	गोपितं पिहितं तच् च न विज्ञानं सुरासुरैः ।

**तथा** ।

	संसारतारणं चान्यपापजालनिकृन्तनम् ।

	केदारम् उदकं पीत्वा पुनर्जन्म न विद्यते ।

	न योनिषु नियुञ्ज्येत स गच्छेच् छाश्वतं पदम् ॥

**तथा** ।

	कृतं प्रकाश्यं तत् कुण्डे यद् आसीद् गोपितं मम ।

	मनुष्याणां हितार्थाय मज्जतां च भवार्णवे ॥

	दर्शितं ज्ञानम् उदकं पीत्वा न जन्मसम्भवः ।

**[२३१]** न पातुं लभते ब्रह्मा न विष्णुर् न पुरन्दरः ॥

	पिबन्ति मानुषाः सर्वे यस्य वै तुष्यते शिवः ।

	न केदारात् परो मोक्ष एवं साक्षाच् छिवो ऽब्रवीत् ॥

	पृथिव्यां याति तीर्थानि आ समुद्रात् सरांसि च ।

	ज्ञानरेतोदकस्यैते कलां नार्हन्ति षोडशीम् ॥

	अश्वमेधसहस्रं च योजयेत् पृथिवीपतिः ।

	ज्ञानरेतोदकस्यैतत् सहस्रांशेन पूर्यते ॥

	अग्निष्टोमसहस्रं तु पौण्डरीकशतं तथा ।

	यो जयेद् धव्यसम्पन्नो ब्राह्मणः क्षत्रियस् तथा ॥

	केदारस्य तु तत् सर्वं सहस्रांशं न पूरयेत् ।

	कामपस् स्त्रीसहस्राणि पिब खाद च मोद च ॥

	केदारम् उदकं पीत्वा सर्वं तरति दुष्कृतम् ॥

**तथा** ।

	ज्ञानं दीक्षाथ वा शक्र धारणं भस्मनस् तथा ।

	रेतोदकस्य तत् सर्वं कलां नार्हति षोडशीम् ॥

**तथा** ।

	यथा पिबन्ति तत् तोयं विधिं तस्य वदाम्य् अहम् ।

	गत्वा मन्दाकिनीं पुण्यां तत्र स्नात्वा स मानवः ॥

	देवानाम् उदकं दत्वा पिण्डं पितृषु दापयेत् ।

	नमस्कृत्वा तथेशानं भावयुक्तेन चेतसा ॥

	गत्वा कुण्डसमीपे तु विधिवद् धिमवत् स्थितः ।

	नत्वा देवं सिवं तत्र उमां चापि महेश्वरीम् ॥

	नन्दीं गणपतिं चैव सर्वांस् तांश् च गणेश्वरान् ।

**[२३२]** शिवो ऽहम् इति सञ्चिन्त्य पिबेद् वामेन पाणिना ॥

	त्रिः पीत्वा वामहस्तेन दक्षिणेन पुनः पिबेत् ।

	त्रीन् वारांस् तेन पीत्वा च भूयश् चाञ्जलिना पिबेत् ॥

	तेन पीत्वा तु वारांस् त्रीन् पिबेत् तु बलिवर्दवत् ।

	भूमिम् आक्रम्य जानुभ्यां तथा हस्तद्वयेन तु ॥

	शिरः प्रसार्य वक्रेण त्रिः पिबेत् पुनर् एव तु ।

	उत्थाय नर्देत् त्रीन् वारान् स्फोटेत् त्रींस् तथापरान् ॥

	नमस्कृत्य तथेशानं कृताञ्जलिपुटः स्थितः ।

	कृतार्थः कृतपुण्यो ऽसौ शिवसायुज्यम् आगतः ॥

	विधिना पीतम् उदकं कुलानां तारयेच् छतम् ॥

**इति श्रीभट्टहृदयधरात्मजमहासान्धिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**तीर्थकाण्डे केदारमाहात्म्यं समाप्तम् ।**

**[२३३]**

**२२**

**अथ नैमिशमाहात्म्यम्**

तत्र **माहाभारते** ।

	ततस् तु नैमिशं गच्छेत् पुण्यं सिद्धनिषेवितम् ।

	तत्र नित्यं निवसति ब्रह्मा देवगणैर् वृतः ॥

	नैमिशं प्रार्थयानस्य पापस्यार्धं प्रणश्यति ।

	प्रविष्टमात्रस् तु नरः सर्वपापैः प्रमुच्यते ॥

	तत्र मासं वसेद् धीरो नैमिशे तीर्थतत्परः ।

	पृथिव्यां यानि तीर्थानि नैमिशे तानि भारत ॥

	अभिषेकान् नरस् तत्र नियतो नियताशनः ।

	गवामयस्य यज्ञस्य फलं प्राप्नोति मानवः ॥

	पुनात्य् आसप्तमं चैव कुलं भरतसत्तम ।

	यस् त्यजेन् नैमिशे प्राणान् उपवासपरायणः ॥

	स मोदते स्वर्गलोके एवम् आहुर् मनीषिणः ।

	नित्यं मेध्यं च पुण्यं च नैमिशं नृपसत्तम ॥

	गङ्गोद्भेदं समासाद्य त्रिरात्रोपोषितो नरः ।

	वाजपेयम् अवाप्नोति ब्रह्मभूतश् च जायते ॥

**इति श्रीभट्टहृदयधरात्मजमहासान्धिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**तीर्थकाण्डे नैमिषमाहात्म्यं समाप्तम् ।**

**[२३४]**

**२३**

**अथ नानातीर्थमाहात्म्यम्**

**वामनपुराणे** ।

	तस्मिंस् तीर्थवरे स्नात्वा दृष्ट्वा देवं त्रिलोचनम् ।

	पूजयित्वा सुवर्णाख्यं नैमिशं प्रयतौ ततः ॥

	तत्र तीर्थसहस्राणि त्रिंशत् पापहराणि च ।

	गोमत्यां काञ्चनस्थांश् च सुनन्दामध्यवासिनः ॥

	तेषु स्नात्वार्च्य देवेशं पीतवाससमच्युतम् ।

	देवदेवं तथेशानं सम्पूज्य विधिना ततः ॥

	गयायां गोपतिं द्रष्टुं जगाम स महासुरः ।

	सरसि ब्रह्मणः स्नात्वा कृत्वा चास्य प्रदक्षिणम् ॥

	पिण्डं निर्वपणं पुण्यं पितॄणां स चकार ह ।

	उदपाने तथा स्नात्वा सरयूं च जगाम सः ॥

	तस्यां स्नात्वा समभ्यर्च्य गोप्रतारे जलेशयम् ।

**महाभारते** ।

	गोप्रतारं ततो गच्छेत् सरय्वास् तीर्थम् उत्तमम् ।

**[२३५]** यत्र रामो गतः स्वर्गं सभृत्यबलवाहनः ॥

	देहं त्यक्त्वा दिवं यातस् तस्य तीर्थस्य तेजसा ।

	रामस्य च प्रसादेन व्यवसायाच् च भारत ॥

	तस्मिंस् तीर्थे नरः स्नात्वा गोप्रतारे नराधिप ।

	सर्वपापविशुद्धात्मा स्वर्गलोके महीयते ॥

**वामनपुराणे** ।

		गोप्रतारम् अभिधाय ।

	उपोष्य रजनीम् एकां विरजां स नदीं ययौ ।

	स्नात्वा विरजसे तीर्थे दत्वा पिण्डं पितुस् तथा ॥

	दर्शनार्थं ययौ श्रीमान् अजितं पुरुषोत्तमम् ।

	तं दृष्ट्वा पुण्डरीकाक्षम् अक्षरं परमं शुचिः ॥

	उपोष्य षड्दिनान्य् एष महेन्द्रं दक्षिणां ययौ ।

	तत्र देववरं शम्भुम् अर्धनारीश्वरं हरम् ॥

	दृष्ट्वा सम्पूज्य च पितॄन् महेन्द्रस्योत्तरं गतः ।

	तत्र देववरं शम्भुं गोपालं सोमशीतलम् ॥

	दृष्ट्वा स्नात्वा सोमतीर्थे सह्याचलम् उपागतः ।

	तत्र स्नात्वा मधोदधौ वैकुण्ठं चार्च्य भक्तितः ॥

	पितॄन् पिण्डैः समभ्यर्च्य पारियात्रं गिरं गतः ।

	तत्र स्नात्वा लाङ्गुलिन्यां पूजयित्वापराजितम् ॥

	करपादे समाहृत्य विश्वरूपं ददर्श सः ।

	 यत्र देववरः शम्भुर् देवानां तु सुपूजितः ॥

**[२३६]** विश्वरूपम् अथात्मानं दर्शयामास योगवित् ।

	तत्र सङ्कुणिकातोये स्नात्वाभ्यर्च्य महेश्वरम् ॥

	जगामाद्रिं च सौगन्धं प्रह्लादो मलयाअचलम् ।

	महाह्रदे ततः स्नात्वा पूजयित्वा च शङ्करम् ॥

	ततो जगाम योगात्मा द्रष्टुं विन्ध्ये सदाशिवम् ।

	त्रिरात्रं समुपोष्येशम् अवन्तीगरीं ययौ ॥

	तत्र शिप्राजले स्नात्वा विष्णुं सम्पूज्य भक्तितः ।

	श्मशानं तु जगामाथ महाकालवपुर् हरम् ॥

	तस्मिन् स सर्वसत्त्वानां तेन रूपेण शङ्करः ।

	तामसं रूपम् आस्थाय संहारं कुरुते वशी ॥

	तत्रस्थेन सुवेषेण श्वेतकिर् नाम भूपतिः ।

	रक्षितस् त्व् अन्तकं हत्वा सर्वभूतापहारिणम् ॥

	स तत्र हृष्टो वसति नित्यं चैव सहोमया ।

	वृतः प्रथमकोटीभिर् वन्दद्भिस् त्रिदशार्चितः ॥

	दृष्ट्वाथ च महाकालं कालकालान्तकारकम् ।

	दैत्यानां यमसंयमनं मृत्युमृत्युं विचित्रकम् (?) ॥

	श्मशाननिलयं शम्भुं भूतनाथं जगत्पतिम् ।

	पूजयित्वा शूलधरं जगाम निषधं प्रति ॥

	तत्रामरेश्वरं देवं दृष्ट्वा सम्पूज्य भक्तितः ।

**[२३७]** महोदयं समभ्येत्य हयग्रीवं ददर्श सः ॥

	अश्वतीर्थे नरः स्नात्वा दृष्ट्वा च तुरगाननम् ।

	श्रीधरं तु विभुं पूज्य पाञ्चालविषयं ययौ ॥

	भद्रेश्वरं गणैर् गुप्तं पुत्रम् अर्थपतेर् अथ ।

	पञ्चात्मकं रथी दृष्ट्वा प्रयागं प्रयतो ययौ ॥

	स्नात्वा सन्निहिते तीर्थे यामुने लोकविश्रुते ।

	दृष्ट्वा वटेश्वरं रुद्रं माधवं योगशायिनम् ॥

	द्वाव् एव भक्तितः पूज्य पूजयित्वा महेश्वरम् ।

	माधमासम् अथोपोष्य ततो वाराणसीं गतः ॥

	दशाश्वमेधे गङ्गायां तीर्थे सुरगृहादिषु ।

	सर्वपापहरास्व् एषु सम्पूज्य पितृदेवताः ॥

	प्रदक्षिणीकृत्य पुरीं पूज्याविमुक्तकेशवौ ।

	लोलं दिवाकरं दृष्ट्वा ततो मधुवनं ययौ ॥

	तत्र स्वयम्भुवं देवं दृष्ट्वा चासुरसत्तमः ।

	तम् अभ्यर्च्य महातेजाः पुष्करारण्यम् आगतम् ॥

	तेषु त्रिष्व् अपि तीर्थेषु स्नात्वार्च्य पितृदेवताः ।

	पुष्कराक्षम् अयोगन्धिं ब्रह्माणं चाप्य् अपूजयत् ॥

	ततो भूयः सरस्वत्यास् तीर्थे त्रैलोक्यविश्रुते ।

	कोटितीर्थे रुद्रकोटिं ददर्श वृषभध्वजम् ॥

	नैमिशे ये द्विजवरा मागधेयाः ससैन्धवाः ।

	धर्मारण्याः पौष्करेया दण्डकारण्यकास् तथा ॥

**[२३८]** चाम्पेया भृगुकच्छीया देविका तीरगाश् च ये ।

	ते तत्र शङ्करं द्रष्टुं समायाता द्विजातयः ॥

	कोटिसङ्ख्यास्त्रियः सिद्धा हरदर्शनलालसाः ।

	अहम्पूर्वम् अहम्पूर्वम् इत्य् एवं वदतो मुने ॥

	तान् सङ्क्षुद्यान् हरो दृष्ट्वा महर्षीन् दग्धकिल्बिषान् ।

	तेषाम् एवानुकम्पार्थं कोटिमूर्तिर् अभूद् धरः ॥

	ततस् ते मुनयः प्रीताः सर्व एव महेश्वरम् ।

	सम्पूजयन्ति ते भक्त्या तीर्थं कृत्वा पृथक् पृथक् ॥

	इत्य् एवं रुद्रकोटीति नाम शोभम् अजायत ।

	तान् ददर्श महातेजाः प्रह्लादो भक्तिमान् वाशी ॥

	कोटितीर्थे नरः स्नात्वा तर्पयित्वा वसून् पितॄन् ।

	रुद्रकोटीं समभ्यर्च्य जगाम कुरुजाङ्गलम् ॥

	तत्र देववरं स्थाणुं शङ्करं पार्वतीप्रियम् ।

	सरस्वतीजले मग्नं ददर्श सुरपूजितम् ॥

	सारस्वते ऽम्भसि स्नात्वा स्थाणुं सम्पूज्य भक्तितः ।

	क्षीरिकां च समभ्येत्य नीलकण्ठं ददर्श ह ॥

	नीलतीर्थजले स्नात्वा पूजयित्वा ततः शिवम् ।

	जगाम सागरान्ते स प्रभासे द्रष्टुम् ईश्वरम् ॥

	स्नात्वा च स सङ्गमे नद्याः सरस्वत्यार्णवस्य च ।

	सोमेश्वरं लोकपतिं ददर्श च कपर्दिनम् ॥

	यो दक्षशापनिर्दग्धः क्षयी ताराधिपः शशी ।

**[२३९]** आप्यायितः शङ्करेण विष्णुना च कपर्दिना ॥

	तान् अभ्यर्च्य वरान् देवान् आजगाम महालयम् ।

	तत्र रुद्रं समभ्यर्च्य स जगामोत्तरान् कुरून् ॥

	पद्मनाभं समभ्यर्च्य सप्तगोदावरं ययौ ।

	तत्र स्नात्वार्च्य देवेशं भीमं त्रैलोक्यवेदिनम् ॥

	गत्वा दारुवने श्रीमान् श्रीलिङ्गं प्रददर्श ह ।

	तम् अभ्यर्च्याथ ब्रह्माणीं गत्वार्च्य त्रिदशेश्वरीम् ॥

	प्लक्षां च तरणं गत्वा श्रीनिवासम् अपूजयत् ।

	ततश् च कुण्डिनं गत्वा सम्पूज्य प्राणितृप्तिदम् ॥

	सूर्यारके चतुर्बाहुं पूजयित्वा विधानतः ।

	मागधारण्यम् आसाद्य ददर्श वसुधाधिप ॥

	तम् अर्चयित्वा विश्वेशं स जगाम प्रजामुखम् ।

	महातीर्थे ततः स्नात्वा वासुदेवं प्रणम्य च ॥

	शोणं सम्प्राप्य सम्पूज्य रुक्मधर्माणम् ईश्वरम् ।

	महाकाश्यां महादेवं हंसाख्यं भक्तिमान् अथ ॥

	पूजयित्वा जगामाथ सैन्धवारण्यम् उत्तमम् ।

	तं दृष्ट्वार्च्य हरिं चासौ तीर्थं कनखलं ययौ ॥

	तत्रार्च्य रुद्रं कामेशं वीरभद्रं च दानवः ॥

	गणाधिपं च मेघाभं ययाव् अथ गिरिव्रजम् ।

	तत्र देवं पशुपतिं लोकनाथं महेश्वरम् ॥

	सम्पूजयित्वा विधिवत् कामरूपं जगाम ह ।

**[२४०]** शशिप्रभं देववरं त्रिनेत्रं

		सम्पूजयित्वा सहितं मृडान्या ।

	जगाम तीर्थप्रवरं महाख्यं

		तस्मिन् महादेवम् अपूजयच् च ॥

	तत्र त्रिकूटं गिरिराजपुत्रं

		द्रष्टुं जगामाथ स चक्रपाणिम् ।

	तम् ईड्य भक्त्या च गजेन्द्रमोक्षणम् 

		जजाप जप्यं परमं पवित्रम् ॥

	तत्रोष्य दैत्येश्वरसूनुर् आददान् 

		मासत्रयं मूलफलं बुभक्षी ।

	निवेद्य विप्रप्रवरेषु काञ्चनं

		जगाम घोरं स हि दण्डकं वनम् ॥

	तत्र दिव्यं महाशङ्खं वनस्पतिवपुर्धरम् ।

	ददर्श पुण्डरीकाक्षं महान्तं चापधारिणम् ॥

	तस्याधस्तात् त्रिरात्रं तु महाभागवतो ऽसुरः ।

	स्थितः स्थण्डिलशायी च पठन् सारस्वतं स्तवम् ॥

	तस्मात् तीर्थवरं विन्ध्यं सर्वपापप्रणाशनम् ।

	जगाम दानवो द्रष्टुं सर्वपापहरं हरिम् ॥

**महाभारते** ।

	ततो वाराणसीं गत्वा देवम् अर्च्य वृषध्वजम् ।

	कपिलाह्रदम् उपस्पृश्य राजसूयफलं लभेत् ॥

**[२४१]** मार्कण्डेयस्य राजेन्द्र तीर्थम् आसाद्य दुर्लभम् ।

	गोमतीगङ्गयोश् चैव सङ्गमे लोकविश्रुते ॥

	अग्निष्टोमम् अवाप्नोति कुलं चैव समुद्धरेत् ।

**मत्स्यपुराणे** ।

	कृतशौचं महातीर्थं सर्वपापनिषूदनम् ।

	यत्रास्ते नरसिंहस् तु स्वयम् एव जनार्दनः ॥

**तथा** ।

	वश्वापदं रुद्रकोटिं सिद्धेश्वरमहालयम् ।

	गोकर्णं भद्रकर्णं च सुवर्णाख्यं तथैव च ॥

	एतानि हि पवित्राणि सान्निध्यात् सन्ध्ययोर् द्वयोः ।

	कालञ्जरवनं चैव शङ्कुकर्णं स्थलेश्वरम् ॥

	एतानि हि पवित्राणि सान्निध्यैतं मम प्रिये ।

**देवीपुराणे** ।

	गङ्गाद्वारं कुरुक्षेत्रं नर्मदामरकण्टकम् ।

	यमुनासङ्गमं पुण्यं विदिशा वेत्रवत्य् अपि ॥

	सरयूः कौशिकी विन्ध्या गण्डकी च सरस्वती ।

	चन्द्रभागा नदी पुण्या नदी गोदावरी तथा ॥

	कावेरी गोमती देवी देविका वरणा तथा ।

	एताः पुण्यतमा नद्यो ग्रहणादिषु कीर्तिताः ॥

	अन्याश् च बहवः पुण्याः सर्वकालेषु पुण्यदाः ।

**[२४२]** अयने विषुवे ख्याता व्यतीपाते तथैव च ॥

	दीनच्छिद्रे तथा दर्शे ब्राह्मणानां च सङ्गमे ।

	सम्मोदेषु समाजेषु एकार्थे सप्त पञ्च च ॥

“सम्मोदेषु” उत्सवेषु; “समाजेषु” सभासु; “एकार्थे” एकस्मिन् प्रयोजने; “सप्त पञ्च च” मिलिता भवन्ति तदा पूर्वोक्ता नद्यः पुण्यतमास् तर्पणं च तत्र सर्वकामप्रदम् ।

**तथा** ।

	एवं पर्वसु सर्वेषु चन्द्रे सर्वकलासु च ।

	तृतीयायां तु वैशाख्याम् अष्तम्यां कुजवासरे ॥

	चतुर्दश्यां च कृष्णायां भौमहे पितृतर्पणे ।

	कर्तव्यं सर्वकामानां पूरणाय द्विजोत्तमैः ॥

	अमावास्यायां सङ्क्रान्तौ शिवादित्यौ च यो नरः ।

	यजते भगवान् प्रीतः स पूतो भवते मुने ॥

**तथा** ।

	कार्त्तिके ग्रहणं श्रेष्ठं गङ्गायमुनसङ्गमे ।

	मार्गे तु ग्रहं पुण्यं देविकायां महामुने ॥

	पौषे तु नर्मदा पुण्या माघे सन्निहिता शुभा ।

	फाल्गुने वरणा ख्याता चैत्रे पुण्या सरस्वती ॥

	वैशाखे तु महापुण्या चन्द्रभागा सरिद् वरा ।

	ज्येष्ठे तु कौशीकी पुण्या आषाढे तापिका नदी ॥

**[२४३]** श्रावणे सिन्धुनामा च भाद्रमासे च गण्डकी ।

	आश्विने सरयूश् चैव भूयः पुण्या तु नर्मदा ॥

	गोदावरी महापुण्या चन्द्रे राहुसमन्वित ।

	सूर्ये चैव शशिग्रस्ते ततो भूते महामुने ॥

	नर्मदा तोयसंस्पर्शात् कृतकृत्या भवन्ति ते ।

	ये सूर्ये सैंहिके येन ग्रस्ते रेवाजलं नराः ॥

	स्पृशन्ति चावगाहन्ते न ते प्रकृतिमानवाः ।

	स्पृष्ट्वा शतक्रतुफलं दृष्ट्वा गोदानजं फलम् ॥

	स्नात्वाश्वमेधतुल्यं च स्पृष्ट्वा सौत्रामणीं लभेत् ।

	रविचन्द्रोपरागे तु अयने चोत्तरे तथा ॥

	एवं गङ्गापि द्रष्तव्या तद्वद् एव सरस्वती ।

**तथा** ।

	शिवादित्यफलं यच् च मण्डले समुदाहृतम् ।

	सङ्ग्रहे मण्डले यागे तद् अत्र प्राप्नुयान् नरः ॥

शिवादित्ययोर् मण्डले क्षेत्रे तयोर् यत् फलं तद् राहुग्रस्ते शशिसूर्यमण्डले यागे पूजायां प्राप्नोतीत्य् अर्थः ।

	अरण्येषूषरे क्षेत्रे यत् पुण्यं समुदाहृतम् ।

	तद् अत्र कालमाहात्म्याद् उपरागे ऽधिकं भवेत् ॥

	येन आहृत्य तोयेन स्नानं कुर्युर् गृहे ऽपि वा ।

	समन्त्रेणैव पूतेन तेषां पुण्यं ततो ऽधिकम् ।

	आत्मचिन्तानुसारेण पात्रे तैजसपार्थिवे ॥

	इष्टकाशैलकाष्ठैर् वा फलं प्राप्नोत्य् अनिन्दितम् ।

	येनैव मृत्तिकां तस्मात् तीर्थाद् आहृत्य भोजने ॥

**[२४४]** प्रातः प्रातः समुत्थाय वादयन्ति नरोत्तमाः ।

	ते सर्वे पापनिर्मुक्ता भवन्ति विगतामयाः ॥

	फलपुष्पोपहारेण यो वा तस्मिन् रवीश्वरौ ।

	स्नात्वा सम्पूजयेद् विप्रः स भवेद् विगतामयः ॥

	मन्त्रपूतेन तोयेन कुम्भैः पुण्यजलान्वितैः ।

	सफलैर् विधिना स्नात्वा सर्वकामांल् लभेत सः ॥

	तद् एतत् कथितं पुण्यं मया ब्रह्ममुखाच् छ्रुतम् ।

	तत् समग्रं भवेत् तस्य अरण्येषूषरेषु च ॥

	अरण्यानि प्रवक्ष्यामि तथा चैवोषराणि च ।

	सैन्धवं दण्डकारण्यं नैमिशं कुरुजाङ्गलम् ॥

	उत्पलावर्तकारण्यं जम्बूमार्गं च पुष्करम् ।

	हिमवान् सह्यतो ऽरण्यम् इत्य् एतत् परिकीर्तितम् ॥

	नरश् चैतेष्व् अरण्येषु यस् तु प्राणान् परित्यजेत् ।

	ब्रह्मलोके ऽतिथिर् भूत्वा स याति परमां गतिम् ॥

	कालिका शिखराख्ये च कालकालालये ऽपि या ।

	कालञ्जरे महाकाले तुल्यं वै तेषु यत् फलम् ॥

**वायुपुराणे** ।

	कालञ्जरे दशार्णायां नैमिशे कुरुजाङ्गले ।

	वाराणस्यां नगर्यां च देयं श्राद्धम् प्रयत्नतः ॥

	गत्वा चैतानि पूतः स्याच् छ्राद्धम् अक्षय्यम् एव च ।

	जपहोमतपोध्यानं यत् किञ्चित् सुकृतं भवेत् ॥

**[२४५] महभारते** ।

	शतद्रुं चन्द्रभागां च वितस्तां चोर्मिमालिनीम् ।

	विगाह्य वै निराहारो निर्ममो मुनिवद् भवेत् ॥

	काश्मीरमण्डले नद्यो याः पतन्ति महानदीः ।

	ता नदीः सिन्धुम् आसाद्य शीलवान् स्वर्गम् आप्नुयात् ॥

	पुष्करं च प्रयागं च नैमिशं सागरोदकम् ।

	देविका सिन्धुमार्गं च स्वर्गबिन्दुं विगाह्य च ॥

	विबोधते विमानस्थः सो ऽप्सरोभिर् अभिष्टुतः ।

	हिरण्यबिन्दुं विक्षोभ्य प्रयतश् चाभिवन्दनम् ॥

	कुशेशयं च देवेशं पूयते तस्य किल्बिषम् ।

	गङ्गाद्वारे कुशावर्ते विन्ध्यके नीलपर्वते ॥

	तथा कनखले स्नात्वा धूतपाप्मा दिवं व्रजेत् ।

	अपां ह्रद उपस्पृश्य वाजपेयफलं लभेत् ॥

	ब्रह्मचारी जितक्रोधः सत्यसन्धस् त्व् अहिंसकः ।

	यत्र भागीरथी गङ्गा उत्तरां भजते दिशम् ॥

	महेश्वरस्याधिष्ठाने यो नर्स् त्व् अभिषिञ्चति ।

	एकमासं निराहारः स्वयं पश्यति देवताम् ॥

	सप्तगङ्गे त्रिगङ्गे च इन्द्रमार्गे च तत् पयः ।

	शुभं विगाहते यो वै न नरो जायते पुनः ॥

	महाह्रद उपस्पृश्य यो ऽग्निहोत्रपरः शुचिः ।

	एककालं निराहारः सिद्धिं कालेन स व्रजेत् ॥

**[२४६]** महाह्रद उपस्पृश्य भृगुतुङ्गे त्व् अलोलुपः ।

	त्रिरात्रोपोषितो भूत्वा मुच्यते ब्रह्महत्यया ॥

	कन्याकूप उपस्पृश्य पर्णशायी कृतोदकः ।

	देवेषु कीर्तिं लभते यशसा च विराजते ॥

	महागङ्गाम् उपस्पृश्य कृत्तिकाङ्गारगे तथा ।

	पक्षं एकं निराहारः स्वर्गम् आप्नोति निर्मलम् ॥

	विमानकम् उपस्पृश्य पर्णशय्यां कृतोदकः ।

	देवेषु कीर्तिं लभते यशसा च विराजते ॥

	[वैमानिक उपस्पृश्य] किङ्किणीकाश्रमे तथा ।

	निवासे ऽप्सरसां पुण्ये कामचारो महीयते ॥

	कालिकाश्रमम् आसाद्य विपाशायां कृतोदकः ।

	ब्रह्मचारी जितक्रोधस् त्रिरात्रान् मुच्यते पुमान् ॥

	आश्रमे कृत्तिकायां तु स्नात्वा यस् तर्पयेत् पितॄन् ।

	तोषयित्वा महादेवं निर्मलं स्वर्गम् आप्नुयात् ॥

	महासर उपस्पृश्य त्रिरात्रोपोषितो नरः ।

	त्रयाणां स्थावराणां च द्विपदात्वाद् भयम् त्यजेत् ॥

	देवदारुवने स्नात्वा पूतपाप्मा कृतोदकः ।

	देववंशम् अवाप्नोति सप्तरात्रोषितः शुचिः ॥

	कौशाम्बे च कुशस्तम्बे द्रोणधर्मपदे तथा ।

	अथ प्रपतने मध्ये सेव्यते ऽप्सरसां गणैः ॥

	चित्रकूटे जनस्थाने तथा मन्दाकिनीजले ।

**[२४७]** विगाह्य वै निराहारो राजलक्ष्मीं नियच्छति ॥

	श्यामायास् त्व् आश्रमं गत्वा उषित्वा चाभिषिच्य च ।

	त्रींस् त्रिरात्रान् समाधाय गन्धर्वनगरं व्रजेत् ॥

	कौशिकीद्वारम् आसाद्य वायुभक्षस् त्व् अलोलुपः ।

	एकविंशतिरात्रेण स्वर्गम् आरोहते नरः ॥

	मतङ्गवाप्यां यः स्नायाद् एकरात्रेण सिध्यति ।

	जम्बूमार्गे त्रिभिर् मासैः संयतः सुसमाहितः ॥

	अहोरात्रेण चैत्रेण सिद्धिं समधिगच्छति ।

	प्रभासे त्व् एकरात्रेण अमावास्यां समाहितः ॥

	सिध्यते तु महाबाहो न नरो जायते पुनः ।

	उज्जानकम् उपस्पृश्य आर्ष्णीषेणस्य चाश्रमे ॥

	पिङ्गायाश् चाश्रमे स्नात्वा सर्वपापैः प्रमुच्यते ।

	कुल्यायां समुपस्पृश्य जप्त्वा चैवाघमर्षणम् ॥

	अश्वमेधम् अवाप्नोति त्रिरात्रोपोषितः शुचिः ।

	पिण्डारकम् उपस्पृश्य एकरात्रोषितो नरः ॥

	अग्निष्टोमम् अवाप्नोति प्रभातां शर्वरीं शुचिः ।

	मैनाकपर्वते स्नात्वा तथा सन्ध्याम् उपास्य च ॥

	नदं ब्रह्मसरो गत्वा धर्मारण्योपशोभितम् ।

	पौण्डरीकम् अवाप्नोति प्रभातां शर्वरीं शुचिः ॥

	मैनाकपर्वते स्नात्वा तथा सन्ध्याम् उपास्य च ।

	कामं जित्वाथ वै मासं सर्वमेधफलं लभेत् ॥

**[२४८]** कालोदकं नन्दिकूटं तथैवोत्तरमानसम् ।

	अभ्येत्य योजनशताद् भ्रूणहापि प्रमुच्यते ॥

	नन्दीश्वरस्य मूर्तिं तु दृष्ट्वा मुच्येत किल्बिषैः ।

	स्वर्गमार्गह्रदे स्नात्वा स्वर्गलोकं स गच्छति ॥

	विख्यातो हिमवान् पुण्यः शङ्करश् च सुरो गिरिः ।

	आकरः सर्वरत्नानां सिद्धचारणसेवितः ॥

	शरीरम् उत्सृजेत् तत्र विधिपूर्वम् अनाशके ।

	अध्रुवं जीवितं ज्ञात्वा यो वै वेदान्तगो द्विजः ॥

	अभ्यर्च्य देवतास् तत्र नमस्कृत्य मुनींस् तथा ।

	ततः सिद्धो दिवं। गच्छेद् ब्रह्मलोकं सनातनम् ॥

	कामं क्रोधं च लोभं च यो जित्वा तीर्थम् आवसेत् ।

	न तेन किञ्चिद् अप्राप्यं तीर्थाभिगमनाद् भवेत् ॥

	यान्य् अगम्यानि तीर्थानि दुर्गाणि विषमाणि च ।

	मनसा तानि गम्यानि सर्वाण्य् एव समासतः ॥

**यमः** ।

	कार्तिकीं पुष्करे स्नात्वा सर्वपापैः प्रमुच्यते ।

	माघे प्रातः प्रयागे तु मुच्यते सर्वकिल्बिषैः ॥

	गयाशीर्षे वटे स्नात्वा माघकृष्णाष्टमीं शुचिः ।

	नर्मदाम्भसि च स्नातः पौषकृष्णाष्टमीं शुभाम् ॥

	शालग्रामे तथा चैत्रीं सनके च चतुर्दशी ।

	शुक्ले स्नात्वा दशम्यां तु पुण्डरीके तथैव च ॥

**[२४९]** सन्निहत्यम् अमावास्यां प्रभाते वा तथा पुनः ।

	ओजसे तु नरः स्नात्वा मुच्यते सर्वकिल्बिषैः ॥

	यमुनायां तथा माघे कृष्णपक्षे चतुर्दशीम् ।

	वैशाखे शुक्लपक्षे तु तृतीयायां तथैव च ॥

	गङ्गातोये नरः स्नात्वा मुच्यते सर्वकिल्बिषैः ।

	प्रोष्ठपदस्य मासस्य शुक्ला या स्याच् चतुर्दशी ॥

	तस्यां स्नातो वितस्तायां मुच्यते सर्वकिल्बिषैः ।

	चन्द्रभागाम्भसि स्नात्वा माघपुष्यत्रयोदशीम् ॥

	अष्टमीरेवतीतोये तथा रेवावताम्भसि ।

	आषाढ्यां सरयूतोये श्रावण्यां सततं तथा ॥

	श्रवणर्क्षम् अनुप्राप्य यत्र क्वचन सङ्गमे ।

	सर्वां चतुर्दशीं पूते देविकायां तथाम्भसि ॥

	महागङ्गाम् उपस्पृश्य कृत्तिकाङ्गारके तथा ।

	त्रयोदश्याम् आश्वयुजे विशालायां तथैव च ॥

**देवलः** ।

	कृत्वा पापम् अविज्ञातं भ्रूणहत्यापि तत् पुनः ।

	विनश्यति महायज्ञैर् अथ वा तीर्थचर्यया ॥

अथ सरस्वती-गङ्गा-यमुना-नर्मदा-विपाशा-वितस्ता-कौशिकी-नन्दावरी-चन्द्रभागा-रूत्यलावती-सिन्धुर्-अर्जुनीयापर्णाशा-शोणस्नायी-ऐरावती-पाषाणातीर्थ-गोमति-गण्डकी-बाहुदा-रम्या-देविका-गोदावरी-कावेरी-ताम्रपर्णी**[२५०]**-पर्णी-चर्मण्वती-रेवती-भीमा-रक्षुवीरणा चेति महानद्यः पुण्यतमाः ।

	गङ्गाद्वारं कनखलं शुकरं प्रयागो गङ्गासागर इति गङ्गायास् तीर्थानि ।

	प्लक्षप्रस्रवणं वृद्धकन्याकं सारस्वतम् आदित्यतीर्थं कौबेरं वैजयन्तं पृथूदकम् नैमिशं विनशनं वंशोद्भेदं प्रभासम् इति सारस्वतानि ।

	पुष्करम् उर्वशं गङ्गयायां गयाशिरः कुरुक्षेत्रं प्रयाग इति [तीर्थानि] । क्षेत्राणि वाराणसी महाभैरवं देवदारुवनं केदारम् उद्यमं रुद्रमहालयम् । त्रस्तावतारं छगलण्डविष्णुशिरं महाकालं कालञ्जरं जम्बुमार्गं चेति आयतनानि ।

	हिमवान् सह्यो विद्वारो महेन्द्रो हरिश्चन्द्रः शतशृङ्गो देवपर्वतो विन्ध्यपर्वतश् चेति पर्वतानां नामानि ।

	एवम् एतान्य् अन्यान्य् अपि क्षेत्राण्य् आयतनपर्वताश्रमतीर्थानि पुण्यतमानि । तदर्थम् अभिगम्य व्रतोपवासनियमयुक्तस् त्र्यहम् अगाहमानस् त्रिरात्रम् उषित्वा सर्वपापैः प्रमुच्यते स्वस्तिमांश् च भवतीति । तत्र श्लोकौ ।

	अभिसङ्गम्य तीर्थानि पुण्यान्य् आयतनानि च ।

	नरः प्रमुच्यते पापाद् ब्राह्मणाश् च तपस्विनः ॥

	सर्वाः समुद्रगाः पुण्याः सर्वे पुण्या नगोत्तमाः ।

	सर्वम् आयतनं पुण्यं सर्वे पुण्या वनाश्रमाः ॥

**[२५१] ब्रह्मपुराणे** ।

	नद्यां प्रत्येकशः स्नाते भवेद् गोदानजं फलम् ।

	गोप्रदानैश् च दशभिस् तासां पुण्यं तु सङ्गमे ॥

**नरसिंहपुराणे** ।

	मन्दरस्थं हरिं देवं ब्रह्मा पृच्छति केशवम् ।

	भगवान् देवदेवेश शङ्खचक्रगदाधर ॥

	केषु केषु च क्षेत्रेषु द्रष्टव्यो ऽसि मया प्रभो ।

	भक्तैश् चान्यैः सुरश्रेष्ठ मुक्तिकामैर् विशेषतः ॥

	यानि ते गुह्यनामानि क्षेत्राणि च जगत्पते ।

	तान्य् अहं श्रोतुम् इच्छामि त्वत्तः पद्मायतेक्षण ॥

	किं जपन् सुगतिं याति नरो नित्यम् अतन्द्रितः ।

	त्वद्भक्तानां हितार्थाय तन् मे वद सुरेश्वर ॥

		भगवान् उवाच ।

	शृणुष्वावहितो ब्रह्मण् गुह्यनामानि मे ऽधुना ।

	क्षेत्राणि चैव गुल्मानि तव वक्ष्यामि तत्त्वतः ॥

	कोकामुखे वराहं च मन्दारे मधुसूदनम् ।

	अनन्तं कपिलं द्वीपे प्रभासे रविनन्दनम् ॥

	मत्स्योदपाने वैकुण्ठे महेन्द्रे तु नृपान्तकम् ।

	ऋषभे तु महाविष्णुं द्वारकायां तु भूपतिम् ॥

	पाण्डिसह्ये तु देवेशं वसुतुङ्गे जगत्पतिम् ।

	भल्लिवने महायोगिं चित्रकूटे नराधिपम् ॥

**[२५२]** नैमिशे पीतवासं च गयां निष्क्रमणे हरिम् ।

	शालग्रामे तपोवसम् अचिन्त्यं गन्धमादने ॥

	कुब्जाम्रके हृषीकेशं गङ्गाद्वारे पयोधरम् ।

	गरुडध्वजं तोषलके गोविन्दं नागसाह्वये ॥

	वृन्दावने तु गोपालं मथुरायां स्वयम्भुवम् ।

	केदारे माधवं विद्याद् वाराणस्यां तु केशवम् ॥

	पुष्करे पुष्कराख्यं तु धृषद्वत्यां धृषध्वजे ।

	तृणबिन्दुवने वीरमणोकं सिन्धुसागरे ॥

	कुशीवटे महाबाहुम् अमृतं तैजसे वने ।

	विशाखयूपे विश्वेशं नारसिंहं महावने ॥

	लोहार्गले रिपुहरं देवशाले त्रिविक्रमम् ।

	पुरुषोत्तमं कुशवने कुब्जके वामनं विदुः ॥

	विद्याधरं वितस्ताय्ं वाराहे धरणीधरम् ।

	देवदारुवने गुह्यं कावेर्यां नागशायिनम् ॥

	प्रयागे योगमूर्तिं च पयोष्ट्यां सुन्दरं विदुः ।

	कुमारतीर्थे कौमारं लौहित्ये हयशीरिषम् ॥

	उज्जयिन्यां विक्रमं विद्याल् लिङ्गस्फोटे चतुर्भुजम् ।

	हरिहरं तुङ्गभद्रायां दृष्ट्वा पापात् प्रमुच्यते ॥

	विश्वरूपं कुरुक्षेत्रे मणिकुण्डे हलायुधम् ।

	लोकनाथम् अयोध्यायां कुण्डिने रुक्मिणीपतिम् ॥

	भाण्डिरे वासुदेवं च चक्रतीर्थे सुदर्शनम् ।

	आद्यं पिष्णुपदे [विष्णु-?] विद्याच् छूकरे शूकरं विदुः ॥

**[२५३]** ब्रह्मेशं मानसे तीर्थे दण्डके श्यामलं विदुः ।

	त्रिकूटे नागमोक्षं च मेरुकूटे च भास्करम् ॥

	विरजं पुष्पभद्रायां बालं चामीकरे विदुः ।

	यशस्करं विपाशायां माहिष्मत्यां हुताशनम् ॥

	क्षीराब्धौ पद्मनाभं च विमले च सनातनम् ।

	शिवनद्यां शिवकरं गयायां च गदाधरम् ॥

	सर्वत्र परमात्मानं यः पश्यति स मुच्यते ।

	अष्टषष्टि तु नामानि कीर्तितानि मया तव ॥

	क्षेत्राणि चैव पुण्यानि कथितानि विशेषतः ।

	एतानि मम नामानि रहस्यानि प्रजापते ॥

	यः पठेत् प्रातर् उत्थाय शृणुयाद् वापि नित्यशः ।

	गवां शतसहस्रस्य दत्तस्य फलम् अश्नुते ॥

	दिने दिने शुचिर् भूत्वा क्षेत्राण्य् एतानि यः स्मरेत् ।

	दुःस्वप्नं न भवेत् तस्य मत्प्रसादान् न संशयः ॥

	अष्टषष्टि तु नामानि त्रिकालं यः पठेन् नरः ।

	विमुक्तः सर्वपापेभ्यो मम लोके स मोदते ॥

	द्रष्टव्यानि यथाशक्ति क्षेत्राण्य् एतानि मानवैः ।

	वैष्णवैस् तु विशेषेण तेषां मुक्तिं वदाम्य् अहम् ॥

	हरिं समभ्यर्च्य तदग्रतः स्थितो

		हरिं स्मरन् विष्णुदिने विशेषतः ।

	इमं स्तवं यः पठते सदा नरः 

		प्राप्नोति विष्णोर् अमृतात्मकं पदम् ॥

**[२५४] तथा** ।

	उददिश्य स्तववरं ब्रह्माणं भगवान् हरिः ।

	पुनर् अप्य् आह तीर्थानि यानि तानि निबोध मे ॥

	गङ्गा तु प्रथमा पुण्या यमुना गोमती पुनः ।

	सरयूः सरस्वती चैव चन्द्रभागाथ चर्मिणा ॥

	कुरुक्षेत्रे गयां चैव पुष्कराणि तथार्बुदम् ।

	नर्मदा च महापुण्या तीर्थान्य् एतानि चोत्तरे ॥

	तापी पयोष्णी पुण्ये द्वे उत्सङ्गे तीर्थम् उत्तमम् ।

	गोदावरी महापुण्या सर्वत्र द्विजसत्तम ॥

	तुङ्गभद्रा महापुण्या यत्राहं कमलोद्भव ।

	हरेण सार्धं प्रीत्यानुवसामि मुनिपूजितः ॥

	तुङ्गा च दक्षिणे गङ्गा कावेरी च विशेषतः ।

	सह्ये चामलकग्रामे स्थितो ऽहं कमलोद्भव ॥

	देवदेवेश नाम्ना तु त्वया ब्रह्मन् सदार्चितः ।

	तत्र तीर्थान्य् अनेकानि सर्वपापहराणि वै ॥

	तेषु स्नात्वा च पीत्वा च पापं मुञ्चति मानवः ।

	इत्य् एवं कथयित्वा तु तीर्थानि मधुसूदनः ॥

	ब्रह्मणे गतवान् ब्रह्मण् ब्रह्मापि स्वपुरं गतः ।

**तथा** ।

		सूत उवाच ।

	श्रीसह्यामलकग्रामे देवदेवेशम् अव्ययम् ।

**[२५५]** आराध्य सिद्धिं सम्प्राप्ताः सप्ततिं च चतुर्मुखैः ॥

	तस्य पादतलात् तीर्थं निश्चितं पश्चिमामुखम् ।

	तच् चक्रतीर्थम् अभवत् पुण्यं पापहरं नृणाम् ॥

	चक्रतीर्थे नरः स्नात्वा सर्वपापैः प्रमुच्यते ।

	बहुवर्षसहस्राणि स्वर्गलोके महीयते ॥

	शङ्खतीर्थे नरः स्नात्वा वाजपेयफलं लभेत् ।

	पुष्यमासे तु पुष्यार्के तद्यात्रादि वसन् मुने ॥

	ब्रह्मणः कुण्डिकापूर्वं गङ्गातोयेन पूरिता ।

	सह्याद्रौ पतिता ब्रह्मंस् तत्र तीर्थम् अभून् महान् ॥

	नाम्ना तु कुण्डिका तीर्थं शिलावृक्षसमीपतः ।

	तत्र ये मुनयः स्नातास् ते ऽपि सिद्धिम् अवाप्नुयुः ॥

	त्रिरात्रोपोषितो भूत्वा यस् तिष्थेत् तत्र मानवः ।

	सर्वपापविनिर्मुक्तो ब्रह्मलोके महीयते ॥

	कुण्डिकातीर्थोत्तरतः पिण्डस्थानाच् च दक्षिणम् ।

	ऋणमोचनकं नाम तीर्थम् तद् गुह्यम् उत्तमम् ॥

	त्रिरात्रोपोषितो यस् तु तत्र स्नानं समाचरेत् ।

	ऋणैस् त्रिभिर् असौ ब्रह्मन् मुच्यते नात्र संशयः ॥

	श्राद्धं कृत्वा पितॄणां तु पिण्डस्थाने च यो नरः ।

	पितॄन् उद्दिश्य विधिवत् पिण्डं निर्वापयिष्यति ॥

	सुतृप्ताः पितरो यान्ति पितृलोकं न संशयः ।

	पञ्चरारोषितः स्नात्वा यस् तीर्थे पापनाशने ॥

**[२५६]** सर्वपापक्षयं प्राप्य विष्नुलोके महीयते ।

	तत्रैव महतीं धारां शिरसा यस् तु धारयेत् ॥

	सर्वत्र तु फलं प्राप्य नाकपृष्ठे महीयते ।

	धनुःपाते महातीर्थे भक्तो यः स्नानम् आचरेत् ॥

	आयुर्योगफलं प्राप्य स्वर्गलोके महीयते ।

	शतविन्दौ नरः स्नात्वा शतक्रतुपुरं व्रजेत् ॥

	सहस्रविन्दौ महातीर्थे स्नात्वा विष्णुपुरं व्रजेत् ।

	वराहतीर्थे विप्रेन्द्र सह्ये यः स्नानम् आचरेत् ॥

	अहोरात्रोषितो भूत्वा विष्णुलोके महीयते ।

	आकाशगङ्गा नाम्ना च सह्याद्रेस् तीर्थम् उत्तमम् ॥

	शिलातलोन्नतो ब्रह्मन् निर्याता श्वेतमृत्तिका ।

	ताम् आलभ्य तु यः स्नाति नरो द्विजवरोत्तम ॥

	सर्वक्रतुफलं प्राप्य विष्णुलोके महीयते ।

	वाग्मतीसङ्गमं नाम तीर्थं देवस्य दक्षिणे ॥

	एकरात्रोषितो यस् तु तत्र स्नातो विचक्षणः ।

	अश्वमेधफलं प्राप्य विष्णुलोके महीयते ॥

	ब्रह्मन्न् अमलसह्याद्रेर् यत् तत् तोयं विनिर्गतम् ।

	तं तु तीर्थं विजानीहि स्नात्वा पापात् प्रमुच्यते ॥

	एतेषु तीर्थेषु नरो ऽवगाह्य

		पुण्येषु सह्याद्रिसमुद्भवेषु ।

	दत्वा तु पुष्पाणि हरिं च दृष्ट्वा

		विहाय पापं प्रविशेच् च विष्णुम् ॥

**[२५७]** सकृत् तीर्थानि सेवेत गङ्ँ चैव पुनः पुनः ।

	सर्वतीर्थमयी गङ्गा सर्वदेवमयो हरिः ॥

	अहो मुञ्चंस् तुरगमेधसहस्रतुल्यं

		यच् चक्रतीर्थम् इति वेदविदो वदन्ति ।

	तत्र स्नाता विरजसो न पुनर् भवन्ति

		पादौ प्रणम्य शिरसा मधुसूदनस्य ॥

	गङ्गाप्रयागगयनैमिशपुष्कराणि

		पुण्यानि यानि कुरुजाङ्गलयामुनानि ।

	कालेन तीर्थसलिलानि पुनन्ति पापात्

		पादोदकं भगवतस् तु पुनाति सद्यः ॥

**इति श्रीभट्टहृदयधरात्मजमहासान्धिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**तीर्थकाण्डे नानातीर्थमाहात्म्यं समाप्तम् ।**

**[२५८]**

**२४**

**अथ महापथयात्रादि**

तत्र **ब्रह्मपुराणे** ।

	महापथस्य यात्रा च कर्तव्या तुहिनोपरि ।

	आश्रित्य सत्यं धैर्यं च सद्यः स्वर्गप्रदा हि सा ॥

	यावत् पौरन्दरौ लोकौ न यातः कार्यगौरवात् ।

	तावत् तुषारमध्ये तु कस् तनुं त्यक्तुम् उत्सहेत् ॥

	यतस् तुषारदाह्यांस् तु मुञ्चन् प्राणान् विचेतनः ।

	प्रदक्षिणावर्तशिखं पश्येद् दीप्तं हुताशनम् ॥

	साङ्कर्षणं वपुर् विष्णोश् चण्डाग्निं भवदाहकम् ।

**वायुपुराणे** ।

	यो वाहिताग्निप्रवरो वीराध्यानं गतो ऽपि वा ।

	समाधाय मनः पूर्वं मन्त्रम् उच्चारेयेच् छनैः ॥

	त्वम् अग्ने रुद्रत्वं सुधामहोदधिस् त्वं

		सर्वे मारुताः क्षिप्रम् ईयिरे ।

	त्वं वातैयासिसगरी यस् त्वं

		प्रस्थिमायीरूपः पातयन् माम् ॥

	इत्य् एवं मनसा मात्रं सम्यग् उच्चारणं द्विजः ।

	अग्निं प्रविशते यस् तु रुद्रलोकं स गच्छति ॥

**[२५९]** अग्निस् तु भावान् कालः कालो रुद्र इति स्मृतः ।

	तस्माद् यः प्रविशेद् अग्निं स रुद्रम् अभिवर्तते ॥

**देवीपुराणे** ।

		परमेश्वर उवाच ।

	यद् इदं भैरवं रूपं कृतं भूतक्षयं प्रति ।

	अनुग्रहाय भूतानां भूधरेन्द्र भविष्यति ॥

	तस्मिन् ये भावम् आपन्ना मत्पुत्रा मयि भाविताः ।

	भवन्ति ते च भर्तारो मम तुल्या भवन्तु ते ॥

	भुक्त्वा भोगांस् तथा ते तु राजराजे पुरे चिरम् ।

	क्रमाद् अनुभवं यान्ति तत्र मोक्षं परं ध्रुवम् ॥

	एवं तासां वरो दत्तो देवदेवेन शूलिना ।

	नराणां भर्तृकाणां तु नित्यम् आनन्दको रवः ॥

		ब्रह्मोवाच ।

	ये वै सम्भावम् आपन्नाः कृत्वा मनसि वै शिवम् ।

	भैरवं यान्ति ते रुद्रभक्त्या यान्ति परं पदम् ॥

	ये वा स्नेहाद् भयाल् लोभात् कौतुकाद् यान्ति भैरवम् ।

	ते ऽपि चैतत् प्रभावेण भुवनानां महीपतिम् ॥

	सेवन्ते क्रमयोगेन रुद्रत्वं यान्ति ते द्विजाः ।

	अथ वा भैरवं रूपं पटगं सुरपूजितम् ॥

	कृत्वा प्रायान् महाबाहो भैरवं सर्वकामदम् ।

	पञ्चविंशभुजं देवं पीनाङ्गं सुरपूजितम् ॥

	खड्गखेटधरं कार्यं शूलोद्यतकरं परम् ।

	गजचर्मधरं चान्यौ चक्रोद्यतभुजं तथा ॥

**[२६०]** खट्वाङ्गं च कपालं च वज्रं डमरुकं तथा ।

	एवंविधेन रूपेण सन्दष्टाधरम् आननम् ॥

	अज्जकं मिन्दभावं तु दन्तुरं तु त्रिलोचनम् ॥

	कुर्वीत भैरवं देवं सुसुरासुरवन्दितम् ।

	नाना शिवा शिवैर् युक्तं नानाभरणभूषितम् ॥

	नवयौवनशोभाढ्यं सर्वशोभाप्रकाशकम् ।

	छुरिका नागराजेन वासुकिश् चोपवीतकम् ॥

	कुलिकस् तु जटाबन्धे शङ्खपालेन कङ्कणम् ।

	तक्षकः पद्मरागश् च कार्यौ केयूरमण्डले ॥

	पद्वकर्कोटकौ नागौ नूपुरौ पादगौ शुभौ ।

	एवं देवं प्रकुर्वीत भैरवं सर्वकामदम् ॥

	तस्य द्वाःस्थौ प्रकर्तव्यौ पीनाङ्गौ सर्वलक्षणौ ।

	शूलहस्तौ शुभौ देवौ गजवाजिमुखौ परौ ॥

	द्वारकोणे तु गङ्गाया द्वारे कुर्यात् तु भैरवे ।

	उद्वेगं तनुपीडादीन् प्रकुर्याद् अशिवं बहु ॥

	मठकूपादिभेदेन भयं कर्तुर् यथा भवेत् ।

	एवं चात्र प्रसङ्गेन कथितं तव सुव्रते ॥

	कपालशूलहस्तौ तु उत्पलाङ्कुशधारिणौ ।

	द्वाःस्थौ देवस्य कर्तव्यौ सर्वाभरणभूषितौ ॥

	भैरवं चार्धवदनं ब्रह्मविष्ण्वादिभिर् युतम् ।

	शूलभिन्नान्धकं रूपं धार्यमाणं तु कल्पयेत् ॥

	एवं पटगतं कृत्वा पूजयित्वापरं विभुम् ।

**[२६१]** परागं सर्वमन्त्रेशं रक्तमाल्याम्बरादिभिः ॥

	आत्मानं भूषयित्वा तु मुद्रालङ्कृतपाणिना ।

	सर्वदेवोत्थितं देवं व्रजेद् वीरसुरेश्वरम्॥

	वीतशोकभयोन्मोहः परमानन्दम् आस्थितम् ।

	प्राप्य तद् वै गृहं रम्यं भोगमोक्षप्रदायकम् ॥

	पूजां कृत्वा तु देवेशं गजान्धकमहापहम् ।

	आरोहेत् परमं स्थानं भुक्तिमुक्तिप्रदायकम् ॥

	अघोरं चिन्तयित्वा तु रूपं स्वच्छन्ददायकम् ।

	तस्य वक्त्रानले होमम् आत्माहुत्यानुकारयेत् ॥

	देवचक्रं हुताशं च वयं घृततिलादिकम् ।

	होतव्यं तेन भावेन परां सिद्धिसमीहकैः ॥

	पाताष्टकेन वीरेण यथावत् तन् निबोधत ।

	पतङ्ग इव चात्मानं दीप्ते ऽग्नौ निक्षिपेद् यथा ॥

	पातं पतङ्गनामानं हंससञ्ज्ञम् अतः परम् ।

	संयम्य पक्षसङ्घातं कृत्वा वेगवतीं तनुम् ॥

	तं पातं हंसनामानं साधकेच्छाफलप्रदम् ।

	मृगो ऽन्धरूपगर्तादिलङ्घने वै यथा भवेत् ॥

	समपादद्वयस् तद्वन् मृगपातः स उच्यते ।

	मुसलं मुसली भूत्वा पातं यत् त्वदुलूखले ॥

	विमानध्वजमालादि शाखालोलादिकं लभेत् ।

	वृषवन् नर्दयित्वा तु धन्वानं ककुदं द्विज ॥

	वृषपातं विजानीयाच् छक्रलोकफलप्रदम् ।

**[२६२]** सिंहो गजेन्द्रनिधने यथा विक्रमते तनुम् ॥

	एवं तत्कृतभावस् तु यातः सिंहं ह्रदौ मतः ।

	कृत्वा च भैरवं रूपं सायुधं विगतज्वरः ॥

	शिवानले क्षिपेत् कायं तं पातं भैरवप्रदम् ।

	पतङ्गादेर् यथा पाता वात्मभावगता द्विज ॥

	तथा ते फलदाः सर्वे क्रमतो भैरवं पदम् ।

	भवनानि विचित्राणि असङ्ख्येयानि सङ्ख्यया ॥

	अन्नपानानि यानीह क्रमशः संश्रितानि तु ।

	दीक्षादिनापि सम्पन्ना ये ऽपि भोगवसङ्गताः ॥

	ते ऽपि भुक्त्वा चिरं भोगांस् ते यान्ति परमं पदम् ।

	पापो ऽपि हि पुमांस् तत्र वर्णाश्रमविव्र्जितः ॥

	प्रभावाद् देवदेवस्य भुङ्क्ते च परमं सुखम् ।

	नन्दी केदारदेवश् च तथा रुद्रमहालयः ॥

	भैरवेण तु तुल्यानि भोगान् ते मोक्षदानि तु ।

	चत्वारि देवशार्दूल सर्वानुग्रहकाणि तु ॥

	दुरात्मनो ऽपि मुच्यन्ते गत्वैतान्य् अपि ये नराः ।

	विचित्ररूपसम्पन्नाः सर्वकामसुखप्रदाः ॥

	कन्याद्विरष्टवर्षाश् च पीनोन्नतपयोधराः ।

	भुवनेषु विचित्रास् ताः पाताद् भुञ्जन्ति मानवाः ॥

	नार्यो वा पतनं कुर्युस् तदा भुञ्जन्ति भैरवान् ।

	पुरुषान् दिव्यभोगाद्यान् मम रूपान् महाबलान् ॥

**[२६३]** गान्धर्वं च तथा ब्राह्मं वायवं चापि वारुणम् ।

	तथा वैद्याधरं सौरं सैन्द्रं चान्द्रं समं स्थितम् ॥

	स्वकामभोगसम्पन्नं पतनाद् भुवनं भवेत् ।

	स्वकामतो भुञ्जयित्वा चान्ते यान्ति परं पदम् ॥

	वैष्णवास्थिमयीमालां कम्बुकं शाम्भवं सदा ।

	धारयेद् देवदेवेशो लोकानुग्रहकारणात् ॥

	ये चित्रधातुकाष्ठोत्तं रत्नशैलमयं नराः ।

	पूजयन्ति कृतं पुण्यं ते प्रयान्ति शिवं पदम् ॥

	एवं गृहे ऽथ शैले वा नदीविन्द्याटवीषु च ।

	भैरवं पूरयेद् यस् तु स लभेद् ईप्सितं फलम् ॥

	पत्रं पुष्पं मठं कूपम् आरामाणि च भैरवे ।

	कृत्वा च तानि चत्वारि देयानि सुखसिद्धये ॥

	यद् दत्वा सर्वदेवानां फलं प्राप्नोति मानवः ।

	विप्रो वा वेदविदुषो तत् फलं भैरवाल् लभेत् ॥

	कोटिधा नात्र सन्देहः सर्वात्मा सर्वयोगतः ।

**कालिकापुराणे** ।

	हरिश्चन्द्र इति ख्यातो भविष्यति न संशयः ॥

	यस्माद् अस्मिन् कृतो ह्य् एष प्रयातो ऽत्र कृतं पुनः ।

	तस्माद् भृगुर् अयं लोके पुण्यो भवति सर्वशः ॥

	अत्र यो ऽभ्येत्य देवेशं भृगुप्रपतनं नरः ।

	साधयेत स गच्छेद् वै हरलोकम् अतिप्रभम् ॥

	महापातकसंयुक्तो व्याधिना समुपद्रुतः ।

	यो ऽत्र साधयते प्राणान् सो ऽपि मुच्येन् महाभयात् ॥

**[२६४]** यद् वा प्रार्थयते ऽन्यच् च प्राधान्ये नात्र किञ्चन ।

	तत् प्राप्नुयान् नरः सर्वम् अचिरात् तत्र वै स्मृतम् ॥

**आदित्यपुराणे** ।

		दुर्वासा उवाच ।

	कीदृशैस् तत् तपोदानैः पुरीं पश्यन्ति मानवाः ।

	भानोर् वा ब्रह्मणः शम्भोर् विष्णोर् इन्द्रस्य सर्वशः ॥

		भानुर् उवाच ।

	राज्यार्थे निहता ये च राजानो धर्मतत्पराः ।

	अग्निविद्युद्धता ये च सिंहव्याघ्रहताश् च ये ॥

	प्राप्नुवन्ति च ते सर्वे पुरीम् ऐरावतीं शुभाम् ।

	साक्षाद् धि भगवान् अग्निर् नागस्य वसते मुखे ॥

	सिंहव्याघ्रगजेन्द्राणां विष्णुर् एव व्यवस्थितः ।

	विद्युदग्निहता ये च सिंहव्याघ्रहताश् च ये ॥

	नागैश् चैव हता ये च ते नराः पुण्यकर्मिणः ।

**इति श्रीभट्टहृदयधरात्मजमहासान्धिविग्रहिक-**

**भट्टश्रीलक्ष्मीधरविरचिते कृत्यकल्पतरौ**

**तीर्थकाण्डे महापथयात्रादिमाहात्म्यं समाप्तम् ।**

**इति लक्ष्मीधरविरचिते कृत्यकल्पतरौ **

**तीर्थकाण्डं समाप्तम्**
