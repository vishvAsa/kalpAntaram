+++
title = "४४ तण्डुलविधिः"

+++
अथ तण्डुलविधिः

तत्र पितामहः ।

> तण्डुलानां प्रवक्ष्यामि विधिं भक्षणवर्जने ।  
> शूद्रे तु तण्डुला देया नान्यत्रेति विनिश्चयः ॥  
> तण्डुलान् कारयेच् छुक्लान् शालेर् नायस्य कस्यचित् ।  
> मृन्मये भाजने कृत्वा आदित्यस्याग्रतः शुचिः ॥  
> स्नानोदकेन संमिश्रान् रात्रौ तत्रैव वासयेत् ।  
> प्रभाते कारिणो देयो आदित्याभिमुखस्य तु ॥  
> तण्डुलान् भक्षयित्वा तु पत्रे निष्ठीवयेद् दिवा ।  
> भूर्यस्यैव तु नान्यस्य अभावे पिप्पलस्य च ॥

**[२५१]** कात्यायनः [४५३] ।

> देवतास्नानपानीयदिग्धतण्डुलभक्षणे ।  
> शुद्धनिष्ठीवनाच् छुद्धो नियम्यो ऽशुचिर् अन्यथा ॥

बृहस्पतिः [८.७०] ।

> सोपवासः सूर्यग्रहे तण्डुलान् भक्षयेच् छुचिः ।  
> शुद्धः स्याच् छुक्लनिष्ठीवे रक्तमिश्रे च दोषभाक् ॥

बृहस्पति-पितामहौ ।

> शोणितं दृश्यते यस्य हनुजालं च सीदति ।  
> गात्रं च कम्पते यस्य तम् अशुद्धं विनिर्दिशेत् ॥

**"हनुजालम्"** उत्तराधरवामदक्षिणहनुसमूहः ।

**[२५२]**
