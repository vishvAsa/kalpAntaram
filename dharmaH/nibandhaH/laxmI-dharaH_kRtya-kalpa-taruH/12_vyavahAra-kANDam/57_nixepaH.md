+++
title = "५७ निक्षेपः"

+++
अथ निक्षेपः

तत्र नारदः [५.१] ।

> स्वं द्रव्यं यत्र विस्रम्भान् निक्षिपत्य् अविशङ्कितः ।  
> निक्षेपो नाम तत्प्रोक्तं व्य्वहारपदं बुधैः ॥

बृहस्पतिः [११.१३, २] ।

> ऋणादानं प्रयोगादिदापनान्तं प्रकीर्तितम् ।  
> निक्षेपस्याधुना सम्यग् विधानं श्रूयताम् इति ॥  
> राजचौरादिकभयाद् दायादानां च वञ्चनात् ।  
> स्थाप्यते ऽन्यगृहे द्रव्यं न्यासस् तत् परिकीर्तितम् ॥  
> अनाख्यातं व्यवहितम् असंख्यातम् अदर्शितम् ।  
> मुद्राङ्कितं च यद् द्रव्यं तद् औपनिधिकं स्मृतम् ॥

याज्ञवल्क्यः [२.६५] ।

> वानस्थम् अनख्याय हस्ते ऽन्यस्य समर्प्यते ।  
> द्रव्यं तद् औपनिधिकं प्रतिदेयं तथैव तत् ॥

**[३३९]** "वासनम्" निक्षेपद्रव्याधारभूतं संपुटादि ।

कात्यायनः [५९२, ६११] ।

> क्रयः प्रोषितनिक्षिप्तं बन्धान्वाहितयाचितम् ।  
> वैश्यवृत्यर्पितं चैव सो ऽर्थस् तूपनिधिः स्मृतः ॥  
> अनुमार्गेण कार्येषु अमुष्मिन् वचनान् मम ।  
> दद्यास् त्वम् इति यो दत्तः स इहान्वाधिर् उच्यते ॥

**"क्रयो"** ऽत्र क्रीतद्रव्यं कुतश्चिन् निमित्ताद् विक्रेतृपार्श्वे स्थितम् । **"प्रोषितनिक्षिप्तं"** प्रवसता समर्पितम् । **"बन्धः"** आधिः । **"याचितं"** मण्डनार्थम् आनीताभरणादि । **"वैश्यवृतर्पितम्"** वाणिज्यार्थं यन् निक्षिप्तम् । एते सर्वे **"उपनिधयः"** [उपनिधिद्रव्यवद् द्रष्टव्याः] । **"अनुमार्गेण"** इति, अस्यार्थः — एकस्मिन् यद् अर्पितं वस्तु, तेन पुरुषान्तरे अमुष्मिन् स्वामिनि त्वं दास्यतीति निक्षिप्तं तद् अन्वाधि इति ।

मनुः [८.१७९] ।

> कुलजे वृत्तसम्पन्ने धर्मज्ञे सत्यवादिनि ।  
> महापक्षे धनिन्य् आर्ये निक्षेपं निक्षिपेद् बुधः ॥

**[३४०]** **"महापक्षे"** बहुपरिजने ।

बृहस्पतिः [११.४] ।

> स्थानं गृहं गृहस्थत्वं तद्बलं विभवं गुणान् ।  
> सत्यं शौचं बन्धुजनं परीक्ष्य स्थापयेन् निधिम् ॥

नारदः [५.२] ।

> स पुनर् द्विविधः प्रोक्तः साक्षिमान् इतरस् तथा ।  
> प्रतिदानं तथैवास्य प्रत्ययः स्याद् विपर्यये ॥

**"विपर्यये"** विसंवादे । **"प्रययः"** शपथः ।

बृहस्पतिः [११.६–९] ।

> ससाक्षिकं रहोदत्तं द्विविधं समुदाहृतम् ।  
> पुत्रवत्परिपाल्यं तद् विनश्यत्य् अनवेक्षया ॥  
> ददतो यद् भवेत् पुण्यं हेमरूप्याम्बरादिकम् ।  
> तत् स्यात् पालयतो न्यासं तथा च शरणागतम् ॥  
> भर्तृद्रोहे यथा नार्याः पुंसः पुत्रसुहृद्वधे ।  
> दोषो भवेत् तथा न्यासे भक्षितोपेक्षिते नृणाम् ॥  
> न्यासद्रव्यं न गृह्णीयात् तन्नाशस् त्व् अयशकरः ।  
> गृहीतं पालयेद् यत्नात् सकृद्याचितम् अर्पयेत् ॥

**[३४१]** मनुः [८.१८०, १९५, १८८] ।

> यो यथा निक्षिपेद् वस्तु यम् अर्थं यस्य मानवः ।  
> स तथैव गृहीतव्यो यथा दायस् तथा ग्रहः ॥  
> मिथो दायः कृतो येन गृहीतो मिथ एव वा ।  
> मिथ एव प्रदातव्यो यथा दायस् तथा ग्रहः ॥  
> समुद्रे नाप्नुयात् किंचिद् यदि तस्मान् न संहरेत् ।

"दायो" निक्षेपणम् । "मिथः" अन्योन्यम् एव, असाक्षिकम् इत्य् अर्थः । "समुद्रे" मुद्रासहिते निक्षेपे मूषिकादिनोपद्रुते ऽपि निक्षेपस्य धनस्य धर्ता न किंचिद् दूषणम् आप्नोति, यदि तस्मान् निक्षेपात् प्रतिमुद्राश्रावणादिना नापहरेत् किंचिद् इत्य् अर्थः ।

बृहस्पतिः [११.१०] ।

> स्थापितं येन विधिना येन येन यथाविधि ।  
> तथैव तस्य दातव्यं न देयं प्रत्यनन्तरे ॥

**[३४२]** **"प्रत्यनन्तरे"** पुत्रादौ ।

मनुः [८.१८५-८६] ।

> निक्षेपोपनिधी नित्यं न देयौ प्रत्यनन्तरे ।  
> नश्यतो विनिपाते ताव् अनिपाते त्व् अनाशितौ ॥  
> स्वयम् एव तु यो दद्यान् मृतस्य प्रत्यनन्तरे ।  
> न स राज्ञा नियोक्तव्यो न निक्षेप्तुश् च बन्धुभिः ॥

**"विनिपाते"** देशान्तरगमनादौ ।

अथ नारदः [५.९] ।

> गृहीतुः सह यो ऽर्थेन नष्टो नष्टः स दायिनः ।  
> दैवराजकृते तद्वन् न चेत् तज्जिह्मकारितम् ॥

**"दायिनः"** निक्षिपेतुः । **"त्ज्जिह्मकारितम्"** निक्षेपग्राहिकौटिल्यकारितम् ।

मनुः [८.१८९] ।

> चोरैर् हतं जलेनोष्हम् अग्निना दग्धम् एव च ।  
> न दद्याद् यदि तस्मात् स न संहरति किंचन ॥

**"तस्मात्"** निक्षितधनात् । **"न संहरति"** नापरतीत्य् अर्थः ।

"नाभ्याभवेयुः" (ग्ध् १२.४१] इत्य् अनुवृत्तौ गौतमः [१२.४२]- "निध्यन्वाधियाचितावक्रीताधयो नष्टाः सर्वान् अनिन्दितान् पुरुषापराधेन" ।

**"निधिः"** निक्षेपः । **"अवक्रीतं"** भाटकगृहीतं शकटादिः । **"सर्वान्"** पुत्रपौत्रादीन् रिक्थिनः । **"अनिन्दितान् पुरुषापराधेन"** [तेन तं पुरुषापराधम् अन्तरेण निध्यादयः प्रनष्टाः, **"सर्वान्"** पुत्रादीन्] **"नान्याभ्याभवेयुः"** न ते देया इत्य् अर्थः ।

कात्यायनः [५९९, ६००] ।

> ज्ञात्वा द्रव्यवियोगं तु दाता यत्र विनिक्षिपेत् ।  
> सर्वापायविनाशे ऽपि ग्रहीता नैव दाप्यते ॥  
> ग्राहकस्य च यद् दोषान् नष्टं तद्ग्राहकस्य तु ।

**"द्रव्यवियोगं तु"** द्रव्यस्य राष्ट्रे राज्ञः उपप्लवादिना नाशम् । **"सर्वापायविनाशे ऽपि"** शङ्कितापायाद् अपायान्तरेणापि । **"ग्राहकस्य च"** इति, ग्राहकदोषाद् यदि नष्टं तद्ग्राहकस्यैव नष्टं न तु निक्षेप्तुः । तेन निक्षेपग्राहिणा न तद् देयम् इत्य् अर्थः ।

**[३४४]** तथा [५९४] ।

> यस्य दोषेण यत् किंचिद् विनश्येत ह्रियेत वा ।  
> तद् द्रव्यं सोदयं दाप्यो दैवराजकृताद् विना ॥

बृहस्पतिः [११.१२] ।

> भेदेनोपेक्षया न्यासं ग्रहीता यदि नाशयेत् ।  
> याच्यमानो न दद्याद् वा दाप्यस् तत् सोदयं भवेत् ॥

**"भेदेनोपेक्षया"** स्वद्रव्यपृथक्त्वेनोपेक्षया ।

नारदः [५.७–८] ।

> याच्यमानस् तु यो दातुर् निक्षेपं न प्रयच्छति ।  
> दण्ड्यः स राज्ञो भवति नष्टे दाप्यस् तु तत्समम् ॥  
> यत्रार्थं साधयेत् तेन निक्षेप्तुर् अननुज्ञया ।  
> तत्रापि दण्ड्यः स भवेत् तं च सोदयम् आवहेत् ॥

बृहस्पतिः [११.१३] ।

> न्यासद्रव्येण यः कश्चित् साधयेत् कार्यम् आत्मनः ।  
> दण्ड्यः स राज्ञो भवति दाप्यस् तच् चापि सोदयम् ॥

व्यासः [कात्यायनः ५९७] ।

> भक्षितं सोदयं दाप्यः समं दाप्य उपेक्षितम् ।  
> किंचिद् ऊनं प्रदाप्यः स्याद् द्रव्यम् अज्ञाननाशितम् ॥

**[३४५]** मनुः [८.१९१–९३] ।

> यो निक्षेपं नार्पयति यस् त्व् अनिक्षिप्य याचते ।  
> ताव् उभौ चोरवच् छास्यौ दाप्यौ तौ तत्समं दमम् ॥  
> निक्षेपस्यापहर्तारं तत्समं दापयेद् दमम् ।  
> यथोपनिधिहर्तारम् अविशेषेण पार्थिवः ॥  
> उपधाभिस् तु यः कश्चित् परद्रव्यं हरेन् नरः ।  
> ससहायः स हन्तव्यः प्रकाशं विविधरि वधैः ॥

मत्स्यपुराणे ।

> यो निक्षिप्तं नार्पयति यस् त्व् अनिक्षिप्य याचते ।  
> ताव् उभौ चोरवच् छास्यौ दाप्यौ वा द्विगुणं दमम् ॥

कात्यायनः [६०१] ।

> ग्राह्यस् तूपनिधिः काले कालहीनं तु वर्जयेत् ।  
> कालहीने ददद् दण्डं द्विगुणश् च प्रदाप्यते ॥

**"ग्राह्यः"** निक्षेपकारिणा इति शेषः । **"काले"** निरत्ययसमये । **"उपनिधिः"** इत्य् अत्र "बन्धान्वाहितयाचितादिः" कात्यायनोक्तः । **"कालहीनं"** निरत्ययकालहीनम् उपनिधिम् । **"वर्जयेत्"** न गृह्णीयात् । एवंविधे ऽपि काले निक्षेपहर्ता प्रत्यर्पयन् दण्ड्य इत्य् अर्थः ।

**[३४६]** बृहस्पतिः [११.१४] ।

> गृहीत्वा निह्नुते यत्र साक्षिभिः शपथेन वा ।  
> विभाव्य दापयेन् न्यासं तत्समं विनयं तथा ॥

मनुः [८.१९४, १८७, १८१–८४, १९६] ।

> निक्षेपो यः कृतो येन यावांश् च कुलसंनिधौ ।  
> तावान् एव स विज्ञेयो विब्रुवन् दण्डम् अर्हति ॥  
> अच्छलेनैव चान्विच्छेत् तम् अर्थं प्रीतिपूर्वकम् ।  
> विचार्य तस्य वा वृत्तं साम्नैव प्रैशोधयेत् ॥  
> यो निक्षेपं याचमानो निक्षेप्तुर् न प्रयच्छति ।  
> स याच्यः प्राड्विवाकेन तन्निक्षेप्तुर् असंनिधौ ॥  
> साक्ष्यभावे प्रणिधिभिर् वयोरूपसमन्वितैः ।  
> अपदेशैश् च संन्यस्य हिरण्यं तत्र सारतः ॥

**[३४७]** > स यदि प्रतिपद्येत यथान्यस्तं यथाकृतम् ।  
> न तत्र विद्यते किंचिद् यत् परैर् अभियुज्यते ॥  
> तेषां न दद्याद् यदि तु तद् धिरण्यं यथाविधि ।  
> द्वयं निगृह्य दाप्यः स्याद् इति धर्मस्य धारणा ॥  
> निक्षिप्तस्य धनस्यैवं प्रीत्योपनिहितस्य च ।  
> राजा विनिर्णयं कुर्याद् अक्षिण्वन् न्यासधारिणम् ॥

**"प्रणिधयः"** चाराः । **"अपदेशैः संन्यस्य हिरण्यम्"** इत्यादि, अनृतसंभवान् निक्षेपकारिणं ग्रामगमनराजभयादिकम् उक्त्वातिकुशलचारद्वारेण स्वं सुवर्णादिकं निक्षिप्य कियत्य् अपि काले गते चारैर् एव याचनीय इत्य् अर्थः ।

बृहस्पतिः [११.१५, १८] ।

> रहोदत्ते निधौ यत्र विसंवादः प्रजायते ।  
> विभावकं तत्र द्वियम् उभयोर् अपि च स्मृतम् ॥  
> अन्वाहिते याचितके शिल्पिन्यासे सबन्धके ।  
> एष एवोदितो धर्मस् तथा च शरणागते ॥

नारदः [५.१४–१५] ।

> एष एव विधिर् दृष्टो याचितान्वाहितादिषु ।  
> शिल्पिषूपनिधौ न्यासे प्रतिन्यासे तथैव च ॥

**[३४८]** > प्रतिगृह्णाति यो दण्डं यश् च सप्रधनं नरः ।  
> तस्याप्य् एष विधिर् दृष्टः षड् एते विधयः समाः ॥

**"प्रतिन्यासः"** परस्परन्यासः ।

कात्यायनः [६०२] ।

> सर्वेषूपनिधिष्व् एते विधयः परिकीर्तिताः ।

तथा ।

> यो याचितकम् आदाय न दद्यात् प्रतियाचितः ।  
> स निगृह्य बलाद् दाप्यो दण्ड्यश् च न ददाति यः ॥

मत्स्यपुराणे [२४२.४] ।

> यो हिस् याचितम् आचाय न तद् दद्यात् तथा ध्रुवम् ।  
> स निगृह्य बलाद् दाप्यो दण्ड्यो वा पूर्वसाहसम् ॥

कात्यायनः [६०६, ६०९, ६०७] ।

> यदि तत् कार्यम् उद्दिश्य कालं परिनियम्य वा ।  
> याचितो ऽर्धकृते तस्मिन्न् अप्राप्ते न तु दापयेत् ॥  
> अथ कार्यविपत्तिस् तु तस्यैव स्वामिनो भवेत् ।  
> अप्राप्ते वा स काले तु दाप्यस् त्व् अर्धकृते ऽपि तत् ॥  
> प्राप्तकाले कृते कार्ये न दद्याद् याचितो ऽपि सन् ।  
> तस्मिन् नष्टे हृते वापि ग्रहीता मूल्यम् आवहेत् ॥

**"तत् कार्यम्"** विवाहादिकम् । **"अर्धकृते"** कार्ये । **"अप्राप्ते"** काले ।

**[३४९]** बृहस्पतिः [११.२०] ।

> याचितं स्वाम्यम् अनुज्ञातं प्रददन् नापराध्नुयात् ।

**"प्रददत्"** अन्यस्मा इति शेषः ।

कात्यायनः [६०३, ६०४, ६०४, ५९६] ।

> यैस् तु संस्क्रियते न्यासो दिवसैः परिनिष्ठितैः ।  
> तदूर्ध्वं स्थापयेच् छिल्पी दाप्यो दैवहत् ऽपि तम् ॥  
> स्वल्पेनापि च यत् कर्म नष्टं चेद् भृतकस्य तत् ।  
> पर्याप्तं दित्सतस् तस्य विनश्येत् तद् अगृह्णतः ॥  
> न्यासदोषेण नाशः स्याच् छिल्पिनं तन् न दापयेत् ।  
> दापयेच् छिल्पिदोषात् तत् संस्कारार्थं यद् अर्पितम् ॥  
> न्यासादिकं परद्रव्यं प्रभक्षितम् उपेक्षितम् ।  
> अज्ञाननाशितं चैव येन दाप्यः स एव तत् ॥

**"तम्"** न्यासम् । **"स्वल्पेन"** कालेन । **"यत् कर्म"** कुण्डलादिनिर्माणम् । **"भृतकस्य तत्"** शिल्पिन एव तन् नष्टम्, न स्वामिनः । नैतत् पुनः कर्तव्यम् । **"पर्याप्तम्"** निष्पन्नम् । **"दित्सतः"** शिल्पिनः । **"अगृह्णतः"** स्वामिनः । **"न्यासदोषेण"** कुङ्कुमादेः कालवशादिदूषणेन ।

**इति भट्टहृदयधरात्मजमहासांधिविग्रहिक-**

**भट्टश्रीमल्लक्ष्मीधरविरचिते कृत्यकल्पतरौ**

**व्यवहारकाण्दे निक्षेपविवादपर्व ॥**

**[३५०]**