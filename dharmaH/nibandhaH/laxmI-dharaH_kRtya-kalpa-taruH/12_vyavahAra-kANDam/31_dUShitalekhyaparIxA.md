+++
title = "३१ दूषितलेख्यपरीक्षा"

+++
अथ दूषितलेख्यपरीक्षा

[तत्र] कात्यायनः [२७६, ३२३] ।

> साक्षिलेख्यककर्तारं कूटतां यान्ति ते यथा ।  
> तथा दोषाः प्रयोक्तव्या दुष्टैर् लेख्यं प्रदुष्यति ॥  
> आहर्ता भुक्तियुक्तो ऽपि लेख्यदोषान् विशोधयेत् ।  
> तत्सुतो भुक्तिदोषांस् तु लेख्यदोषांस् तु नाप्नुयात् ॥

**"आहर्ता"** गृहीता ।

बृहस्पतिः [६.३९] ।

> उद्धरेल् लेख्यम् आहर्ता तत्सुतो भुक्तिम् एव तु ।  
> अभियुक्तः पर्मीतश् चेत् [तत्पुत्रो ऽपि समुद्धरेत्] ॥

ऽयद्य् आहर्ताभियुक्तः सन् म्रियेत तदा पुत्रो ऽपि लेख्यम् उद्धरेद् इत्य् अर्थः ।

कात्यायनः [२६६, ३०८] ।

> राजाज्ञया समाहूय यथान्यायं विचारयेत् ।  
> लेख्याचारेण लिखितं साक्ष्याचारेण साक्षिणः ॥

**[१६६]**  
> दर्पणस्थं यथा बिम्बम् असत् सद् इव दृश्यते ।  
> तथा लेख्यस्य बिम्बानि कुर्वन्ति कुटिला नराः ॥

व्यासः [बृहस्पतिः ६.४१] ।

> लेख्यम् आलेख्यवत् केचिल् लिखन्ति कुशला नराः ।  
> तस्मान् न लेख्यसामर्थ्यात् सिद्धिर् ऐकान्तिकी मता ॥

बृहस्पतिः [६.४०, ४२–४४] ।

> श्रुत्वा कालं देशकार्यौ कुशलाः कूटकारकाः ।  
> कुर्वन्ति सदृशं लेख्यं तद् यत्नेन विचारयेत् ॥  
> स्त्रीबालार्तान् लिप्यविजान् वञ्चयन्ति स्वबान्धवाः ।  
> लेख्यं कृत्वा स्वनामाङ्कं ज्ञेयं युक्त्यागमैस् ततः ॥  
> त्रिविधस्यास्य लेख्यस्य भ्रान्तिः संजायते यदा ।  
> ऋणिसाक्षिलेखकानां हस्तोक्त्या शोधयेत् ततः ॥

**[१६७]**  
> उज्जामम् उदयादानाद् आधानं फलसंग्रहात् ।  
> प्रतियोगिधनाढ्यत्वाज् ज्ञेये यत्नोपधिः कृतः ॥

**"उज्जामम्"** ऋणम् । **"उदयादानात्"** कालान्तरग्रहणात् । **"आधानम्"** आधिः । **"फलसंग्रहात्"** फलोपभोगात् । **"प्रयोगित्वम्"** उत्तमर्णत्वम् ।

नारदः [४.१४३–१४४] ।

> यस्मिन् स्यात् संशयो लेख्ये भूताभूतकृते क्वचित् ।  
> तत् स्वहस्तक्रियाचिह्नयुक्तिप्राप्तिभिर् उद्धरेत् ॥  
> लेख्यं यच् चान्यनामाङ्कं हेत्वन्तरकृतं भवेत् ।  
> विप्रत्यये परीक्ष्यं तत् संबन्धागमबेतुभिः ॥

**"क्रिया"** तु साक्ष्योपन्यासः । **"चिह्नम्"** असाधारणं स्वीकारादि । **"युक्तिप्राप्तिः"** अस्मिन् देशे अस्मिन् काले प्रयुज्यते तस्य पुरुषस्येदं द्रव्यम् इत्यादिरूपा । **"विप्रत्यये"** विप्रतिपत्तौ । **संबन्धो** ऽत्रार्थिप्रत्यर्थिनोः परस्परविश्वासेन पूर्वम् अपि धनग्रहणादिसंबन्धः । **"आगमः"** अस्यैतावतो धनस्य संभावितः प्राप्नुयाद् य इति । एतैः स्वहस्तादिभिः कारणैः संदिग्धं लेख्यं साधयेद् इत्य् अर्थः ।

व्यासः ।

> यच् चान्यस्य कृतं लेख्यम् अन्यहस्तेषु दृश्यते ।  
> अवश्यं तेन वक्तव्यं पत्रस्यागमनं ततः ॥

**[१६८]** कात्यायनः [२७७, २९०, २८५, २८६] ।

> न लेखकेन लिखितं न दृष्टं साक्षिभिस् तथा ।  
> एवं प्रत्यर्थिनोक्ते तु कूटलेख्यं प्रकीर्तितम् ॥  
> कूटोक्तौ साक्षिणां वाक्याल् लेखकस्य च पत्रकम् ।  
> नयेच् छुद्धिं न यः कूटं स दाप्यो दमम् उत्तमम् ॥  
> अथ पञ्चत्वम् आपन्नो लेखकः सह साक्षिभिः ।  
> तत् स्वहस्तादिभिस् तेषां विशुध्येत् तु न संशयः ॥  
> ऋणिस्वहस्तसंदेहे जीवतो वा मृतस्य वा ।  
> तत् स्वहस्तकृतैर् अन्यैः पत्रैस् तल्लेख्यनिर्णयः ॥

तथा [२८७] ।

> समुद्रे ऽपि यदा लेख्ये मृताः सर्वे ऽपि तत्स्थिताः ।  
> लिखितं तत्प्रमाणं तु मृतेष्व् अपि हि तेषु वै ।

प्रजापतिः ।

> कार्यो बलेन महता निर्णयो राजशासने ।  
> राज्ञः स्वहस्ततो मुद्रालेखकाक्षरदर्शनात् ॥

**[१६९]** कात्यायनः [२९६, २९४, २९६] ।

> मुद्राशुद्धं क्रियाशुद्धं पारम्पर्यानुमोदितम् ।  
> [अदूषितं च स्पृष्टं च क्रियाचित्रं विभावितम् ।]  
> ईदृशं सिद्धिम् आप्नोति शासनं नृपचिह्नितम् ॥  
> पश्चात्कारनिबद्धं यत् तद् यत्नेन विचारेयेत् ।  
> यदि स्याद् युक्तियुक्तं तु प्रमाणं लिखिते तदा ॥  
> अन्यथा मूलतः कार्यं पुनर् एव विनिर्णयेत् ।  
> अतथ्यं तथ्यभावेन स्थापितं ज्ञानविभ्रमात् ।  
> निवर्त्यं तत्पर्माणं स्याद् यत्नेनापि कृतं नृपैः ॥

**"क्रियाशुद्धम्"** साक्ष्यनुगृहीतम् । **"पारम्पर्यानुमोदितम्"** बहुभिर् अनुमोदितम् ।

**[१७०]**
