+++
title = "२३ साक्षिदण्डह्"

+++
अथ साक्षिदण्डह्

तत्र कात्यायनः [४०६] ।

> उक्त्वान्यथा ब्रुवाणाश् च दण्ड्याः स्युर् वाक्च्छलान्विताः ॥

मनुः [८.११८–१२३] ।

> लोभान् मोहाद् भयान् मैत्रात् कामात् क्रोधात् तथैव च ।  
> अज्ञानाद् बालभावाच् च साक्ष्यं वितथम् उच्यते ॥  
> एषाम् अन्यतमः स्थाने यः साक्ष्यम् अनृतं वदेत् ।  
> तस्य दण्डविशेषांस् तु प्रवक्ष्याम्य् अनुपूर्वशः ॥  
> लोभात् सहस्रं दण्डस् तु मोहात् पूर्वं तु साहसम् ।  
> भयाद् द्वौ मध्यमौ दण्ड्यौ मैत्यात् पूर्वचतुर्गुणम् ॥  
> कामाद् दशगुणं प्रोक्तं क्रोधात् तु त्रिगुणं परम् ।  
> अज्ञानात् द्वे शते पूर्णे बालिश्याच् छतम् एव तु ॥  
> एतान् आहुः कूटसाक्ष्ये प्रोक्तो दण्डो मनीषिभिः ।  
> धर्मस्याव्यभिचारार्थम् अधर्मनियमाय च ॥

**[१४२]**  
> कूटसाक्ष्यं तु कुर्वाणांस् त्रीन् वर्णान् धार्मिको नृपः ।  
> प्रवासयेद् दण्डयित्वा ब्राह्मणांस् तु विवासयेत् ॥

**"सहस्रम्"** पणानाम् इति शेषः । **"मोहात्"** वैचित्र्यात्, **"पूर्वसाहसः"** सार्धं पणशतद्वयम् । **"द्वौ मध्यमौ"** साहसाव् इत्य् अर्थः । पणसहस्रम् इत्य् उक्तं भवति । पूर्वसाहसचतुर्गुणः पणसहस्रम् इत्य् उक्तं भवति । **"त्रिगुणं परम्"** पूर्वापेक्षया परो मध्यमसाहसस् तस्मिंस् त्रिगुणे पञ्चदशशतानि संपद्यन्ते । **"अज्ञानात्"** व्यवहारकाल एव विपरीतज्ञानात् । **"बालिश्यम्"** अत्र प्राप्तयौवनमात्रम्, न बाल्यम्, बालस्य सक्ष्यनिषेधात् । **"विवासयेत्"** स्वदेशान् निःसारयेत् ।

विष्णुः [५.१७९]- ऽकूटसाक्षिणां सर्वस्वहारः [कार्यः]" ।

याज्ञवल्क्यः [२.८१–८२] ।

> पृथक् पृथक् दण्डनीयाः कूटकृत् साक्षिणस् तथा ।  
> विवादात् द्विगुणं दण्डं विवास्यो ब्राह्मणः स्मृतः ॥  
> यः साक्ष्ये श्राविते ऽन्येभ्यो निह्नुते तत् तमोवृतः ।  
> स दाप्यो ऽष्टगुणं दण्डं ब्राह्मणं तु विवासयेत् ॥

**[१४३]** मनु-नारदौ ।

> यस्य दृश्येत सप्ताहाद् उक्तवाक्यस्य साक्षिणः ।  
> रोगो ऽग्निज्ञातिमरणम् ऋणं दाप्यो दमं च सः ॥

याज्ञवल्क्यः [२.७६] ।

> अब्रुवन् हि नरः साक्ष्यम् ऋणं सदशबन्धकम् ।  
> राज्ञा सर्वं प्रदाप्यः षाट्चत्वारिंशत्तमे ऽहनि ॥

**"सदशबन्धकम्"** दशमांशसहितम् ।

मनुः [८.१०३] ।

> त्रिपक्षाद् अब्रुवन् साक्ष्यम् ऋणादिषु नरो ऽगदः ।  
> तद् ऋणं पाप्नुयात् सर्वं दशबन्धं तु सर्वशः ॥

विष्णुः [८.३७] ।

> पारयन्तो ऽपि ये साक्ष्ये तूष्णीं भूता उपासते ।  
> ते कूटसाक्षिणां पापैस् तुल्या दण्डेन चैव हि ॥

**[१४४]** कात्यायनः [४०५] ।

> साक्षी साक्ष्यं न चेद् ब्रूयात् समदण्डं वहेद् ऋणम् । \
> अतो ऽन्येषु विवादेषु त्रिशतं दण्डमर्हति ॥

बृहस्पतिः [५.४५, ४७] ।

> आहूतो (?) यस् तु नागच्छेत् साक्षी रागविवर्जितः ।  
> ऋणं दमं च दाप्यः स्यात् त्रिपक्षात् परतस् तु सः ॥  
> अपृष्टाः सत्यवचने प्रश्णस्याकथने तथा ।  
> साक्षिणः संनिरोद्धव्या गर्ह्या दण्ड्याश् च धर्मतः ॥

गुअतमः [१३.५]- ऽब्राह्मणस् त्व् अब्राह्मणवचनाद् अनवरोध्यो ऽनिबद्धश् चेत्" ।

**"अनिरुद्धः"** पत्रके ऽअनवरोपितः ।

**[१४५]** कात्यायनः [३४२] ।

> सम्यक् क्रियापरिज्ञाने देयः कालस् तु साक्षिणाम् ।  
> संदिग्धं यत्र साक्ष्यं तु सद्यःपृष्टान् विवादयेत् ॥

**"सम्यक् क्रियापरिज्ञाने"** सम्यक् कार्यज्ञानार्थम् ।

मनुः [८.७५] ।

> साक्षी दृष्टश्रुताद् अन्यद् विब्रुवन्न् आर्यसंसदि ।  
> अवाङ् नरकम् आप्नोति प्रेत्य स्वर्गाच् च हीयते ॥

कात्यायनः ।

> अवीचि नरके कल्पं वसेयुः कूटसाक्षिणः ।

गौतमः [१३.७–८]- अवचने दोषिणः स्युः । स्वर्गः सत्यवचने, विपर्यये नरकः" ।

[**१४६]**
