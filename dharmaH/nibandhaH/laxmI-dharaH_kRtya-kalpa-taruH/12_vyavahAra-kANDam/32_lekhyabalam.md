+++
title = "३२ लेख्यबलम्"

+++
अथ लेख्यबलम्

तत्र बृहस्पतिः [६.४९] ।

> कुलश्रेणिगणादीनां यथाकालं प्रदर्शयेत् ।  
> श्रावयेत् स्मारयेच् चैव यथा स्याद् बलवत्तरम् ॥

नारदः [४.१४०] ।

> दर्शितं प्रतिकालं यच् छ्रावितं स्मारितं च यत् ।  
> लेख्यं सिध्यति सर्वत्र मृतेष्व् अपि हि साक्षिषु ॥

कात्यायनः [२९८–३०३] ।

> दृष्टं पत्रे स्फुटं दोषं नोक्तवान् ऋणिको यदि ।  
> ततो विंशतिवर्षाणि कालं [श्रान्तं] पत्रं स्थिरं भवेत् ॥  
> शक्तस्य संनिधाव् अर्थो यस्य लेख्येन भुज्यते ।  
> वर्षाणि विंशतिं यावत् तत् पत्रं दोषवर्जितम् ॥

**[१७१]**  
> अथ वा विंशतिं वर्षाण्य् आधिर् भुक्तस् तु निश्चितः ।  
> तेन लेख्येन तत्सिद्धिर् लेख्यदोषविवर्जिता ॥  
> सीमाविवादे निर्णीते सीमापत्रं विधीयते ।  
> तस्य दोषाः प्रयोक्तव्या यावद् वर्षाणि विंशति ॥  
> आधानसहितं यत्र ऋणं लेख्यनिवेशितम् ।  
> मृतसाक्षिप्रमाणात् तु स्वल्पभोगेन तद् विदुः ॥  
> प्राप्तं वानेन चेत् किंचिद् देयं चार्थनिरूपितम् ।  
> विनापि मुद्रया लेख्यं प्रमाणं मृतसाक्षिकम् ॥

व्यासः ।

> स्वहस्तकाज् जानपदं तस्माच् च नृपशासनम् ।  
> प्रमाणतरम् इष्टं हि व्यवहारार्थम् आगतम् ॥

**[१७२]** > द्वित्रिलिपिज्ञः स्वकृतम् अन्यलेख्येन युक्तिभिः ।  
> कुर्याच् च सदृशं लेख्यं तस्माज् जानपदं शुभम् ॥  
> अप्रकाशात् साक्षियुक्तं लेखकाक्षरमुद्रितम् ।  
> लोकप्रसिद्धं स्वकृताद् धीनम् अन्यकृतं शुभम् ॥  
> देशाध्यक्षादिना लेख्यं पत्रं जानपदं कृतम् ।  
> समकालं पश्चिमं वा तत्र राजकृतं शुभम् ॥

**"स्वहस्तात्"** स्वहस्तकृतात् लेख्यात् ।

संवर्तः ।

> लेख्ये लेख्यक्रिया प्रोक्ता वाचिके वाचिकी मता ।  
> वाचिकी तु न सिध्येत् सा लेख्यस्योपरि या कृता ॥  
> लेख्यस्योपरि यत् साक्ष्यं कूटं तद् अभिधीयते ।  
> अर्धम् अस्य हि तद्द्वारम् अतो राजा विवर्जयेत् ॥

**[१७३]**  
> वाचिकैर् यदि सामर्थ्यम् अक्षराणां विहन्यते ।  
> क्रियाणां सर्वनाशः स्याद् अनवस्था च जायते ॥

**"लेख्ये लेख्यक्रिया प्रोक्ता"** बलीयसीति शेषः । **"वाचिकी"** साक्षिक्रिया अत्रापि बलीयसीति शेषः । **"लेख्यस्योपरि"** क्रिया, लेख्यक्रियाविरोधिनी या क्रिया न सा प्रमाणम् इत्य् अर्थः ।

कात्यायनः [३०६–३०७] ।

> न दिव्यैः साक्षिभिर् वापि हीयते लिहितं क्वचित् ।  
> लेख्यधर्मः सदा श्रेष्ठो ह्य् अतो नान्येन हीयते ॥  
> तद्युक्तिप्रतिलेख्येन तद्विशिष्टेन वा मता ।  
> लेख्यक्रिया निरस्येत न साक्षिशपथैः क्वचित् ॥

**१७४]**
