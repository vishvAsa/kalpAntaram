+++
title = "०८ उत्तरम्"

+++


**८ — अथोत्तरम्**

तत्र बृहस्पतिः [३.२–४] ।

> विनिश्चिते पूर्वपक्षे ग्राह्याग्राह्यविशेषिते ।  
> प्रतिज्ञार्थे स्थिरीभूते लेखयेद् उत्तरं ततः ॥  
> शालीनत्वाद् भयार्थो वा प्रत्यर्थी स्मृतिविभ्रमात् ।  
> कालं प्रार्थयते यत्र तत्रेमं लब्धुम् अर्हति ॥  
> एकाहत्र्यहपञ्चाहसप्ताहं पक्षम् एव वा ।  
> मासं ऋतुत्रयं वर्षं लभते शक्त्यपेक्षया ॥

**"विनिश्चिते"** स्वरूपतो ऽवधारित । **ग्राह्याग्राह्यविशेषित** इति । उपादेयविशेषणोपादाने हेयविशेषणे ह्य् अनेन च पूर्वपक्षे विशिष्टत्वेन च ज्ञापिते सति प्रतिज्ञार्थे जाते उत्तरं लेखयेद् इत्य् अर्थः । कात्यायनः [१५३, १४५, १४६, १५४, १५६, १४७, १६४, १५७, १४८]

> सद्यः कृतेषु कार्येषु सद्य एव विवादयेत् ।  
> कालातीतेषु वा कालं दद्यात् प्रत्यर्थिने प्रभुः ॥  
> श्रुत्वा लेखयतो ह्य् अर्थं प्रत्यर्थी कारणाद् यति ।  
> कालं विवादे याचेत तस्य देयो न संशयः ॥

**[६५]**  
> सद्यो वैकाहपञ्चाहो त्र्यहं वा गुरुलाघवात् ।  
> लभेतासौ त्रिपक्षं वा सप्ताहं वा ऋणादिषु ॥  
> सद्यः कृते सद्योवादः समातीते दिनं क्षिपेत् ।  
> षडब्दिके त्रिरात्रं तु सप्ताहं द्वादशाब्दिके ॥  
> विंशत्यब्दे दशाहं तु मासार्धं लभते नरः ।  
> मासं त्रिंशत्समातीते त्रिपक्षं परतो भवेत् ॥  
> अस्वतन्त्रजडोन्मत्तबालदीक्षितरोगिणाम् ।  
> कालं संवत्सराद् अर्वाक् स्वयम् एव यथेप्सितम् ॥  
> कालशक्ती विदित्वातु कार्याणां तु बलाबलम् ।  
> अल्पं वा बहु वा कालं दद्यात् प्रत्यर्थिने प्रभुः ॥  
> यो वा यस्मिन् समाचारः पारंपर्यक्रमागतः ।  
> तं प्रतीक्ष्य यथान्यायम् उत्तरं दापयेन् नृपः ॥  
> मूलं वा साक्षिणो वाथ परदेशस्थिता यदि ।  
> तत्र कालो भवेत् पुंसां स्वदेशे वक्तुम् आगमात् ॥  
> दिनं मासार्धमासं वा ऋतुः संवत्सरो ऽपि वा ।  
> क्रियास्थित्यनुरूपस् तु देयः कालः परेण तु ॥

**[६६]** **"लेखयतः"** अर्थिन इति शेषः । अर्थं श्रुत्वेत्य् अन्वयः । **"कालो देयो"** राज्ञेति शेषः । **"समातीते"** संवत्सरातीते । **"यस्मिन्"** देशे कुलादौ । **"मूलं"** विवादास्पदीभूतं धनम् अमुष्यात् पुरुषाल् लब्धम् इत्य् अभियुक्तो यं कथयति स उच्यते । **"वक्तुम्"** उत्तरम् अभिधातुम् । कालो देय इत्य् अन्वयः, समागमनपर्यन्तः । तथा [१५६–१५७]

> संवत्सरं वामनस्को जडो व्याधिप्रपीडितः ।  
> दिगन्तरान् गच्छति चेद् वस्तुन्य् अकृतनिर्णयः ॥

**"संवत्सरं"** प्रतीक्षणीयम् इत्य् अर्थः । याज्ञवल्क्यः [२.१२] ।

> साहसस्तेयपारुष्यगोऽभिशापात्यये स्त्रियाम् ।  
> विवादयेत् सद्य एव कालो ऽन्यत्रेच्छया स्मृतः ॥

**"साहसम्"** शस्त्रादिना प्रहरणादि । **गौश्** च दोग्ध्री । **"अद्भिशापे"** उपघातकाभिशंसने । **"अत्यये"** विवादविषयवस्तुविनाशसंभवे । **"स्त्रियाम्"** कुलस्त्रियां चारित्रविवादे, दास्यां सत्त्वविवादे । एतेषु **सद्यः विवादेयेद्** उत्तरं दापयेद् इत्य् अर्थः ।

**[६७] **बृहस्पति-कात्यायनौ [बृ। ३.९; का। १५]

> साहसस्तेयपारुष्यगोऽभिशापे तथात्यये ।  
> भूमौ च पादपे क्षिप्रम् अकाले ऽपि बृहस्पतिः ॥

अकालो ऽत्र विवादासमयः यथा कृषीवलानां बीजवपनसंग्रहणकालः । नारदः [१.४५] ।

> गोभूहिरण्यस्त्रीस्तेयपारुष्यात्ययिकेषु च ।  
> साहसेष्व् अभिशापे च सद्य एव विवादयेत् ॥ \
कात्यायनः [१५०, १५१, १४९] ।

> धेनाव् अनडुहि क्षेत्रे स्त्रीषु प्रजनने तथा ।  
> न्यासे याचितके दत्ते तथैव क्रविक्रये ॥  
> कन्याया दूषणे स्तेये कलहे साहसे निधौ ।  
> उपधौ कूटसाक्ष्ये च सद्य एव विवादयेत् ॥  
> व्यपैति गौरवं यत्र विनाशे त्याग एव वा ।  
> काले तत्र न कुर्वीत कार्यम् आत्ययिकं हि तत् ॥

**"प्रजननम्"** अत्र विवाहः । **"उपधौ"** कूटगणकादिव्यवहाररूपच्छले । **"गौरवम्"** गुरुत्वम् । **"विनाशे त्याग"** इति, विनाशे सति यत्न त्याग एव संपद्यत इत्य् अर्थः ।

नारद-कात्यायनौ [ना। २.२; का। १५९] ।

> पूर्वपक्षश्रुतार्थस् तु प्रत्यर्थी तदनन्तरम् ।  
> पूर्वपक्षार्थसम्बद्धं प्रतिपक्षं निवेदयेत् ॥

**[६८]** **"प्रतिपक्षम्"** उत्तरम् । याज्ञवल्क्यः [२.७] ।

> श्रुत्वार्थस्योत्तरं लेख्यं पूर्वावेदकसंनिधौ ।

नारद-प्रजापती ।

> पक्षस्य व्यापकं सारम् असंदिग्धम् अनाकुलम् ।  
> अव्याख्यागम्यम् इत्य् एतद् उत्तरं तद्विदो विदुः ॥

**"व्यापकम्"** आच्छादकम् । **"सारम्"** अफल्गु । **"अनाकुलम्"** पूर्वापरविरोधरहितम् । **"अव्याख्यागम्यम्"** व्यक्तार्थम् । बृहस्पतिः [२.२] ।

> मिथ्यासम्प्रतिपत्तिश् च प्रत्यवस्कन्दनं तथा ।  
> प्राङ्न्यायश् चोत्तराः प्रोक्ताश् चत्वारः शास्त्रवेदिभिः ॥

तथा [३.१७] ।

> अभियुक्तो ऽभियोगस्य यदि कुर्यात् तु निह्वयम् ।  
> मिथ्या तत् तु विजानीयाद् उत्तरं व्यवहारतः ॥

व्यासः ।

> मिथ्यैतन् नाभिजानामि तदा तत्र न संनिधिः ।  
> अज्ञातश् चास्मि तत्काल इति मिथ्या चतुर्विधा ॥

**[६९]** बृहस्पतिर् नारदश् च द्वितीय ।

> श्रुताभियोगं प्रत्यर्थी यदि तत्त्वं प्रपद्यते ।  
> सा तु संप्रतिपत्तिस् तु शास्त्रविद्भिर् उदाहृता ॥  
> अर्थिना लेखितो यो ऽर्थः प्रत्यर्थी यदि तत् तथा ।  
> प्रपद्य कारणं ब्रूयात् प्रत्यवस्कन्दनं हि तत् ॥

**"तत्त्वम्"** तद्रूपत्वम् । **प्रपद्य कारणं ब्रूयाद्** इति । अर्थिनोक्तम् अर्थं सत्यम् एतद् इत्य् अभ्युपगम्य प्रत्यर्पितम् इत्यादिकारणाभिधानेन यदि पूर्वपक्षम् अवस्कन्दति प्रत्यर्थी तदा तद् उत्तरं प्रत्यवस्कन्दनं भवतीत्य् अर्थः । कात्यायनः [१७०] ।

> यो ऽर्थिनार्थः समुद्दिष्टः (?) प्रत्यर्थी यदि तत् तथा ।  
> प्रपद्य कारणं ब्रूयाद् आधर्यं भृगुर् अब्रवीत् ॥

"आधर्यम्" प्रमाणान्वेषणानर्हत्वं पूर्वपक्षस्येत्य् अर्थः । बृहस्पतिः [३.२१–२४] ।

> आचारेणावसन्ने ऽपि पुनर् लेखयते यदि ।  
> सो ऽभिधेयो जितः पूर्वं प्राङ्न्यायः सम्यग् उच्यते ॥  
> तथ्ये तथ्यं प्रयुञ्जीत मिथ्यां मिथ्यां च लेखयेत् ।  
> कारणं कारणोपेते प्राङ्न्याये तूभयं तथा ॥

**[७०]**  
> भयदोषोद्भवा मिथ्या गर्हिता शास्त्रवेदिभिः ।  
> सत्या संप्रतिपत्तिस् तु धर्म्या सा परिकीर्तिता ॥  
> प्राङ्न्यायकारणं तथ्यं श्लाघ्यं सद्भिर् उदाहृतम् ।  
> विपरीतम् अधर्म्यं स्यात् प्रत्यर्थी हानिम् आप्नुयात् ॥

**"आचारेण"** व्यवहारमार्गेण् । **"अवसन्नः"** स्वसादं प्राप्तः भग्न इति यावत् । **"पुनर् लेखयेत्"** पुनर् अभियोगं कृत्वा सभान्तरे भाषां लेखयेत् । **सो ऽभिधेय** इत्यादि, सः अर्थे पूर्वम् अस्मिन् व्यवहारे मया जितः इति यत्राभिधीयते सः **प्राङ्न्याय** इत्य् अर्थः । व्यासः ।

> मिथ्योत्तरं कारणं वा स्याताम् (?) एकत्र चेद् उभे ।  
> सत्ये वापि सहान्येन तत्र ग्राह्यं किम् उत्तरम् ॥  
> मिथ्याकारणयोर् वापि ग्राह्यं कारणम् उत्तरम् ।  
> यत् प्रभूतार्थविषयं यत्र वा स्यात् क्रियाफलम् ॥  
> उत्तरं तत्र तज् ज्ञेयम् असंकीर्णम् अतो ऽन्यथा ।

**मिथ्याकारणयोर्** **वापी**त्यादि । मिथ्योत्तरकारणोत्तर्योर् एकस्मिन्न् अर्थे संकीर्णयोः कारणोत्तरम् आश्रित्य निर्णेतव्यम् । तद् यथा — मदीया गौर् अमुष्मिन् काले नष्टा सा चैतस्य गृहे निष्ठतीत्य् उक्ते, मिथ्यैतद् वदसि तत् कालात् प्राग् अपि च मद्गृहे स्थिता जातेत्य् उत्तरम् । सत्यमिथ्याकारणोत्तराणाम् अपि संकरे कारणोत्तरम् एव **[७१]** ग्राह्यम् । **मिथ्याकारणयोर्** **वापीति** वापिशब्दाभ्यां त्रिभिर् अपि संकरे कारण्म् एव ग्राह्यम् इति दर्शितत्वात् । उदाहरणं यथा — नवत्यभियोगे मिथ्यैतत् षष्टिर् एव पणा गृहीतास् तत्रापि त्रिंशत्परिशोधिताः त्रिंशच् च धारयामीति । **यत् प्रभूतार्थविषयम्** इति यदि पुनर् एकं प्रभूतार्थविषयम् उत्तरं तदा उपादाय निर्णेतव्यम् । उदाहरणं यथा — शताभियोगे अशीतिर् मिथ्या विंशतिमात्रं गृहीतं तच् च दत्तम् इत्य् अत्र मिथ्यांशस्य प्रभूतार्थविषयत्वात् मिथ्योत्तरम् एव ग्राह्यम् । पूर्ववादिन एव क्रिया देयेत्य् अर्थः । **"यत्र वा स्यात् क्रियाफलम्"** इति । यत्र मिथ्याकारणादिसंकरे व्यक्तं निर्णयकारणं पत्रादिकम् अस्ति, तद् उत्तरं ग्राह्यम् अप्रभूतार्थम् अपीत्य् अर्थः । अतो ऽन्यथा संकीर्णम् उत्तरं भवतीति शेषः ।

कात्यायनः [१९१] ।

> प्रथमं कारणं पूर्वम् अन्यद् गुरुतरं यदि ।  
> प्रतिवाच्यगतं ब्रूयात् साध्यम् एतद् विनेतरम् ॥

प्रथमम् एकं कारणम् अभिधाय ततो ऽपरं गुरुतरं यदि कारणं वक्ति तदोत्तरं तत्र प्रमाणम् अनुसरणीयम्, न पूर्वोक्तम् इत्य् अर्थः । बृहस्पतिः [३.२८] ।

> प्रत्युक्ताद् अन्यद् अव्यक्तं न्यूनाधिकम् असंगतम् ।  
> अव्याप्य् असारं संदिग्धं प्रतिपक्षं न लेखयेत् ॥

कात्यायनः [१७५, १८९–१९०] ।

> यद् व्यस्तपदम् अव्यापि निगूढार्थं तथाकुलम् ।  
> व्याख्यागम्यम् असारं च नोत्तरं स्वार्थसिद्धये ॥

**[७२]**  
> पक्षैकदेशे यत् सत्यम् एकदेशे च कारणम् ।  
> मिथ्या चैवेइकदेशे च संकरस् तदनन्तरम् ॥  
> न चैकस्मिन् विवादे तु क्रिया स्याद् वादिनोर् द्वयोः ।  
> न चार्थसिद्धिर् उभयोर् न चैकत्र क्रियाद्वयम् ॥

**"न चैकत्र विवादे"** इत्यादि । मिथ्याकारणयोर् उभयत्र क्रिया भवेत् । न च तद् युक्तम्, उभयोः साध्याभावात् । प्राङ्न्यायकारणयोर् एकस्य क्रियाद्वयं विरुध्यते । एकसाध्यत्वात् । **"एकत्र"** वादिनि । याज्ञवल्क्यः [२.९–१०] ।

> अभियोगम् अनिस्तीर्य नैनं प्रत्यभियोजयेत् ।  
> अभियुक्तं न चान्येन नोक्तं विप्रकृतिं नयेत् ॥  
> कुर्यात् प्रत्यभियोगं च कलहे साहसेषु च ।

**"विप्रकृतिम्"** स्वभावाद् अन्यत्त्वम् । बृहस्पतिः [३.७, ८; २.४; १.१७३]

> पूर्वपक्षे यथार्थं तु न दद्याद् उत्तरं तु यः ।  
> प्रत्यर्थी दापनीयः स्यात् सामादिभिर् उपक्रमैः ॥

**[७३]**  
> प्रियपूर्वं वचः साम भेदो वस्तूपदर्शनम् ।  
> अर्थापकर्षणं दण्डस् ताडनं बन्धनं तथा ॥  
> उपायैश् चोद्यमानस् तु न दद्याद् उत्तरं तु यः ।  
> अतिक्रान्ते सप्तरात्रे जितो ऽसौ दण्डम् अर्हति ॥  
> उन्मत्तमत्तनिर्धूता महापातकदूषिताः ।  
> जडातिवृद्धा बालाश् च विज्ञेयास् ते निरुत्तराः ॥

**"निर्धूतः"** उद्धूतापमानः । **"निरुत्तराः"** व्यवहारयोग्यत्वेनादाप्योत्तराः ।

कात्यायनः [२०६, १९३] ।

> उभयोर् लिखिते वाक्ये प्रारब्धे कार्यनिश्चये ।  
> अनुक्तं तत्र यो ब्रूयात् तदर्थात् स तु हीयते ॥  
> पूर्वोत्तरे निविष्टे तु विचारे संप्रवेशिते ।  
> निर्णिक्तं तु तयोस् तत्र वचनं वादिनो भृगुः ॥  
> मोहाद् वा यदि वा शाठ्याद् यन् नोक्तं पूर्ववादिना ।  
> उत्तरान्तर्गतं चापि तद् ग्राह्यम् उभयोर् अपि ॥  
> श्रुतं च लिखितं चैव चिन्तितं तद्विशोधितम् ।  
> प्रथमे ऽहनि तस्यैव विवादविधिर् उच्यते ॥ **[७४]**

**"तदर्थात्"** अनुक्तार्थात् । **"पूर्वोत्तरे"** भाषायाम् उत्तरे च । **"निर्णिक्तम्"** शोधितम् । भाषालेखनसमये मोहात् शाठ्याद् वा यन् नोक्तं तद्विचारकाले ऽपि यदि केनचित् प्रकारेण व्यक्तं भवति तदा तद् अपि भाषान्तर्गतं कार्यम् । एवम् उत्तरे ऽपि बोध्यम् ।

**इत्य् उत्तरस्वरूपम्**

**[७५]**
