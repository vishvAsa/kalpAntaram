+++
title = "२६ साक्षिनिगदः"

+++
अथ साक्षिनिगदः

तत्र व्यासः ।

> कालाकृतिवयोद्रव्यदेशजातिप्रमाणतः ।  
> अन्यूनं चेन् निगदितं सिद्धं साध्यं विनिर्दिशेत् ॥

विष्णु-याज्ञवल्क्यौ ।

> यस्योचुः साक्षिणः सत्यां प्रतिज्ञां स जयी भवेत् ।  
> अन्यथावादिनो यस्य ध्रुवस् तस्य पराजयः ॥

**[१५१]**

## अनिगदः
**अथानिगदः**

[तत्र] नारदः [४.२३२–२३४] ।

> निर्दिष्टेष्व् अर्थजातेषु साक्षी चेत् साक्ष्यम् आगतः ।  
> न ब्रूयाद् अक्षरसमं न तन् निगदितं भवेत् ॥  
> देशकालवयोद्रव्यप्रमाणाकृतिजातिषु ।  
> तत्र विप्रतिपत्तिः स्यात् साक्ष्यं तद् अपि कुत्सितम् ॥  
> न्यूनम् अभ्यधिकं चार्थं प्रब्रूयुर् यत्र साक्षिणः ।  
> तद् अप्य् अनुक्तं विज्ञेयम् एष साक्षिविधिः स्मृतः ॥

**[१५२]**
