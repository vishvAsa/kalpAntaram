+++
title = "५८ अस्वामिविक्रयः"

+++
**५८ — अथास्वामिविक्रयः**

तत्र नारदः [१०.१] ।

> निक्षिप्तं वा परद्रव्यं नष्टं लब्ध्वापहृत्य वा ।  
> विक्रीयते ऽसमक्षं यत् स ज्ञेयो ऽस्वामिविक्रयः ॥

बृहस्पतिः [१२.२] ।

> निक्षेपान्वाहितन्यासहृतयाचितबन्धकम् ।  
> उपांशु येन विक्रीतम् अस्वामी सो ऽभिधीयते ॥

याज्ञवल्क्यः [२.१६९] ।

> नष्टापहृतम् आसाद्य हर्तारं ग्राहयेन् नरम् ।  
> देशकालातिपत्तौ वा गृहीत्वा स्वयम् अर्पयेत् ॥

बृहस्पतिः [१२.६] ।

> पूर्वस्वामी तु तद् द्रव्यं यद् आगत्य विचारयेत् ।  
> तत्र मूलं दर्शनीयं क्रेतुः शुद्धिस् ततो भवेत् ॥

**[३५१]** "मूलम्" अत्र यस्मात् क्रीतम् असाव् उच्यते ।

कात्यायनः [६१५, ६१७] ।

> प्रकाशं वा क्रयं कुर्यान् मूलं वापि समर्पयेत् ।  
> मूलानयनकालश् च देयो योजनसंख्यया ॥  
> यदा मूलम् उपन्यस्य पुनर् वादी क्रयं वदेत् ।  
> आहरेन् मूलम् एवासौ न क्रयेण प्रयोजनम् ॥

**"प्रकाशं क्रयं कुर्यात्"** क्रयं प्रकाशयेद् इत्य् अर्थः ।

व्यासः ।

> मूले समाहृते क्रेता नाभियोज्यः कथंचन ।  
> मूलेन सह वादस् तु नाष्टिकस्य तदा भवेत् ॥

**"नाष्टिकस्य"** नष्टधनस्वामिनः ।

बृहस्पतिः [१२.७] ।

> विक्रेता दर्शितो यत्र हीयते व्यवहारतः ।  
> क्रेतृराज्ञोर् मूलदमौ प्रदद्यात् स्वामिने धनम् ॥

मनुः [८.१९७–९९, २०१–०२] ।

> विक्रीणीते परस्य स्वं यो ऽस्वामी स्वाम्यसंमतः ।  
> न तं नयेन साक्ष्यं तु स्तेनम् अस्तेनमानिनम् ॥

**[३५२]** > अवहार्यो भवेच् चैष सान्वयः षट्छतं दमम् ।  
> निरन्वयो ऽनपसरः प्राप्तः स्याच् चौरकिल्बिषम् ॥  
> अनेन विधिना शास्यः कुर्वन्न् अस्वामिविक्रयम् ।  
> अज्ञानाज् ज्ञानपूर्वं तु चौरवद् दण्डम् अर्हति ॥  
> विक्रयाद् यो धनं किंचिद् गृह्णीयात् कुलसंनिधौ ।  
> क्रयेण स विशुद्धस् तु न्यायतो लभते धनम् ॥  
> अथ मूलम् अनाहार्यं प्रकाशक्रयशोधितम् ।  
> अदण्ड्यो मुच्यते राज्ञा नाष्टिको लभते धनम् ॥

**"न तं नयेत साक्ष्यम्"** इति, न तं क्वापि प्रमाणीकुर्याद् इत्य् अर्थः । **"अवहार्यः"** दण्ड्यः । **"सान्वयः"** संबन्धी भ्रातृजादिः । **"षट्च्छतम्"** पणानाम् इति शेषः । **"अनपसरः"** अपसरत्य् अनेन स्वामिनः सकाशाद् धनम् इति प्रतिग्रहादिर् धनागमोपायो ऽपसरः स न विद्यते यस्य स तथा ।  एतच् च भागुरि-मेधातिथि-वृत्तिकाराणां मतम् । **"विक्रयात्"** आपणदेशात् । एतच् च विक्रीयते ऽस्मिन्न् इति व्युत्पत्त्या । **"कुलसंनिधौ"** व्यवहर्तृसमूहसमक्षम् । **"न्यायतः क्रयेण"** इति सम्बन्धः । तेन उचितमूल्यक्रयेणेत्य् अर्थः ।

**[३५३]** कात्यायनः [६१४] ।

> नाष्टिकस् तु प्रकुर्वीत तद्धनं ज्ञातृभिः स्वकम् ।  
> अदत्तत्यक्तविक्रीतं कृत्वा स्वं लभते धनम् ॥

याज्ञवल्क्यः [२.१७१] ।

> आगमेनोपभोगेन नष्टं भाव्यम् अतो ऽन्यथा ।

मनु-यमौ [८.१९७] ।

> अस्वामिना कृतो यस् तु दायो विक्रय एव वा ।  
> अकृतः स तु विज्ञेयो व्यवहारे यथास्थितिः ॥

कात्यायनः [६१२] ।

> अस्वामिविक्रयं दानम् आधिं च विनिवर्तयेत् ।

**"अस्वामिविक्रयम्"** अविद्यमानस्वामिविक्रयम् ।

याज्ञवल्क्यः [२.१६८] ।

> स्वं लभेतान्यविक्रीतं क्रेतुर् दोषो ऽप्रकाशिते ।

नारदः [१०.२] ।

> द्रव्यम् अस्वामिविक्रीतं प्राप्य स्वामी समाप्नुयात् ।

**"प्राप्य"** उपलभ्य ।

कात्यायनः [६२०] ।

> यदि स्वं नैव कुरुते ज्ञातृभिर् नाष्टिको धनम् ।  
> प्रसङ्गविनिवृत्त्यर्थं चौरवद् दण्डम् अर्हति ॥

**[३५४]** याज्ञवल्क्यः [२.१७१] ।

> आगमेनोपभोगेन नष्टं भाव्यम् अतो ऽन्यथा ।  
> पञ्चबन्धो दमस् तत्र राज्ञे तेनाविभाविते ॥

**"अतो ऽन्यथा"** नाष्टिकेनाविभाविते । **"पञ्चबन्धः"** पञ्चमो ऽंशः । **"तत्र"** नष्टद्रव्य ।

कात्यायनः [६१३, ६१८, ६१६] ।

> अभियोक्ता धनं कुर्यात् प्रथमं ज्ञातृभिः स्वकम् ।  
> पश्चाद् आत्मविशुद्ध्यर्थं क्रयं क्रेता स्वबन्धुभिः ॥  
> असमाहार्यमूलस् तु क्रयम् एव विशोधयेत् ।  
> विशोधिते क्रये राज्ञा वक्तव्यः स न किंचन ॥  
> प्रकाशं च क्रयं कुर्यात् साधुभिर् ज्ञातिभिः स्वकैः ।  
> न तत्रान्या क्रिया प्रोक्ता दैविकी न च मानुषी ॥

विष्णुः [५.१६४]- "अज्ञानतः प्रकाशं यः परद्रव्यं क्रीणीयात् तस्य न दोषः । क्रेता मूल्यम् अवाप्नोति । स्वामी द्रव्यम् अवाप्नुयात्" ।

**[३५५]** नारदः [१०.२] ।

> प्रकाशक्रयतः शुद्धिः क्रेतुः स्तेयं रहःक्रयात् ।

बृहस्पतिः [१२.३,४] ।

> येन क्रीतं तु मूल्येन प्राग् अध्यक्षनिवेदितम् ।  
> न तत्र विद्यते दोषः स्तेनः स्याद् उपधिक्रयात् ॥  
> अन्तर्गृहे बहिर् ग्रामान् निश्य् उपांश्व् असतो जनात् ।  
> हीनमूल्यं च यत् क्रीतं ज्ञेयो ऽसाव् उपधिक्रयः ॥

नारदः [७.३] ।

> अस्वाम्यनुमताद् दासाद् असतश् च जनाद् रहः ।  
> हीनमूल्यम् अवेलायां क्रीणंस् तद्दोषभाग् भवेत् ॥

याज्ञवल्क्यः [२.१६८] ।

> स्वं लभेतान्यविक्रीतं क्रेतुर् दोषो ऽप्रकाशिते ।  
> हीनाद् रहो हीनमूल्ये वेलाहीने च तस्करः ॥

विष्णुः [५.१६६]- "यद्य् अप्रकाशं हीनमूल्यं च क्रीणीयात् तदा क्रेता विक्रेता च चौरवच् छस्यौ" ।

**[३५६]** कात्यायनः [६१९] ।

> अनुपस्थापयन् मूलं क्रयं वाप्य् अविशोधयन् ।  
> यथाभियोगं धनिने धनं दाप्यो दमं च सः ॥

नारदः [१०.४] ।

> न गूहेतागमं क्रेता शुद्धिस् तस्य तदागतात् ।  
> विपर्यये तुल्यदोषः सर्वं तद्दण्डम् अर्हति ॥

बृहस्पतिः [१२.९] ।

> प्रमाणहीनवादे तु पुरुषापेक्षया नृपः ।  
> समन्यूनाधिकत्वेन स्वयं कुर्याद् विनिर्णयम् ॥

निक्षेपोक्तप्रकारेण गूढचारप्रयोगं कृत्वा पुरुषाणां धर्माधर्मयोः समन्यूनाधिकभावं निश्चित्य स्वयम् एव राजा निर्णयेद् इत्य् अर्थः ।

तथा [१२.१०–१२] ।

> वणिग्वीथीपरिगतं विज्ञातं राजपूरुषैः ।  
> अविज्ञाताश्रयात् क्रीतं विक्रेता यत्र वा मृतः ॥  
> स्वामी दत्वार्धमूलं तु प्रगृह्णीत स्वकं धनम् ।  
> अर्धं द्वयोर् अपि हृतं तत्र स्यात् द्व्यवहारतः ॥  
> अविज्ञातक्रयो दोषस् तथा चापरिपालनम् ।  
> एतद् द्वयं समाख्यातं द्रव्यहानिकरं बुद्धैः ॥

**[३५७]** मरीचिः ।

> वणिग्वीथीपरिगतं विज्ञातं राजपूरुषैः ।  
> दिवा गृहीतं यत् क्रेता स शुद्धो लभते धनम् ॥  
> अविज्ञातनिवेशत्वाद् यत्र मूल्यं न लभ्यते ।  
> हानिस् तत्र समा कल्प्या क्रेतृनाष्टिकयोर् द्वयोः ॥

याज्ञव्ल्क्यः [२.१७२] ।

> हृतं प्रणष्टं यद् द्रव्यं परहस्ता अवाप्नुयात् ।  
> अनिवेद्य नृपे दण्ड्यः स तु षण्णवतिं पणान् ॥

**"हृतं प्रणष्टं"** वा चौरादिहस्तस्थं **"द्रव्यं"** मदीयम् अनेनापहृतम् इति नृपस्यानिवेद्यैव यो गृह्णाति **"स दण्ड्यः"** तस्करप्रच्छादकत्वेन दुष्टत्वात् ।

**व्यवहारकाण्डे कृत्यकपतराव् अस्वामिविक्रयः ।**

**[३५८]**
