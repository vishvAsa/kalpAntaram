+++
title = "३३ लेख्यदौर्बल्यम्"

+++
अथ लेख्यदौर्बल्यम्

तत्र बृहस्पतिः [६.५१, ४७, ४८] ।

> आढ्यस्य निकटस्थस्य यच् छक्तेन न याचितम् ।  
> शुद्धर्णाशङ्कया तत् तु लेख्यं दुर्बलताम् इयात् ॥  
> लेख्यं त्रिंशत्समातीतम् अदृष्टाश्रावितं च यत् ।  
> न तत्सिद्धिम् अवाप्नोति संतिष्ठत्स्व् अपि साक्षिषु ॥  
> प्रयुक्ते शान्तलाभे तु लिखितं यो न दर्शयेत् ।  
> न याचते च ऋणिकं तत्संडेहम् अवाप्नुयात् ॥

**"शुद्धर्णाशङ्कया"** शुद्धम् ऋणम् इति शङ्कया । **"शान्तलाभे"** अधमर्णापीडाकरे ।

व्यासः ।

> अदृष्टाश्रावितं लेख्यं प्रमीतधनिकर्णिकम् ।  
> अबन्धलग्नकं चैव बहुकालं न सिध्यति ॥

**"अबन्धलग्नकम्"** बन्धलग्नकाभ्यां हीनम् ।

बृहस्पतिः [६,५१] ।

> उन्मत्तजदबालानां राजभीतप्रवासिनाम् ।  
> अप्रगल्भभयार्तानां न लेख्यं हानिम् आप्नुयात् ॥

**[१७५]** नारद-कात्यायनौ ।

> लेख्ये देशान्तरं नीते दग्धे दुर्लिखिते कृते ।  
> समस् तत्कालहरणम् असतो द्रष्टृदर्शनम् ॥

**[१७६]** समस् तत्कालहरणम् इति, देशान्तरादौ विद्यमाने लेख्ये तदानयनं यावत्, अविद्यमाने च तल्लेख्यदर्शितपुरुषदर्शनं यावत् प्रतीक्षणीयम् इत्य् अर्थः ।

कात्यायनः ।

> यल् लेख्यं प्राड्विवाकेन न दृष्टं न प्रतिश्रुतम् ।  
> अलब्धर्णे कृते लेख्ये कथं तत् प्राप्नुयाद् धनी ॥  
> आधानम् उपरुद्धो वा यावत् तिष्ठति लग्नकः ।  
> लेख्यालाभात् स्मृतं तावत् प्रमाणं द्रष्टृदर्शनम् ॥

**यल् लेख्यम्** इत्यादि । यल् लेख्यं दर्शनीयम् इति प्रतिश्रुतं तत् प्राड्विवाकेन न दृष्टम्, तस्मिन् कृते कथम् अलब्धधनो धनं प्राप्नुयाद् इत्य् अर्थः ।

**[१७७]**
