+++
title = "७८ तरशुल्कः"

+++
अथ तरशुल्कः

तत्र वसिष्थः (१८.१७–२२)- “संयाने दशवाहवाहिनी द्विगुणकारिणी स्यात् । दशपुरुषवती प्रत्येकं प्रपाः स्युः । पुंसां चावरार्धवाहं वहेत् । अध्यर्धा स्त्रियः स्युस् तरो ऽष्टौ माषाः शरमध्याया अशरमध्यायाः पादः कार्षापणस्य । निरुदकस् तरो माष्यः” ।

संयाति समेत्यानेनेति ऽ**संयानः’** नदीपरः । तत्र वाहिनी नौः। वाहयन्तीति ऽ**वाहाः’** ॥ दश पुरुषाः यत्र सा तथा ऽ**दशपुरुषवती’** वाहकाद् अन्ये ऽपि दशपुरुषा यस्याम् आरूढाः । ऽ**प्रपाः स्युः’** एवं दशपुरुषाः प्रतिवाहकं प्रकर्षेण पालयितारः स्युः । पुंसाम् एव ऽ**अवरार्धं वाहं वहेत्’** सा नौः यावन्तं भारं वहति तदपेक्षया ऽ**अवरार्धम्’** अवरं न्यूनम् अर्धं यस्मिन् वाहे तं भारं पुरुषैः पूरयेत् । ऽ**अध्यर्धाः स्त्रियः स्युः’** पुरुषापेक्षया अध्यर्धाः स्त्रियः, तासाम् अतिभीरुत्वात् । ऽ**तरः’** शुल्कः ऽ**माषः**,’ कार्षापणविंशतितमो भागः । ऽ**शरमध्यायाः’** यस्यां नद्यां धनुष्मता क्षिप्तशरो मध्ये पतति **[७८९]** तस्याः इत्य् अर्थः । ऽ**अशरमध्यायाः पादः’** न मध्यं यस्यां शरेण लक्ष्यते [यां शरो लङ्घयतीर्य् अर्थः] ऽ**पादः’** चतुर्थांशः ऽ**कार्षापणस्य’** । ऽ**निरुदकः’** अल्पोदकः । ऽ**माष्यः’** माषः शुल्को यत्र दीयते ।

मनुः [८.४०४–०७] ।

> पणं याने तरं दद्यात् पौरुषे ऽर्धपणं तरम् ।  
> पादं पशुश् च योषिच् च पादार्धं रिक्तकः पुमान् ॥  
> भाण्डपूर्णानि यानानि तार्यं दाप्यानि सारतः ।  
> रिक्तभाण्डानि यत् किंचित् पुमांसश् चापरिच्छदाः ॥  
> दीर्घाध्वनि यथादेशं यथाकालं तरो भवेत् ।  
> नदीतीरेषु तद् विद्यात् समुद्रे नास्ति लक्षणम् ॥  
> गर्भिणी तु द्विमासादिस् तथा प्रव्रजितो मुनिः ।  
> ब्राह्मणा लिङ्गिनश् चैव नादाप्यास् तारिकं तरे ॥

**[७९०]** वसिष्ठः [१८.२३–२५]- “अकरः श्रोत्रियो राजा पुमान् अनाथः प्रव्रजितो बालवृद्धतरुणप्रजाताः प्राग्गामिकाः कुमार्यो मृतपत्यश् च । बाहुभ्यां तरन् शतगुणं दाप्यः” ।

ऽ**पुमान् अनाथः’** स्वजनरहितो रोगार्तो वा । ऽ**तरुणप्रजाताः’** अचिरप्रसूताः । ऽ**प्राग्गामिकाः’** [सततगमनशीलाः] लेखहारकादयः । ऽ**मृतपत्यो’** विधवाः ।

विष्णुः [५.१३१]- “तरिकश् च स्थलशुल्कं गृह्णन् दशपणान् दण्ड्यः । ब्रह्मचारिवानप्रस्थभिक्षुगुर्विणीतीर्थानुसारिणां नाविकः शौल्किकः शुल्कम् आददानश् च । तच् च तेषां जह्यात्” ।

ऽ**आददानश् च’** दण्ड्य इत्य् अनुषङ्गः ।

मनुः [८.४०८–०९] ।

> यन् नावि किंचिद् दाशानां विशीर्येतापराधतः ।  
> तद् दाशैर् एव दातव्यं समागम्य स्वतो ऽंशतः ॥  
> एष नौयायिनाम् उक्तो व्यवहारविनिर्णयः ।  
> दाशापराधतस् तोये दैविके नास्ति निग्रहः ॥

**[७९१]**
