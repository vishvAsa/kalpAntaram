+++
title = "११ हीनः"

+++
अथ हीनः

तत्र मनुः [८.५३–५८] ।

> अदेशं यश् च दिशति निर्दिश्यापह्नुते च यः ।  
> यश् चाधरोत्तरान् अर्थान् विगीतान् नावबुध्यते ॥  
> अपदिश्योपदेशं च पुनर् यस् त्व् अपधावति ।  
> सम्यक् प्रणिहितं चार्थं पृष्टः सन् नाभिनन्दति ॥  
> असंभाष्ये साक्षिभिश् च देशे संभाषते मिथः ।  
> निरुध्यमानं प्रश्नं च नेच्छेद् यश् चापि निष्पतेत् ॥  
> ब्रूहीत्य् उक्तश् च न ब्रूयद् उक्तं च न विभावयेत् ।  
> न च पूर्वापरं विद्यात् तस्माद् अर्थात् स हीयते ॥  
> सन्ति ज्ञातार इत्य् उक्त्वा दिशेत्य् उक्तो दिशेन् न यः ।  
> धर्मस्थः कारणैर् एतैर् हीनं तम् अपि निर्दिशेत् ॥  
> अभियोगे न चेद् ब्रूयाद् वध्यो दण्ड्यश् च धर्मतः ।  
> न चेत् त्रिपक्षात् प्रब्रूयाद् धर्मं प्रति पराजितः ॥

**[८१]** **"अदेशो"** यत्रार्थिप्रत्यर्थिनौ न तस्मिन् काले स्थितौ । **"निर्दिश्य"** देशादिकम् इति शेषः । **"अधरोत्तरान् अर्थान्"** पौरस्त्यान् औपरिष्टांश् च । **"विगीतान्"** विरुद्धान् । **"अपदिश्य"** उपन्यस्य । **"अपदेशम्"** व्याजम् । **"अपधावति"** अपसरति । **"सम्यक् प्रणिहितम् अर्थम्"** अनाकुलं निश्चितम् उक्तम् । **"पृष्टः"** यद् अनेनोक्तं तत्र किं ब्रवीषि केन वा प्रमाणेन साधयसि स्वपक्षम् इत्याद्य् उक्तः । **"असंभाष्ये"** संभाषणानर्हे देशे । **"निष्पतेत्"** अनाख्याय ग्रामान्तरं निर्गच्छेत् । ब्रूहीत्यादिना प्राप्तस्य पुनर्वचनं दार्ड्यार्थम् । **"धर्मस्थः"** धर्माधिकरणस्थः ।

नारद-कात्यायनौ [ना। ३.१६५] ।

> न परेण समुद्दिष्टान् उपेयत् साक्षिणो रहः ।  
> भेदयेन् नैव चान्येन हीयते तैः समाचरन् ॥

नारदः [२.३२–३३, २८; १.६६, ५८–५९] ।

> पलायते ऽभियुक्तश् च मौनी साक्षिपराजितः ।  
> स्वयम् अभ्युपपन्नश् च अवसन्नश् चतुर्विधः ॥  
> अन्यवादी क्रियाद्वेषी नोपस्थायी निरुत्तरः ।  
> आहूतप्रपलायी च हीनः पञ्चविधः स्मृतः ॥  
> पूर्ववादं परित्यज्य यो ऽन्यम् आलम्बते नरः ।  
> वादसंक्रमणं ज्ञेयो हीनवादी स वै नरः ॥

**[८२]**  
> यम् अर्थम् अभियुञ्जीत न तं विप्रकृतिं नयेत् ।  
> नान्यत् पक्षान्तरं गच्छेद् गच्छन् पूर्वात् स हीयते ॥  
> सापदेशं हरेत् कालम् अब्रुवंश् चापि संसदि ।  
> उक्ता वादो विब्रुवंश् च हीयमानस्य लक्षणम् ॥  
> आहूतो यः पलायेत प्राप्तश् च विवदेन् न यः ।  
> विनेयः स भवेद् राज्ञा हीन एव विवादतः ॥

**"अभ्युपपन्नः"** अङ्गीकृतपराजयः । **"आवसन्नः"** प्राप्तावसादः ।

याज्ञवल्क्यः [२.१६] ।

> संदिग्धार्थं स्वतन्त्रो यः सधयेद् यश् च निष्पतेत् ।  
> न चाहूतो वदेत् किंचिद् धीनो दण्ड्यश् च स स्मृतः ॥

**"स्वतन्त्रः"** राजनिवेदननिरपक्षो यदि **"साधयेत्"** गृह्णीयाद् इत्य् अर्थः,

> अनिवेद्य तु यो राज्ञे संदिग्धे ऽर्थे प्रवर्तते ।  
> प्रसह्य स विनेयः स्यात् सर्वो ऽप्य् अर्थो न सिध्यति ॥

इति नारदवचनात् ।

कात्यायनः [१९६–१९७] ।

> लेखयित्वा तु यो वाचा न्यूनम् अप्य् अधिकं पुनः ।  
> वदेद् वादी स दीयेत नाभियोगं तु सो ऽर्हति ॥  
> न मयाभिहितं कार्यम् अभियुज्य परं वदेत् ।  
> विब्रुवंश् च भवेद् एवं हीनं तम् अपि निर्दिशेत् ॥

**[८३]** बृहस्पतिः [३.३३–३९] ।

> साक्षिणस् तु समुद्दिश्य यस् तु तान् न विवादयेत् ।  
> त्रिंशद्रात्रात् त्रिपक्षाद् वा तस्य हानिः प्रजायते ॥  
> आहूय प्रपलायेत मौनी साक्षिपराजितः ।  
> स्ववाक्यप्रतिपन्नश् च हीनवादी चतुर्विधः ॥  
> प्रपलायी त्रिपक्षेण मौनकृत् सप्तभिर् दिनैः ।  
> साक्षिभिन्नस् तत्क्षणेन प्रतिपन्नश् च हीयते ॥  
> निवेदितस्याकथनम् अनुपस्थानम् एव च ।  
> पक्षार्थं दूष्यमौनं च हीयमानस्य लक्षणम् ॥  
> महापापोपपापाभ्यां पातकेनाथ संसदि ।  
> यो ऽभिशस्तस् तत् कमते संयुक्तं तं विदुर् जनाः ॥  
> तस्माद् यत्नेन कर्तव्यं बुधेनात्मविशोधनम् ।  
> यद् यद् गुरुतरं कार्यं तत् तत् पूर्वं विशोधयेत् ॥  
> महापापाभिशस्तो यः पातकात् तर्तुम् इच्छति ।  
> पूर्वम् अङ्गीकृतं तेन जितो ऽसौ दण्डम् अर्हति ॥

**"पूर्वम्"** महापातकम् ।

नारदः [२.२५] ।

> सर्वेष्व् अर्थविवादेषु वाक्च्छले नावसीदति ।  
> पशुस्त्रीभूम्यृणादाने शास्यो ऽप्य् अर्थान् न हीयते ॥

**"अर्थात्"** पश्वादेर् उक्तत्वात् । **[८४]**

बृहस्पतिः [३.४०–४२] ।

> आचारकरणे दिव्ये कृत्वोपस्थाननिर्णयम् ।  
> नोपस्थितो यदा इअश्चिच् छलं तत्र न कारयेत् ॥  
> देवराजकृतो दोशस् तस्मिन् काले यदा भवेत् ।  
> अवधित्यागभावेन न भवेत् स पराजितः ॥  
> पूर्वोत्तरे निविष्टे तु विचारे संप्रवर्तिते ।  
> प्रथमं ये मिथो यान्ति दाप्यास् ते द्विगुणं दमम् ॥
