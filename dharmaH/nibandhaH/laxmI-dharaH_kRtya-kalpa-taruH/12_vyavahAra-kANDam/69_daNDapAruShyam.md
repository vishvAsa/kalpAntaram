+++
title = "६९ दण्डपारुष्यम्"

+++
अथ दण्डपारुष्यम्

तत्र बृहस्पतिः [२१.१] ।

> हस्तपाषाणलगुडैर् भस्मकर्दमपांसुभिः ।  
> आयुधैश् च प्रहरणं दण्डपारुष्यम् उच्यते ॥

व्यासः ।

> भस्मादीनां प्रक्षेपणं ताडनं च करादिना ।  
> आवेष्टनं चांशुकाद्यैर् दण्डपारुष्यम् उच्यते ॥

नारदः [१८.४–६] ।

> परगात्रेष्व् अभिद्रोहो हस्तपादायुधादिभिः ।  
> भस्मादिभिश् चोपघातो दण्डापारुष्यम् उच्यते ॥  
> तत्रापि दृष्टं त्रैविध्यं मृदुमध्योत्तमक्रमात् ।  
> अवगूरणनिःसङ्गपीडनाक्षतदर्शनैः ॥  
> हीनमध्योत्तमानां तु त्रयाणां समतिक्रमात् ।  
> त्रीण्य् एव साधनान्य् आहुः तत्र कण्टकमोचने ॥

बृहस्पतिः [१९.६–७] ।

> भस्मादीनां प्रक्षेपणं ताडनं च करादिना ।  
> प्रथमं दण्डपारुष्यं दमः कार्यो ऽत्र माषकः ॥

**[४८६]**  
> एष दण्डः समेषूक्तः परस्त्रीष्व् अधिकेषु च ।  
> द्विगुणस् त्रिगुणो ज्ञेयः प्राधान्यापेक्षया बुधैः ॥

याज्ञवल्क्यः [२.२१३–१४] ।

> भस्मपङ्करजःस्पर्शे दण्डो दशपणः स्मृतः ।  
> अमेध्यपार्ष्णिनिष्ठ्यूतस्पर्शने द्विगुणः स्मृतः ॥  
> समेष्व् एवं परस्त्रीषु द्विगुणस् तूत्तमेषु च ।  
> हीनेष्व् अर्धदमो मोहमदादिभिर् अदण्डनम् ॥

कात्यायनः [७८४] ।

> छर्दिमूत्रपुरीषाद्यैर् आपाद्यः स चतुर्गुणः ।  
> षड्गुणः कायमध्ये तु मूर्ध्नि त्व् अष्टगुणः स्मृतः ॥

याज्ञवल्क्यः [२.२१७] ।

> पादकेशांशुककरोल्लुञ्छनेषु पणान् दश ।  
> पीडाकर्षांसुकावेष्टपादाध्यासे शतं दमः ॥

पीडा चाकर्षश् चांशुकावेष्टश् च पादाध्यासश् चेति समाहारद्वन्द्वः । एतद् उक्तं भवति । अंशुकेनावेष्ट्य गाढम् आपीड्याकृष्य यः पादेनाध्यास्ते तस्य पणशतं दण्डः ।

कात्यायनः [७८५] ।

> उद्गूरणे तु हस्तस्य कार्यो द्वादशको दमः ।  
> स एव द्विगुणः प्रोक्तः पातनेषु सजातिषु ॥

**[४८७]** बृहस्पतिः [२१.८] ।

> उद्यते ऽश्मशिलाकाष्ठे कर्तव्यः प्रथमो दमः ।  
> [परस्परं हस्तपादे पञ्चविंशतिकस् तथा ॥ ]

"दण्ड्य" इत्य् अनुवृत्तौ विष्णुः [५.६०–६२, ६४]- "हस्तेनोद्गूरयिता दशकार्षापणान् । पादेन विंशतिम् । काष्ठेन प्रथमसाहसम् । शस्त्रेणोत्तमम्" ।

अधमो यदा शस्त्रेणोत्तमस्योद्गूरणं करोति तदासाव् उत्तमसाहसं दण्ड्य इत्य् अर्थः ।

याज्ञवल्क्यः [२.२१६] ।

> उद्गूर्णे हस्तपादे तु दशविंशतिकौ दमौ ।  
> परस्परस्य सर्वेषां शस्त्रे मध्यमसाहसम् ॥

एतच् च समानजातीयानाम् अवगन्तव्यम् । असमानजातीयानां दण्डान्तरश्रवणात् ।

पणानुवृत्तौ शङ्खलिखितौ- "प्रहारोद्यमे षट्पञ्चाशन् निपातने तद्द्विगुणम्" ।

**[४८८]** बृहस्पतिः [२१.९–१०] ।

> मध्यमः शस्त्रसंधाने संयोज्यः क्रुद्धयोर् द्वयोः ।  
> कार्यः क्षतानुरूपस् तु लग्ने घाते दमो बुधैः ॥  
> इष्टकोपलकाष्ठैस् तु ताडने तु द्विमाषकः ।  
> द्विगुणः शोणितोद्भेदे दण्डः कार्यो मनीषिभिः ॥

विष्णुः [५.६६, ६७]- "[दण्ड्यः] शोणितेन विना दुःखम् उत्पादयिता द्वात्रिंशत् पणान् । सह शोणितेन चतुःषष्टिम्" ।

मनुः [८.२८४] ।

> त्वग्भेदकः शतं दण्ड्यो लोहितस्य च दर्शकः ।  
> मांसभेत्ता तु षण्णिष्कान् प्रवास्यस् त्व् अस्थिभेदकः ॥

बृहस्पतिः [२१.११–१२] ।

> त्वग्भेदे प्रथमो दण्डो मांसभेदे तु मध्यमः ।  
> उत्तमश् चास्थिभेदे तु घातने च प्रमापणम् ॥  
> कर्णनासाकरच्छेदे दन्तभेदे ऽङ्घ्रिभेदने ।  
> कर्तव्यो मध्यमो दण्डो द्विगुणः पतितेषु च ॥

कात्यायनः [७८१] ।

> कर्णौष्ठघ्राणपादाक्षिजिह्वाशिश्नकरस्य च ।  
> छेदने चोत्तमो दण्डो भेदने मध्यमो भृगुः ॥

**[४८९]** याज्ञवल्क्यः [२.२१९–२०] ।

> करपाददन्तभङ्गे छेदने कर्णनसयोः ।  
> मध्यो दण्डो व्रणोद्भेदे मृतकल्पहते तथा ॥  
> चेष्टाभोजनवाग्रोधे नेत्रादिप्रतिभेदने ।  
> कन्धराबाहुसक्थ्नां च भङ्गे मध्यमसाहसः ॥

दण्ड इत्य् अन्वर्तमाने विष्णुः [५.७०–७२]- "नेत्रकन्धराबाहुसक्थ्यंसभङ्गे चोत्तमम् । उभयनेत्रभेदिनं राजा यावज्जीवं बन्धनान् न मुञ्चेत् । तादृशम् एव वा कुर्यात् ।

याज्ञवल्क्यः [२.३०८] ।

> द्विनेत्रभेदनो राजद्विष्टादेशकृतस् तथा ।  
> विप्रत्वेन तु शूद्रस्य जीवतो ऽष्टशतो दमः ॥

मनुः [८.२८६] ।

> मनुष्याणां पशूनां च दुःखाय प्रहृते सति ।  
> यथा यथा महद्दुःखं दण्डं कुर्यात् तथा तथा ॥

**[४९०]** हारीतः- "अधोवर्णानाम् उत्तमवर्णाक्रोशाभिभवाक्षेपेष्व् अष्टौ पुराणाः । ग्रीवाभञ्जनगलस्तनकचवक्त्रग्रहणेषु त्रिंशत् । रोमोत्पाटनतर्जनावगूरणेषु त्रिषष्टिः । शिखाकर्णाङ्गभङ्गच्छेदेषु द्विशतम् । पादताडने ऽनृताभिशंसने तदङ्गच्छेदः । पञ्चशतं वा । आद्येषु पादोनं वा । स्वामित्वाद् आद्यवर्णत्वाच् चोत्तमवर्णानाम् ईशानतमो ब्राह्मणः" ।

याज्ञवल्क्यः [२.२१५] ।

> विप्रपीडाकरं छेद्यम् अङ्गम् अब्राह्मणस्य तु ।  
> उद्गूर्णे प्रथमो दण्डः संस्पर्शे तु तदर्धिकः ॥

**"संस्पर्शे"** वधोद्यमनार्थं शस्त्रादिसंस्पर्शने ।

नारदः [१८.२५, ३१] ।

> येनाङ्गेनावरो वर्णो ब्राह्मणस्यापराध्नुयात् ।  
> तदङ्गं तस्य छेत्तव्यम् एवं शुद्धिम् अवाप्नुयात् ॥  
> राजनि प्रहरेद् यस् तु कृतागस्य् अपि दुर्मतिः ।  
> शूल्यं तम् अग्नौ विपचेद् ब्रह्महत्यासमातिगम् ॥

**[४९१]** **"कृतागसि"** कृतापराधे । शूलम् आरोप्य यत् संस्क्रियते तत् **"शूल्यम्"** ।

मनुः [८.२७९–८०] ।

> येन केनचिद् अङ्गेन हिंस्याच् छ्रेयांसम् अन्त्यजः ।  
> छेत्तव्यं तत् तद् एवास्य तन् मनोर् अनुशासनम् ॥  
> पाणिम् उद्यम्य दण्डं वा पाणिच्छेदनम् अर्हति ।  
> पादेन प्रहरेत् कोपात् पदच्छेदनम् अर्हति ॥

मनु-नारदौ [म। ८.२८१–८३] ।

> सहासनम् अभिप्रेप्सुर् उत्कृष्टस्यापकृष्टजः ।  
> कठ्यां कृताङ्को निर्वास्यः स्फिचं वास्य प्रकर्तयेत् ॥  
> अवनिष्ठीवतो दर्पाद् द्वाव् ओष्ठौ छेदयेन् नृपः ।  
> अवमूत्रयतो मेढ्रम् अवशर्धयतो गुदम् ॥  
> केशेषु गृह्णतो हस्तौ छेदयेद् अविचारयन् ।  
> पदयोर् दाढिकायां च ग्रीवायां वृषणेषु च ॥

**"सहासनम् अभिप्रेप्सुः"** एकासनोपवेशाभिमतः । ऽएकासनोपवेशी कठ्यां कृताङ्को निर्वास्यः" इति विष्णुवचनात् । **"दाढिका"** श्मश्रुः ।

**[४९२]** गौतमः [१२.५]- "आसनशयनवाक्पथिषु समप्रेप्सुर् दण्ड्यः" ।

शूद्रस्येत्य् अनुवर्तमाने आपस्तम्बः [२.२७.१५]- "वाचि पथि शय्यायाम् आसन इति समीभवतो दण्डताडनम्" ।

कात्यायनः [७८६] ।

> वाक्पारुष्ये यथैवोक्ताः प्रतिलोमानुलोमतः ।  
> तथैव दण्डपारुष्ये पात्या दण्डा यथाक्रमम् ॥

विष्णुः [५.७३–७४]- "एवं बहूनां निघ्नतां प्रत्येकश उक्तो दण्डो द्विगुणः । उत्क्रोशन्तम् अनभिधावतां तत्समीपवर्तिनां संसरतां च" ।

याज्ञवल्क्यः [२.२२१] ।

> एकं घ्नतां बहूनां तु यथोकाद् द्विगुणो दमः ।  
> कलहापहृतं देयं दण्डं च द्विगुणं ततः ॥

कात्यायनः [७८८] ।

> वाग्दण्डस् ताडनं चैव येषूक्तम् अपरादिषु ।  
> हृतभग्नं प्रदाप्यास् ते शोध्यं निःस्वैस् तु कर्मणा ॥

कर्मकरणेन **"शोध्यं"** तद्धनं परिपूरणीयम् इत्य् अर्थः ।

**[४९३]** बृहस्पतिः [२१.१५] ।

> अङ्गावपीडने चैव भेदने छेदने तथा ।  
> समुत्थानव्ययं दाप्यः कलहाय कृतं च यत् ॥

याज्ञवल्क्यः [२.२२२] ।

> दुःखम् उत्पादयेद् यस् तु ससमुत्थानजं व्ययम् ।  
> दाप्यो दण्डं च यो यस्मिन् कलहे समुदीरितः ॥

मनुः [८.२८७] ।

> अङ्गावपीडनायां च प्राणश्ōणितयोस् तथा ।  
> समुत्थानव्ययं दाप्यः सर्वदण्डम् अथापि वा ॥

"अङ्गावपीडनायां" अङ्गानां करचरणादीनां पीडनायाम् । "प्राणशोणितयोश्" च पीडनायां सत्याम् । "समुत्थानव्ययं" यावत्कालेन समुत्थानसमर्थो भवति तावत्कालेन पथ्यौषध्यादिना यावद् धनव्ययो भवति तम् असौ दापयितव्यः । अथ तस्य यद्य् असौ न व्ययं दातुम् इच्छति तदा यः समुत्थानव्ययो यश् च दण्डः, तत् सर्वं दण्डत्वेन दाप्य इत्य् अर्थः ।

कात्यायनः [७८७] ।

> देहेन्द्रियविनाशे तु यथा दण्डं प्रकल्पयेत् ।  
> तथा तुष्टिकरं देयं समुत्थानं च पण्डितैः ॥  
> समुत्थानव्ययं चासौ दद्याद् आ व्रणरोपणम् ॥

**[४९४]** विष्णुः [५.७५–७६]- "सर्वे च पुरुषपीडाकरास् तदुत्थानव्ययं दद्युः । ग्राम्यपशुपीडाकराश् च" ।

मनुः [८.२९९–३००] ।

> भार्या पुत्रश् च दासश् च शिष्यो भ्राता च सोदरः ।  
> प्राप्तापराधास् ताड्यास् स्यू रज्वा वेणुदलेन वा ॥  
> पृष्ठतस् तु शरीरस्य नोत्तमाङ्गे कथंचन ।  
> अतो ऽन्यथा तु प्रहरन् प्राप्तः स्याच् चौरकिल्बिषम् ॥

यमः ।

> भार्या पुत्रश् च दासश् च दासी शिष्यश् च पञ्चमः ।  
> प्राप्तापराधास् ताड्यास् तु रज्वा वेणुदलेन वा ॥  
> अधस्तात् तु प्रहर्तव्यं नोत्तमाङ्ग कथंचन ।  
> अतोऽन्यथा प्रवृत्तस् तु यथोक्तं दण्डम् अर्हति ॥

ब्रह्मचारीत्य् अनुवृत्तौ नारदः [८.१३–१४] ।

> अनुशास्यः स गुरुणा न चेद् अनुविधीयते ।  
> अवधेनाथ वा तन्वा रज्वा वेणुदलेन वा ॥  
> भृशं न ताडयेद् एनं नोत्तमाङ्गे न वक्षसि ।  
> अनुशास्य च विश्वास्यः शस्यो राज्ञान्यथा गुरुः ॥

**"अवधेन"** अताडनेन ।

**[४९५]** गौतमः [२.४९–५१]- "शिष्यशिष्टिर् अवधेन । अशक्तौ रज्जुवेणुविदलाभ्यां तनुभ्याम् । अन्येन घ्नन् राज्ञा शास्यः" ।

शिष्यानुवृत्तौ आपस्तम्बः [१.८.२९]- "अपराधेषु चैनं सततम् उपालभेत । अभित्रास उपवास उदकोपस्पर्शन्म् अदर्शनम् इति दण्डा यथामात्रम् आ निवृत्तेः" इति ।

अपराधानुरूपं दण्डपातनं कर्तव्यम् अपराधनिवृत्तिपर्यन्तम् इत्य् अर्थः ।

नारदः [१८.३२] ।

> पुत्रापराधे न पिता नाश्वे न शुनि दण्डभाक् ।  
> न मर्कटे च तत्स्वामी तेनैव प्रहिता न चेत् ॥

याज्ञवल्क्यः [२.३००] ।

> शक्तो ह्य् अमोक्षयन् स्वामी दंष्ट्रिणां शृङ्गिणां तथा ।  
> प्रथमं साहसं दद्याद् विक्रुष्टे द्विगुणं तथा ॥

**"विक्रुष्टे"** स्वकीयं शृङ्गिनम् अपसारयेत्य् असकृ आक्रोशे कृते ।

बृहस्पतिः [२१.१६–१७] ।

> विविक्ते ताडितो यस् तु हतो ऽदृश्येन वा भवेत् ।  
> हन्ता तद् आनुमानेन विज्ञेयः शपथेन वा ॥  
> अन्तर्वेश्मन्य् अरण्ये वा निशायां यत्र ताडितः ।  
> शोणितं यत्र दृश्येत न पृच्छेत् तत्र साक्षिणः ॥

**"अदृश्येन"** अदृश्यमानेन घतकेन ।

**[४९६]** नारद-बृहस्पती [ना। ४.१७६; बृ। २१.१८] ।

> कश्चित् कृत्वात्मनश् चिह्नं द्वेषात् परम् अभिद्रवेत् ।  
> हेत्वर्थगतिसामर्थ्यैस् तत्र युक्तं परीक्षणम् ॥

याज्ञवल्क्यः [२.२१२] ।

> असाक्षिकहते चिह्नैर् युक्तिभिश् चागमेन वा ।  
> द्रष्टव्यो व्यवहारस् तु कूटचिह्नकृताद् भयात् ॥

कात्यायनः [७७९] ।

> हेत्वादिभिर् न पश्येच् चेद् दण्डपारुष्यकारणम् ।  
> तद् असाक्षिकृतं तत्र दिव्यं वाथ नियोजयेत् ॥

अथ वाग्दण्डपारुष्याधिकारे —

नारदः ।

> विधिः पञ्चविधस् तूक्त एतयोर् उभयोर् अपि ।  
> विशुद्धिर् दण्डभाक्त्वं च तत्र संबध्यते यथा ॥  
> पारुष्ये सति संरम्भाद् उत्पन्ने क्षुब्धयोर् द्वयोः ।  
> स मान्यते यः क्षमते दण्डभाग् यो ऽतिवर्तते ॥

**[४९७]** > पारुष्यदोषावृतयोर् युगपत्संप्रवृत्तयोः ।  
> विशेषश् चेन् न दृश्येत विनयः स्यात् समस्तयोः ॥  
> द्वयोर् आपन्नयोस् तुल्यम् अनुबध्नाति यः पुनः ।  
> स तयोर् दण्डम् आप्नोति पूर्वो वा यदि वोत्तरः ॥  
> पूर्वम् आक्षारयेद् यस् तु नियतं स्यात् स दोषभाक् ।  
> पश्चाद् यः सो ऽप्य् असत्कारी पूर्वे तु विनयो गुरुः ॥

**"आपन्नयोस् तुल्यम्"** इति पारुष्ये तुल्यवृत्तयोर् इत्य् अर्थः ।

कात्यायनः [७८०] ।

> आभीषणेन दण्डेन प्रहरेद् यस् तु मानवः ।  
> पूर्वं वा पीडितो वाथ स दण्ड्यः परिकीर्तितः ॥

बृहस्पतिः [२१.१९, ५] ।

> आक्रुष्टस् तु समाक्रोशंस् ताडितः प्रतिताडयन् ।  
> हत्वाततायिनं चैव नापराधी भवेन् नरः ॥  
> वाक्पारुष्यादिना नीचो यः सन्तम् अभिलङ्घयेत् ।  
> स एव ताडयंस् तस्य नान्वेष्टव्यो महीभुजा ॥

**[४९८]** **"स एव"** उत्तम एव । **"ताडयंस् तस्य"** तस्य नीचस्य ताडनं कुर्वन् नृपेण दण्डे **"नान्वेष्तव्यः"** इत्य् अर्थः ।

नारदः [१८.११–१४] ।

> श्वपाकपशुचाण्डालवेश्यासु बकवृत्तिषु ।  
> हस्तिपव्रात्यदासेषु गुर्वाचार्यातिगेषु च ॥  
> मर्यादातिक्रमे सद्योघात एवानुशासनम् ।  
> न च तद् दण्डपारुष्ये दोषम् आहुर् मनीषिणः ॥  
> यम् एव ह्य् अतिवर्तेरन्न् एते सन्तं जनं नृषु ।  
> स एव विनयं कुर्यान् न तद्विनयभाङ् नृपः ॥  
> मला ह्य् एते मनुष्याणां धनम् एषां मलात्मकम् ।  
> अपि तान् घातयेद् राजा नार्थदण्डेन दण्डयेत् ॥

"सद्योघातः" सद्यस्ताडनम् ।

**[४९९]** बृहस्पतिः [२१.२०] ।

> प्रतिलोमास् तथा चान्त्याः पुरुषाणां मलाः स्मृताः ।  
> ब्राह्मणातिक्रमे वध्या न दातव्या दमं क्वचित् ॥

कात्यायनः [७८३] ।

> अस्पृश्यधूर्तदासानां म्लेच्छानां पापकारिणाम् ।  
> प्रातिलोम्यप्रसूतानां ताडनं नार्थतो दमः ॥

याज्ञवल्क्यः [२.२२५–२६] ।

> दुःखिते शोणितोत्पादे शाखाङ्गच्छेदने तथा ।  
> दण्डः क्षुद्रपशूनां तु द्विपणाद् द्विगुणः क्रमात् ॥  
> लिङ्गस्य छेदने मृत्यौ मधयमो मूल्यम् एव च ।  
> महापशूनाम् एतेषु स्थानेषु द्विगुणो दमः ॥

**"शाखा"** अत्र शृङ्गादिका । **"अङ्गम्"** चरणादि । **"द्विगुणः"** पणद्वयाद् आरभ्य यथाक्रमं द्विगुणो दण्ड इत्य् अर्थः ।

ऽकार्षापणशतं दण्ड" इत्य् अनुवृत्तौ विष्णुः [५.११९]- "पशूनां पुंस्त्वोपघातकारी" ।

पुनर् विष्णुः [५.४८–५४]- "गजाश्वोष्ट्रगोघाती ह्य् एककरपादः कार्यः । विमांसविक्रयी च । ग्राम्यपशुघाती च कार्षापणशतं दण्ड्यः । पशुस्वामिने च तन्मूल्यं दद्यात् । **[५००]** आरण्यपशुघाती पञ्चाशत् कार्षापणान् । पक्षिघाती मत्स्यघाती च दशकार्षापणान् । कीटोपघाती कार्षापणम्" ।

**"विमांसम्"** श्वसृगालादिमांसम् ।

कात्यायनः [७९०] ।

> त्रिपणो द्वादशपणो वधे तु मृगपक्षिणाम् ।  
> सर्पमार्जारनकुलश्वसूकरवधे नृणाम् ॥

मनुः ।

> गोकुमारीदेवपशून् उक्षाणं वृषभं तथा ।  
> वाहयन् साहसं पूर्वं प्राप्नुयाद् उत्तमं वधे ॥

श्ववृषाधिकारे बृहस्पतिः [२१.२१] ।

> श्रान्तान् क्षुधार्तांस् तृषितान् अकाले वाहयेत यः ।  
> स गोघ्नो निष्कृतिं कार्यो दाप्यो वा प्रथमं दमम् ॥

कात्यायनः [७८९] ।

> श्रान्तांस् तृषार्तान् क्षिधितान् अकाले वाहयेन् नरः ।  
> खरगोमहिषोष्ट्रादीन् प्राप्नुयात् पूर्वसाहसम् ॥

**[५०१]** मनुः [८.२९०–९२] ।

> यानस्य चैव यन्तुश् च यानस्वामिनि एव च ।  
> दशातिवर्तनान्य् आहुः शेषे दण्डो विधीयते ॥  
> छिन्ननास्ये भिन्नयुगे तिर्यक्प्रतिमुखागते ।  
> अक्षभङ्गे च यानस्य चक्रभङ्गे तथैव च ॥  
> छेदने चैव यन्त्राणां योक्त्ररश्म्योस् तथैव च ।  
> आक्रन्दे चाप्य् अपैहीति न दण्डं मनुर् अब्रवीत् ॥

**"यन्तुः"** सारथेः । **"अतिवर्तनानि"** छिन्ननासादीनि, दण्डम् अतिक्रम्य वर्तत इत्य् व्युत्पत्या ।

याज्ञवल्क्यः [२.२९८] ।

> चतुष्पादकृते दोषो नापैहीति प्रभाषतः ।  
> काष्ठलोष्टेष्टपाषाणबाहुयुग्यकृतस् तथा ॥

काष्ठलोष्टपाषाणबाहुभिर् अभ्यासकारणे यः परोपघाताद् दण्डार्हतालक्षणो दोष आपद्यते ऽसौ प्रथमत एवापैहीति भाषमाणस्य न भवतीत्य् आर्थः ।

**[५०२]** तथा [२.२९९] ।

> छिन्ननास्येन यानेन तथा भग्नयुगादिना ।  
> पश्चाच् चैवापसरतां हिंसने स्वाम्य् अदोषभाक् ॥

मनुः [८.२९३–९८] ।

> यत्रापवर्तते युग्यं वैगुण्यात् प्राजकस्य तु ।  
> तत्र स्वामी भवेद् दण्ड्यो हिंसायां द्विशतो दमः ॥  
> प्राजकश् च भवेद् आप्तः प्राजको दण्डम् अर्हति ।  
> युग्यस्थाः प्राजके ऽनाप्ते सर्वे दण्ड्याः शतं शतम् ॥  
> स चेत् तु पथि संरुद्धः पशुभिर् वा रथेन वा ।  
> प्रमापयेत् प्राणभृतस् तस्य दण्डो ऽविचारतः ॥  
> मनुष्यमारणे क्षिप्रं चौरवत् किल्बिषं भवेत् ।  
> प्राणभृत्सु महत्स्व् अर्धं गोगजोष्ट्रहयादिषु ॥  
> क्षुद्रकाणां पशूनां च हिंसायां द्विशतो दमः ।  
> पञ्चाशत् तु भवेद् दण्डः शुभेषु मृगपक्षिषु ॥  
> गर्दभाजाविकानां तु दण्डः स्यात् पञ्चमाषकः ।  
> माषकस् तु भवेद् दण्डः श्वसूकरनिपातने ॥

**[५०३]** "प्राजकः" प्रेरकः सारथ्यादिः । "आप्तो" अत्र कुशलः । ऽस चेत् तु" इति स च प्राजकः । पथि पश्वादिभिर् अवरुद्धो ऽपि रथप्रेरणेन तान् प्रमापयति तदा तस्याविचारतो दण्ड इत्य् अर्थः ।

कात्यायनः [७९२] ।

> प्रमापणे प्राणभृतां प्रतिरूपं तु दापयेत् ।  
> तस्यानुरूपमूल्यं वा दाप्य इत्य् अब्रवीन् मनुः ॥

मनुः [८.२८५] ।

> वनस्पतीनां सर्वेषाम् उपभोगो यथा यथा ।  
> तथा तथा दमः कार्यो हिंसायाम् इति धारणा ॥

याज्ञवल्क्यः [२.२२७–२९] ।

> प्ररोहिशाखिनां शाखास्कन्धपर्वविदारणे ।  
> उपजीव्यद्रुमाणां तु विंशतेर् द्विगुणा दमाः ॥  
> चैत्यश्मशानसीमासु पुण्यस्थाने सुरालये ।  
> जातद्रुमाणां द्विगुणो दमो वृक्षो ऽथ विश्रुते ॥  
> गुलम्गुच्छक्षुपलताप्रतानौषधिवीरुधाम् ।  
> पूर्वस्मृताद् अर्धदण्डः स्थानेषूक्तेषु कृन्तने ॥

"प्ररोहिशाखिनाम्ऽ" वटादीनाम् । "स्कन्धः" यतः शाखाः प्रभवन्ति । "उपजीव्यद्रुमाणाम्" आम्रादीनाम् । ऽविंशतेर् द्विगुणा दमाः" शाखाच्छेदने स्कन्धच्छेदने समूलच्छेदने च यथाक्रमं विंशतिपणाद् दण्डाद् आरभ्य पूर्वस्माद् उत्तरोत्तरो द्विगुणो दम इत्य् आर्थः । "गुमाः" मालत्यादयः । "गुच्छाः" अवल्लीरूपाः **[५०४]** कुरण्टकादयः । "क्षुपाः" करवीरादयः । "लताः" द्राक्षाप्रभृतयः । "प्रतानाः" काण्डप्ररोहरहिताः सरलयायिन्याः सारिवादयः । "ओषधयः" फलपाकावसानाः शाल्यादयः । "वीरुधः" छिन्ना अपि या विविधं प्ररोहन्ति गुडूच्यादयः ।

"दण्ड" इत्य् अनुवृत्तौ विष्णुः [५.६५–५९]- "फलोपगद्रुमच्छेदी तूत्तमसाहसम् । पुष्पोपगमद्रुमच्छेदी मध्यमम् । वल्लीगुल्मलताच्छेदी कार्षापणम् । तृणच्छेद्य् एकम् । सर्वे च तत्स्वामिनां तदुत्पत्तिम्" । दद्युर् इति शेषः ।

वसिष्ठः [१९.११–१३]- "फलपुष्पोपगान् पादपान् न हिंस्यात् । कर्षणकरणार्थं चोपहन्यात् । गार्हस्थ्यांशे च" ।

**इति दण्डपारुष्यम् ।**

**[५०५]**
