+++
title = "०७ स्नानप्रशंसा"

+++
**अथ स्नानप्रशंसा**

अत्र योगयाज्ञवल्क्यः ।

> अगम्यागमनात् स्तेयात् पापेभ्यश् च प्रतिग्रहात् ।  
> रहस्याचरितात् पापान् मुच्यते स्नानम् आचरन् ॥  
> मनःप्रसादजननं रूपसौभाग्यवर्धनम् ।  
> शोकदुःस्वप्नहं स्नानं मोक्षदं ज्ञानदं तथा ॥  
> स्नानमूलाः क्रियाः सर्वाः श्रुतिस्मृत्युदिता नृणाम् ।  
> तस्मात् स्नानं निषेवेत श्रीपुष्ट्यारोग्यवर्धनम् ॥  
> याम्यं हि यातनादुःखं नित्यस्नायी न पश्यति ।  
> नित्यस्नानेन पूयन्ते ये ऽपि पापकृतो जनाः ॥  
> गुणा दश स्नानपरस्य साधोः रूपं च तेजश् च बलं शौचम् ।  
> आयुष्यम् आरोग्यम् अलोलुपत्वं दुःस्वप्नघातश् च तपश् च मेधा ॥

सत्यव्रतो ऽपि ।

> बलं रूपं यशो धर्मं ज्ञानम् आयुः सुखं धृतिम् ।  
> आरोग्यं परम् आप्नोति सम्यक् स्नानेन मानवः । इति ।

**इति स्मृतिचन्द्रिकायां स्नानप्रशंसा**
