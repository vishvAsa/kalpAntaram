+++
title = "४३ पर्युषितादिदोषे प्रायश्चित्तादिनिरूपणम्"

+++
**अथ पर्युषितादिदोषे प्रायश्चित्तादिनिरूपणम्**

पर्युषितादिदोषे प्रायश्चित्तम् ।

> दिवा वा यदि वा रात्रौ शवस् तिष्ठति कर्हिचित् ।  
> तत् पर्युषितम् इत्य् आहुर् दहने तस्य का गतिः ॥  
> पञ्चगव्येन संस्नाप्य प्राजापत्यं समाचरेत् ।  
> क्लिन्ने छिन्ने ऽतिदुर्गन्धे स्नाप्य गोमयवारिणा ॥  
> तप्तकृच्छ्रं द्विजैर् लब्ध्वा पुण्याद्भिर् अभिषेचयेत् ।  
> क्रिमिर् उत्पद्यते यत्र स्नाप्य गोमयवारिणा ॥  
> मृद्भस्मकुशगोमूत्रैः प्रक्षाल्य च पुनः पुनः ।  
> तप्तकृच्छ्रैस् त्रिभिः सुद्धिं लब्ध्वा दग्धं पुनर् दहेत् ॥  
> सवे दण्डालसंस्पृष्टे स्पृष्टो वा म्रियते यदि ।  
> चान्द्रायणं द्विजैर् लब्ध्वा स्नाप्य मन्त्रैः पुरोदितैः ॥  
> वस्त्राद्यैर् भूषितं कृत्वा शवधर्मेण दाहयेत् ॥  
> रजस्वलासूतिकयोः स्पर्शे ऽन्त्यजसुनोर् यदि ।  
> मृतं वा म्रियमाणं वा चान्द्रः सर्वत्र शोधकः ॥  
> विधिना तु भृगोः पातं श्वसूकरमृगादिभिः ।  
> न शोधयेत् तु संस्पृष्टं पुराणेxव् अव्रतिन् मुनिः ॥  
> वृद्धो भिषक्क्रियात्यक्तः शौचाचारक्रियाक्षमः ।  
> स्वहस्तब्रह्महा स्तेयी सुरापी गुरुतल्पगः ॥  
> करीषाग्नौ दहेद् देहं भृगोः प्रपतनेन वा ।  
> नाशयेद् यावद् अयुष्यं गङ्गायमुनसंगमे ॥  
> महानदीं विशेद् वापि न दोषो ऽस्त्य् अत्र दुर्मृतौ ॥

आदिपुराणे ।

> दुश्चिकित्सैर् महारोगैः पीडितस् तु पुमान् यदि ।  
> प्रविशेज् ज्वलनं दीप्तं कुर्याद् अनशनं तथा ॥  
> अगाधतोयराशिं वा भृगोः पतनम् एव वा ।  
> गच्छेन् महापथं वापि तुषारगिरिम् आदरात् ॥  
> प्रयागवटशाखायां देहत्यागं करोति वा ।  
> गङ्गायमुनमध्यस्थः सरस्वत्यां विशेन् मुदा ॥  
> उत्तमान् आप्नुयाल् लोकान् नात्मघाती भवेत् क्वचित् ।  
> वाराणस्यां मृतो यस् तु प्रत्याख्यातभिषक्रियः ।  
> काष्ठापाषाणमध्यस्थो जाह्नवीजलमध्यगः ।  
> अविमुक्तस्थितस् तस्य कर्णमूलं गतो हरः ॥  
> प्रणवं तारकं ब्रूते नान्यधा कस्यचित् क्वचित् ॥ इति ।

ब्रह्मगर्भः ।

> यो ऽनुष्ठातुम् अशक्तो ऽपि महाव्याध्युपपीडितः ।  
> अब्धिवारिमहायात्रां कुर्वन् नामुत्र दुष्यति ॥ इति ।

**इति स्मृतिचन्द्रिकायां पर्युषितादिदोषे प्रायश्चित्तादिनिरूपणम्**
