+++
title = "२० वपनम्"

+++
**अथ वपनम्**

तच् च दशमे ऽहनि कार्यम् । तद् आह देवलः ।

> दशमे ऽहनि संप्राप्ते स्नानं ग्रामाद् बहिर् भवेत् ।  
> तत्र त्याज्यानि वासांसि केशश्मश्रुनखानि च ॥ इति ।

पारस्करो ऽपि ।

> द्वितीये ऽहनि कर्तव्यं क्षौरकर्म प्रयत्नतः ।  
> तृतीये पञ्चमे वापि सप्तमे वाप्रदानतः ॥ इति ।

प्रदानम् एकादशाहादिकं श्राद्धम् । प्रदानवचनानियमो ऽवगम्यते । बोधायनः ।

> अनुप्तकेशो यः पूर्वं श्रुत्वा केशान् प्रवापयेत् ।  
> प्रथमे ऽह्नि तृतीये वा पञ्चमे सप्तमे ऽपि वा ।  
> यावच् छ्राद्धं प्रदीयेत तावद् इत्य् अपरं मतम् ॥ इति ।

अत्र पुत्राणां वपनं नियतम्,

> गङ्गायां मास्करक्षेत्रे मातापित्रोर् गुरोर् मृतौ ।  
> आधानकाले सोमे च वपनं सप्तसु स्मृतम् ॥ 

इति वचनात् । तत्र च,

> पुत्राभावे तु पौत्रो वा तत्पुत्रः पुत्रिकासुतः ।  
> केशानां वपनं क्र्त्वा पैतृमेधिकम् आचरेत् ॥

अत्र सपिण्डानां वपनम् ऐच्छिकम् । आपस्तम्बः -  "अनुभाविनां च परिवापनम्" इति । अनु पश्चाद् भवन्ति जायन्त इत्य् अनुभाविनो भ्रातरः । तेषां श्राद्धदिनाद् अर्वाक् परिवापनं कर्तव्यम् । उक्तं स्याद् गृह्यकारेण ।

> केशान् प्रकीर्य वा पांसून् आवपेयुः सनाभयः ।  
> शिरोसो वपनं कर्तुर् ऊर्ध्वं तेषां यथेच्छया ॥ इति ।

तेषां सपिण्डानाम् । गृह्यपरिशिष्टे ।

> प्रकीर्य केशान् इत्य् आहुर् आचार्यास् तैत्तिरीयकाः ।  
> तत्क्रिया सामगैर् नोक्ता बह्वृचानां यथा श्रुतिः ॥  
> बह्वृचानां सपिण्डानाम् इच्छया केसवापनम् ।  
> दशमे ऽहनि सर्वेषां क्षुरकर्म प्रशस्यते ॥ इति ।

वपनस्नानम् उक्तं स्मृत्यन्तरे ।

> कूले चतुष्पथे वापि महावृक्षस्य संनिधौ ।  
> केशश्मश्र्वादिवपनं कुर्युर् अत्रानुभाविनः ॥ इति ।

विशेष उक्तः स्मृत्यन्तरे ।

> मातामहपितृव्याणां मातुलाग्रजयोर् मृतौ ।  
> श्वशुराचार्ययोश् चैषां पत्नीनां च पितृषवसुः ॥  
> मातृष्वसुर् भगिन्याश् च गर्भवान् अपि वापयेत् ।  
> विदेशे ऽपि मृतिं पित्रोः श्रुत्वा चैवं गुरोर् मृतिम् ।  
> कुर्याच् च वपनं सद्यः सचेलस्नानम् आचरेत् ॥ इति ।

यत् तु वचनम्,

> नोदन्वदम्भसि स्नानं न च श्मश्रुनिकृन्तनम् ।  
> अन्तर्वत्न्याः पतिः कुर्वन् व्रजेत नरकं ध्रुवम् ॥  
> व्यक्ते गर्भे च सीमन्ते विवाहे क्षौरम् आचरेत् ।  
> क्षरम् आ प्रसवान् नोक्तम् अन्यत्र वचनाद् भवेत् ॥  
> न विवाहदिने क्षौरं प्रशस्तं निशि काम्यया ।  
> पूर्वं कर्त्राथ कर्तव्यं पश्चाद् वा पञ्चमे ऽहनि ॥

इति, तत् पित्रादिमरणव्यतिरिक्तविषयम् ।

> यत् किंचन कृतं पापं नृणां केशेषु तिष्ठति ।  
> तस्मात् तु वपनं कार्यं श्राद्धम् आवश्यकं ततः ॥

**इति स्मृतिचन्द्रिकायां वपनविधिः**
