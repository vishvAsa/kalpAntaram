+++
title = "२६ पालाशविधिः"

+++
**अथ पालाशविधिः**

तत्र स्मृत्यन्तरम् ।

> शरीराणि न विन्देरन् देशान्तरमृतस्य चेत् ।  
> पलाशपर्णवृन्तैस् तु कुर्यात् तत्प्रतिरूपकम् ॥  
> दद्याच् छिरस्य् अशीत्यर्धं ग्रीवायां तु दशैव तु ।  
> उरसि त्रिंशतं दद्याद् विंशतिं जठरे तथा ॥  
> बाह्वोर् द्वयोः शतं दद्याद् दश बाह्वङ्गुलीषु च ।  
> द्वादशार्धं वृषणयोर् अष्टार्धं शिश्न एव तु ॥  
> ऊर्वोर् द्वयोः शतं दद्यात् षष्ट्यर्धं जानुजङ्घयोः ।  
> दश पादाङ्गुलीषु स्युर् ऊर्णासूत्रेण बन्धयेत् ॥  
> स्नाप्यालंकृत्य तद्रूपं कुर्यात् तस्याभिमर्शनम् ।  
> दद्यात् पुत्रो ऽथ वा भ्राताप्य् अन्यो वापि च बान्धवः ।  
> यथा दहनसंस्कारस् तथा कार्यं विचक्षणैः ॥ इति ।

हारीतेनापि पलाशवृन्तसंख्या दर्शिता ।

> देशान्तरगते विप्रे विपन्ने कालपर्ययात् ।  
> शरीरनाशकल्पः स्याद् आहिताग्नेर् विशेषतः ॥  
> कृष्णाजिनम् अथास्तीर्य पुरुषाकृतिम् एव च ।  
> त्रीणि षष्टिशतं वृन्ताः पलाशानां समाहिताः ॥  
> दद्याच् छिरस्य् अशीत्यर्धं ग्रीवायां च दशैव तु ।  
> बाहुभ्यां तु शतं दद्याद् अङ्गुल्योर् दश चैव तु ॥  
> उरसि त्रिंशतं दद्याज् जठरे विंशतिं तथा ।  
> दद्याद् अष्टौ वृषणयोः पञ्च मेहे तु विन्यसेत् ॥  
> ऊरुभ्यां तु शतं दद्यात् त्रिंशतं जानुजङ्घयोः ।  
> दश पादाङ्गुलीषु स्युर् एतत् प्रेतविकल्पनम् ॥  
> पात्राणां चमसादीनां निर्णयः कथ्यते ऽधुना ।  
> अनुलोमानि सर्वाणि पात्राणि प्रयुनक्ति हि ॥  
> ध्रुवां तु दक्षिणे हस्ते स्फ्यं जुहूं च निधापयेत् ।  
> क्षिपेद् उपभृतं सव्य उरसि स्रुक्स्रुवारणीन् ॥  
> मुखे ऽग्निहोत्रहवणीं क्षिपेन् नासिकयोः स्रुवौ ।  
> अक्ष्णोर् हिरण्यशकले स्रुचौ वा कर्णयोः क्षिपेत् ॥  
> प्राशित्रं । । । । । । हन्वोर् उलूखलम् ।  
> मुसलं च तथा दत्सु ग्राव्णो यदि भवेत् तदा ॥  
> कपालानि विनिक्षिप्य सिरस्य् एकं ललाटके ।  
> पिष्टसंयमनीं पात्रीम् उदरे तु विनिक्षिपेत् ॥  
> आज्यस्थालीं क्षिपेन् नाभ्यां शूर्पं छित्त्वा तु पार्श्वयोः ।  
> पक्षयोश् चैव सान्नाय्यकुम्भौ यदि हि संनयेत् ॥  
> शिश्ने ऽश्मानं ततो दद्याद् अण्डयोर् दृषदुपले ।  
> स्थापयेत् पृष्ठतः शम्यां दक्षिणस्थानपादतः ॥  
> स्थालीं चैवाग्निहोत्रस्य अन्वाहार्यस्य चैव हि ।  
> उत्तरस्यां विनिक्षिप्य कूर्चं च शिरसि क्षिपेत् ।  
> दाहात् तु शवसंस्कारे पुनः कार्ये त्व् अयं विधिः ॥ इति ।

आहिताग्निमरणग्रहणम् अनाहिताग्नेर् अप्य् उपलक्षणम् । उक्तं च कात्यायनेन ।

> आहिताग्निर् यथान्यायं दग्धव्यस् त्रिभिर् अग्निभिः ।  
> अनआहिताग्निर् अप्य् एवं स्वेनौपास्येन वह्निना ॥  
> पात्राणां चयनस्थाने होमपात्रं विनिक्षिपेत् ॥ इति ।

पराशरगौतमादिभिर् उक्तन्यूनाधिकयोर् विकल्पः । आहिताग्न्यादीनां पलाशवृन्तसंख्याव्यस्थापकहेत्वभावाद् विकल्पो द्रष्टव्यः ॥

**इति स्मृतिचन्द्रिकायां पालाशविधिः**

