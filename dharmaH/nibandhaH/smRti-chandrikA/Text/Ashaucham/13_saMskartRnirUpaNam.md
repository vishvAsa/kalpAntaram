+++
title = "१३ संस्कर्तृनिरूपणम्"

+++
**अथ संस्कर्तृनिरूपणम्**

तत्र पुत्रबहुत्वे ऽग्निप्रदानं सर्वैर् न कर्तव्यम्, अपित् तु ज्येष्ठेनैव कर्तव्यम् । तथा च मरीचिः ।

> सर्वैर् अनुमतिं कृत्वा ज्येष्ठेनैव तु यत् कृतम् ।  
> द्रव्येण चाविभक्तेन तत् सर्वैस् तु कृतं भवेत् ॥ इति ।

मत्स्यपुराणे ऽपि ।

> प्रेतस्य पुत्रो दाहादि कुर्याद् एवैरसः सुतः ।  
> बहुत्वे तु गुणी दद्यात् समत्वे ज्येष्ठ एव तु ॥ इति ।

ऋष्यशृङ्गो ऽपि ।

> पुत्राणां मध्यमो वापि कनिष्ठो ज्येष्ठ एव वा ।  
> पितुर् यश् च प्रियतमः सर्वं तेनैव कारयेत् ॥  
> पुत्राः सर्वे पितृद्विष्टाः पत्नी भ्राता सखापि वा ।  
> अग्निदाहादिकर्माणि कुर्युः पुत्र्यादयः (?) पितुः ॥ इति ।

अग्निदानाधिकारी रोगादिनाशक्तश् चेद् आह जमदग्निः ।

> ज्येष्ठपुत्रेण कर्तव्याः पिण्डदानोदकक्रियाः ।  
> अशक्तो ऽप्य् अग्निदः पुत्रः शेषम् अन्येन कारयेत् ॥

वसिष्ठो ऽपि ।

> ज्येष्ठे संनिहिते चार्ते वर्तमाने क्रियान्तरे ।  
> पित्रोः पुत्रेण कर्तव्यं द्वितीयेनानुजेन वा ॥  
> पित्रोः सपिण्डीकरणं ज्येष्ठेनाकरणं यदि ।  
> पुनर् ज्येष्ठेन कर्तव्यं पिण्डनिर्वापणे कृते ॥  
> दम्पत्योर् मरणे प्राप्ते दशाहाभ्यन्तरे यदि ।  
> ज्येष्ठेनैव तु कर्तव्यं मातापित्रोस् तु तत्क्रियाः ॥

तथा पुत्राभावे सपिण्डादिना कर्तव्यम् । तथाह पारस्करः ।

> पुत्रो भ्राताथ दौहित्रो ज्ञातिर् जामातृको ऽपि वा ।  
> प्रथमे ऽहनि यो दद्यात् स दशाहं समापयेत् ॥

पुत्राभावे पितृसपिण्डाः शिष्याश् च । तदभावे ऋत्विगाचार्यादिः । भृगुर् अपि ।

> असगोत्रः सगोत्रो वा यदि स्त्री यदि वा पुमान् ।  
> प्रथमे ऽहनित् यो दद्यात् स दशाहं समापयेत् ॥  
> अस्थिसंचयनाद् अर्वाग् आगतो यदि पुत्रकः ।  
> तदादि कर्म कुर्वीत दाहको विसृजेच् च तत् ॥  
> अस्थिसंचयनाद् ऊर्ध्वम् आगतो यदि पुत्रकः ।  
> प्रथमे ऽहनि यो दद्यात् स दशाहं समापयेत् ॥ इति ।

तथा प्रथमे ऽहनि यद् द्रव्यं पिण्डार्थं दशाहान्तं तद् एवाद्रव्यम् । तद् उक्तं शुनःपुच्छेन ।

> शालिना सक्तुभिर् वापि शाकेनाप्य् अथ निर्वपेत् ।  
> प्रथमे ऽहनि यद् द्रव्यं दशाहान्तं च तद् भवेत् ॥

यज्ञपार्श्वः ।

> अपुत्रस्य तदासन्नो दद्यात् पिण्डोदकादिकम् ।  
> आ समाप्तेः प्रतिदिनं त्व् अन्यथा किल्बिषी भवेत् ॥

पित्रोः संस्कारे ज्येष्ठ एव कर्ता, तदभावे ऽसंनिधौ चानुजः । पुत्राभावे प्रत्यासन्नः सपिण्डादिः । तदसंनिधाने ऽनन्तरः संस्करोति तथा, यथा दशाहमध्ये प्रत्यासन्नसांनिध्ये ऽपि स दशाहं समापयेत्, नोर्ध्वम् । यदि रोगादिना पुत्रादिर् असमर्थो भवति तदा दशाहान्तम् अन्येन कारयेत्, आर्ते प्रतिनिधिदर्शनात् प्रायश्चित्तादर्शनाच् च । यदा तु "असगोत्रः सगोत्रः" इत्यादिना शाखान्तरकर्ता तदा स्वशाखया पितृमेधः । अन्यथा चेत् पुनः संस्करणं कर्तव्यम् । तद् आह कात्यायनः ।

> प्रक्रिया त्रिविधा प्रोक्ता विद्वद्भिः कार्यकारिभिः ।  
> अक्रिया च परोक्ता च तृतीया चायथाक्रिया ॥  
> स्वशाखाविधिम् उत्सृज्य परशाखाश्रयं तु तत् ।  
> कर्तुर् महति दुर्मेधा मोघं तस्य च तत्फलम् ॥  
> यन् नाम्नातं स्वशाखायां पारक्यम् अविरोधि यत् ।  
> विद्वद्भिस् तद् अनुष्ठेयम् अग्निहोत्रादिकर्मवत् ॥  
> यत्कर्मणि द्रव्यविधिर् यथोक्तस् तथैव कर्ता यदि चान्यधा (?) स्यात् ।   
> तत् कर्म कुर्वीत पुनर् यथोक्तं तन्त्रस्य लोपे न पुनः क्रिया स्यात् ॥  
> प्रधानस्याकियायां (?) तु साङ्गं तत् क्रियते पुनः ।  
> तदङ्गाकरणे कुर्यात् प्रायश्चित्तं न कर्म तत् ॥ इति ।

अत्र प्रधानस्य कर्मणो ऽकरणे तत् साङ्गम् एव पुनः कर्तव्यम् । तदङ्गाकरणे तस्याङ्गस्य नावृत्तिः । नापि तावन्मात्रस्याङ्गस्य करणम्, किं तु प्रायश्चित्तम् एव कार्यम् ॥
