+++
title = "०६"
+++
**षष्ठो ऽध्यायः  
एवं गृहाश्रमे स्थित्वा विधिवत् स्नातको द्विजः ।  
वने वसेत् तु नियतो यथावद् विजितेन्द्रियः ॥ ६.१ ॥**

उपन्यासार्थः श्लोकः ।

**गृहस्थस् तु यदा पश्येद् यद् वलीपलितम् आत्मनः ।  
अपत्यस्यैव चापत्यं तदारण्यं समाश्रयेत् ॥ ६.२ ॥**

तृतीयस्यायुषो भागस्योपलक्षणं वलीपलितग्रहणं पुत्रनिवृत्त्युपलक्षणार्थम् । पौत्रग्रहणम् ऋणापादानसम्बन्धात् । अवश्यम् अनेन पुत्रनिवृत्तिर् अनुष्ठेया । एतस्मिंश् च तृतीये वानप्रस्थाश्रमे ब्रह्मचर्यविधानात् पुत्रोत्पत्तिविरोधः । तस्मात् तृतीय आयुषो भागे प्राप्ते जातपुत्रः अरण्यम् आश्रयेत् ।

**सन्त्यज्य ग्राम्यम् आहारं सर्वं चैव परिच्छदम् ।  
पुत्रे भार्यां विनिक्षिप्य वनं गच्छेत् सहैव वा ॥ ६.३ ॥**

नायं विशेषणविकल्पः । किन् तर्हि भार्याया आसाम् अर्थापेक्षो व्यवस्थित विकल्पो ऽयम् ।

**अग्निहोत्रं समादाय गृह्यं चाग्निपरिच्छदम् ।  
ग्रामाद् अरण्यं निःसृत्य निवसन् नियतेन्द्रियः ॥ ६.४ ॥**

अत्र चान्यार्थो ’ग्निहोत्रशब्दस्तुत्यर्थः । तथा च गौतमः- ऽश्रामणिकेनाग्निम् आधाय’ (ग्ध् ३.२७) तत्र्यहस्मात् (?) तम् एवाग्निं नियतेन्द्रियग्रहणं च । अनुवादो विशेषणार्थः ।

**मुन्यन्नैर् विविधैर् मेध्यैः शाकमूलफलेन वा ।  
एतान् एव महायज्ञान् निर्वपेद् विधिपूर्वकम् ॥ ६.५ ॥**

मुन्यन्नम् आरण्यं वक्ष्यति ।

**वसीत चर्म चीरं वा स्नायात् सायं प्रगे तथा ।  
जटाश् च बिभृयात् नित्यं श्मश्रुलोमनखानि च ॥ ६.६ ॥**

इदं नियमेन स्नानं त्रिषवणम् अप्य् अस्य विकल्पेन वक्ष्यति ।

**यद् भक्ष्यं स्यात् ततो दद्याद् बलिं भिक्षां च शक्तितः ।  
अम्मूलफलभिक्षाभिर् अर्चयेद् आश्रमागतान् ॥ ६.७ ॥  
स्वाधाये नित्ययुक्तः स्याद् दान्तो मैत्रः समाहितः ।  
दाता नित्यम् अनादाता सर्वभूतानुकम्पकः ॥ ६.८ ॥**

अविक्रियाग्रहणार्थं स्वाध्यायग्रहणम् । दान्तं स्वशास्त्रेण वैखानसेन प्रतिग्रहादयश् चास्य प्रतिषिध्यन्ते नित्यार्थं तु कदाश्रमानुष्ठानसाधनम् ।
