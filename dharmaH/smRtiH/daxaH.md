+++
title = "दक्षः"
unicode_script = "devanagari"
+++

<details><summary>English</summary>

**Searchable Electronic Edition of _Dakṣasmṛti_**, edited by Irma Piovano, transcribed by Donald R. Davis, Jr, is licensed under a [Creative Commons Attribution 4.0 International License](https://creativecommons.org/licenses/by-sa/4.0/).

Based on the following edition:


_[Dakṣasmṛti. crit. ed. and trans. Irma Piovano. Corpus Iurius Sanscriticum. Vol. 1. ed. Oscar Botto. Torino: CESMEO, 2002](http://www.asiainstitutetorino.it/cis/CIS_1.pdf)_. [The original printed edition (now available online) contains the full critical apparatus, an introduction, and appendices with additional passages not noted here.]

</details>



---

**प्रथमो ‘ध्यायः**

श्रीगणेशाय नमः

सर्वशास्त्रार्थतत्त्वज्ञः सर्ववेदविदां वरः ।

पारगः सर्वविद्यानां दक्षो नाम प्रजापतिः ॥ १।१

ब्रह्मचारी गृहस्थश् च वानप्रस्थो यतिस् तथा ।

एतेषां तु हितार्थाय दक्षः शास्त्रम् अकल्पयत् ॥ १।२

जातमात्रः शिशुस् तावद् यावद् अष्टौ समा वयः ।

स हि गर्भसमो ज्ञेयो व्यक्तिमात्रप्रदर्शकः ॥ १।३

भक्ष्याभक्ष्ये तथा पेये वाच्यावाच्ये तथानृते ।

तस्मिन् काले न दोषो ‘स्ति स यावन् नोपनीयते ॥ १।४

उपनीतस्य दोषो ‘स्ति क्रियमाणैर् विगर्हितैः ।

अप्राप्तव्यवहारो ‘सौ यावद् षोडशवार्षिकः ॥ १।५

स्वीकरोति यदा वेदं चरेद् वेदव्रतानि च ।

ब्रह्मचारी भवेत् तावद् ऊर्ध्वं स्नातो भवेद् गृही ॥ १।६

द्विविधो ब्रह्मचारी तु स्मृतः शास्त्रे मनीषिभिः ।

उपकुर्वाणकस् त्व् आद्यो द्वितीयो नैष्ठिकः स्मृतः ॥ १।७

यो गृहस्थाश्रमम् आस्थाय ब्रह्मचारी भवेत् पुनः ।

न यतिर् न वनस्थश् च स सर्वाश्रमविवर्जितः ॥ १।८

अनाश्रमी न तिष्ठेत् तु क्षणम् एकम् अपि द्विजः ।

आश्रमेण विना तिष्ठन् प्रायश्चित्तीयते हि सः ॥ १।९

जपे होमे तथा दाने स्वाध्याये च रतस् तु यः ।

नासौ तत् फलम् आप्नोति कुर्वाणो ‘प्य् आश्रमाच् च्युतः ॥ १।१०

त्रयानाम् आनुलोम्यं हि प्रातिलोम्यं न विद्यते ।

प्रातिलोम्येन यो याति न तस्मात् पापकृत्तमः ॥ १।११

मेखलाजिनदण्डैश् च ब्रह्मचारीति लक्ष्यते ।

गृहस्थो देवयज्ञाद्यैर् नखलोम्ना वनाश्रमी ॥ १।१२

त्रिदण्डेन यतिश् चैव लक्षणानि पृथक् पृथक् ।

यस्यैतल् लक्षणं नास्ति प्रायश्चित्ती न चाश्रमी ॥ १।१३

उक्तम् कर्मक्रमेणैव न कालो मुनिभिः स्मृतः ।

द्विजानां तु हितार्थाय दक्षस् तु स्वयम् अब्रवीत् ॥ १।१४

इति दक्षे धर्मशास्त्रे प्रथमो ‘ध्यायः ।

**द्वितीयो ‘ध्यायः**

प्रातर् उत्थाय कर्तव्यं यद् द्विजेन दिने दिने ।

तत् सर्वं सम्प्रवक्ष्यामि द्विजानाम् उपकारकम् ॥ २।१

उदयास्तमयं यावन् न विप्रः क्षनिको भवेत् ।

नित्यनैमित्तिकैर् मुक्तः काम्यैश् चान्यैर् विगर्हितैः ॥ २।२

यः स्वकर्म परित्यज्य यद् अन्यत् कुरुते द्विजः ।

अज्ञानाद् अथ वा लोभात् स तेन पतितो भवेत् ॥ २।३

दिवसस्याद्यभागे तु कृत्यं तस्योपदिश्यते ।

द्वितीये च तृतीये च चतुर्थे पञ्चमे तथा ॥ २।४

षष्ठे च सप्तमे चैव अष्टमे च पृथक् पृथक् ।

विभागेष्व् एषु यत् कर्म तत् प्रवक्ष्याम्य् अशेषतः ॥ २।५

उषःकाले तु सम्प्राप्ते शौचं कुर्याद् यथाविधि ।

ततः स्नानं प्रकुर्वीत दन्तधावनपूर्वकम् ॥ २।६

अत्यन्तमलिनः कायो नवच्छिद्रसमन्वितः ।

स्रवत्य् एव दिवारात्रौ प्रातःस्नानेन शुध्यति ॥ २।७

क्लिद्यन्ति हि प्रसुप्तस्य इन्द्रियाणि स्रवन्ति च ।

अङ्गानि समतां यान्ति उत्तमान्य् अधमैः सह ॥ २।८

लालास्वेदसमाकीर्णः शयनाद् उत्थितः पुमान् ।

अस्नात्वा नाचरेत् कर्म जपहोमादि किञ्चन ॥ २।९

प्रातर् उत्थाय यो विप्रः प्रातःस्नायी भवेत् सदा ।

समस्तजन्मजं पापं त्रिभिर् वर्षैर् व्यपोभति ॥ २।१०

उषस्य् उषसि यत् स्नानं सन्ध्यायाम् उदिते रवौ ।

प्राजापत्येन तत् तुल्यं सर्वपापप्रनाशनम् ॥ २।११

प्रातःस्नानं प्रशंसन्ति दृष्टादृष्टकरं हि तत् ।

सर्वम् अर्हति पूतात्मा प्रातःस्नायी जपादिकम् ॥ २।१२

स्नानाद् अनन्तरं तावद् उपस्पर्शनम् उच्यते ।

अनेनैव विधानेन आचान्तः शुचिताम् इयात् ॥ २।१३

प्रक्षाल्य पादौ हस्तौ च त्रिः पिबेत् अम्बु वीक्षितम् ।

संमृज्याङ्गुष्ठमूलेन द्विः प्रमृज्यात् ततो मुखम् ॥ २।१४

संहत्य तिसृभिः पूर्वम् आस्यम् एवम् उपस्पृशेत् ।

ततः पादौ समभ्युक्ष्य अङ्गानि समुपस्पृशेत् ॥ २।१५

अङ्गुष्ठेन प्रदेशिन्या घ्रानं स्पृश्याद् अनन्तरम् ।

अङ्गुष्ठानामिकाभ्यां तु चक्षुःश्रोत्रे पुनः पुनः ॥ २।१६

नाभिं कनिष्ठाङ्गुष्ठाभ्यां हृदयञ् च तलेन वै ।

सर्वाभिस् तु शिरः पश्चाद् बाहू चाग्रेण संस्पृशेत् ॥ २।१७

सध्यानाञ् च प्रभाते च मध्याह्ने च ततः पुनः ।

यो न सन्ध्याम् उपासीत ब्राह्मणो हि विशेषतः ।

जिवन्न् एव स शूद्रः स्यान् मृतः श्वा चैव जायते ॥ २।१८

सन्ध्याहिनो शुचिर् नित्यम् अनर्हः सर्वकर्मसु ।

यद् अन्यत् कुरुते कर्म न तस्य फलभाग् भवेत् ॥ २।१९

सन्ध्याकर्मावसाने तु स्वयं होमो विधीयते ।

स्वयं होमे फलं यत् स्यात् तद् अन्येन न जायते ॥ २।२०

ऋत्विक् पुत्रो गुरुर् भ्राता भागिनेयो ‘थ विट्पतिः ।

एतैर् एव हुतं यत् तु तद् हुतं स्वयम् एव हि ॥ २।२१

देवकार्यं ततः कृत्वा कुर्यान् मङ्गलवीक्षणम् ।

देवकार्यानि पूर्वाह्णे मनुष्यानां तु मध्यमे ।

पितृणाम् अपराह्णे च कार्याण्य् एतानि यत्नतः ॥ २।२२

पौर्वाह्निकं तु यत् कर्म तद् यदा सायम् आचरेत् ।

न तस्य फलम् आप्नोति वन्ध्यास्त्रीमैथुनं यथा ॥ २।२३

दिवसस्याद्यभागे तु सर्वम् एतत् समाचरेत् ।

द्वितीये च तथा भागे वेदाभ्यासो विधीयते ॥ २।२४

वेदाभ्यासो हि विप्रानां परमं तप उच्यते ।

ब्रह्मयज्ञः स विज्ञेयः षडङ्गसहितस् तु यः ॥ २।२५

वेदस्वीकरणं पूर्वं विचारो ‘भ्यसनं जपः ।

ततो दानाञ् च शिष्येभ्यो वेदाभ्यासो हि पञ्चधा ॥ २।२६

समित्पुष्पकुशादीनां स कालः समुदाहृतः ।

तृतीये च तथा भागे पोष्यवर्गार्थसाधनम् ॥ २।२७

माता पिता गुरुर् भार्या प्रजा दीनाः समाश्रिताः ।

अभ्यागतो ‘तिथिश् चापि पोष्यवर्ग उदाहृतः ॥ २।२८

ज्ञातिर् बन्धुजनः क्षिणस् तथानाथः समाश्रितः ।

अन्ये ‘प्य् अधनयुक्तश् च पोष्यवर्ग उदाहृतः ॥ २।२९

भरणं पोष्यवर्गस्य प्रशस्तं स्वर्गसाधनम् ।

नरकं पीडनं चास्य तस्माद् यत्नेन तं भरेत् ॥ २।३०

सार्वभौतिकम् अन्नाद्यं कर्तव्यं तु विशेषतः ।

ज्ञानविद्भ्यः प्रदातव्यम् अन्यथा नरकं व्रजेत् ॥ २।३१

स जीवति य एवैको बहुभिश् चोपजीव्यते ।

जीवन्तो ‘पि मृतास् त्व् अन्ये पुरुषाः स्वोदरंभराः ॥ २।३२

बह्वर्थे जीव्यते कैश्चित् कुटुम्बार्थे तथापरे ।

आत्मार्थे ‘न्यो न शक्नोति स्वोदरेणापि दुःखितः ॥ २।३३

दीनानाथविशिष्टेभ्यो दातव्यं भूतिम् इच्छता ।

अदत्तदाना जायन्ते परभाग्योपजीविनः ॥ २।३४

यद् ददाति विशिष्टेभ्यो यज् जुहोति दिने दिने ।

तत् तु वित्तम् अहम् मन्ये शेषं कस्यापि रक्षति ॥ २।३५

चतुर्थे च तथा भागे स्नानार्थं मृदम् आहरेत् ।

तिलपुष्पकुशादीनि स्नायाच् चाकृत्रिमे जले ॥ २।३६

नित्यं नैमित्तिकं काम्यं त्रिविधं स्नानम् उच्यते ।

तेषां मध्ये तु यन् नित्यं तत् पुनर् भिद्यते त्रिधा ॥ २।३७

मलापकर्षणं पश्चान् मन्त्रवत् तु जले स्मृतम् ।

सन्ध्यास्नानम् उभाभ्याञ् च स्नानभेदाः प्रकीर्तिताः ॥ २।३८

मार्जनं जलमध्ये तु प्राणायामो यतस् ततः ।

उपस्थानं च तत्पश्चात् सावित्र्या जप उच्यते ॥ २।३९

सविता देवता यस्या मुखम् अग्निस् त्रिपाच् च या ।

विश्वामित्र ऋषिश् छन्दो गायत्री सा विशिष्यते ॥ २।४०

पञ्चमे च तथा भागे संविभागो यथार्हतः ।

देवपितृमनुष्याणां कीर्तानाञ् चोपदिश्यते ॥ २।४१

देवैश् चैव मनुष्यैश् च तिर्यग्भिश् चोपजीव्यते ।

गृहस्थः प्रत्यहं यस्मात् तस्माज् ज्येष्ठाश्रमी गृही ॥ २।४२

त्रयाणाम् आश्रमाणां तु गृहस्थो योनिर् उच्यते ।

सीदमानेन तेनैव सीदन्त्य् अन्ये ‘पि ते त्रयः ॥ २।४३

मूलप्राणो भवेत् स्कन्धः स्कन्धाच् छाखाश् च पल्लवाः ।

मूलेनैकेन नष्टेन सर्वम् एव विनश्यति ॥ २।४४

तस्मात् सर्वप्रयत्नेन रक्षणीयो गृहाश्रमी ।

राज्ञा चान्यैस् त्रिभिः पूज्यो माननीयश् च सर्वदा ॥ २।४५

गृहस्थो ‘पि क्रियायुक्तो न गृहेण गृही भवेत् ।

न चैव पुत्रदारैश् च स्वकर्मपरिवर्जितः ॥ २।४६

अस्नात्वा चाप्य् अहुत्वा चाजप्त्वादत्त्वा च मानवः ।

देवादीनाम् ऋणीभूत्वा नरकं प्रतिपद्यते ॥ २।४७

एक एव हि भुङ्क्ते ‘न्नम् अपरो ‘न्नेन भुज्यते ।

न भुज्यते स एवैको यो भुङ्क्ते ‘न्नं ससाक्षिकम् ॥ २।४८

विभागशीलो यो नित्यं क्षमायुक्तो दयापरः ।

देवतातिथिभक्तश् च गृहस्थः स तु धार्मिकः ॥ २।४९

दया लज्जा क्षमा श्रद्धा प्रज्ञा योगः कृतज्ञता ।

एते यस्य गुणाः सन्ति स गृही मुख्य उच्यते ॥ २।५०

संविभागं ततः कृत्वा गृहस्थः शेषभुग् भवेत् ।

भूक्त्वा तु सुखम् आस्थाय तद् अन्नं परिणामयेत् ॥ २।५१

इतिहासपुराणाद्यैः षष्ठञ् च सप्तमं नयेत् ।

अष्टमे लोकयात्रा तु बहिःसन्ध्या ततः पुनः ॥ २।५२

होमो भोजनकञ् चैव यच् चान्यद् गृहकृत्यकम् ।

कृत्वा चैव ततः पश्चात् स्वाध्यायं किञ्चिद् आचरेत् ॥ २।५३

प्रदोषपश्चिमौ यामौ वेदाभ्यासेन यापयेत् ।

यामद्वयं शयानो हि ब्रह्मभूयय कल्पते ॥ २।५४

नैमित्तिकानि काम्यानि निपतन्ति यथा यथा ।

तथा तथैव कार्याणि न कालस् तु विधीयते ॥ २।५५

अस्मिन्न् एव प्रयुञ्जानो ह्य् अस्मिन्न् एव प्रलीयते ।

तस्मात् सर्वप्रयत्नेन कर्तव्यं सुखम् इच्छता ॥ २।५६

सर्वत्र मध्यमौ यामौ हुतशेषं हविश् च यत् ।

भुञ्जानश् च शयानश् च ब्राह्मणो नावसीदति ॥ २।५७

इति दाक्षे धर्मशास्त्रे द्वितीयो ‘ध्यायः ।

**तृतीयो ‘ध्यायः**

सुधा नव गृहस्थस्य सद्व्ययानि नवैव च ।

तथैव नव कर्माणि विकर्माणि तथा नव ॥ ३।१

प्रछन्नानि नवान्यानि प्रकाश्यानि तथा नव ।

सफलानि नवान्यानि निष्फलानि नवैव तु ॥ ३।२

अदेयानि नवान्यानि वस्तुजातानि सर्वदा ।

नवका नव निर्दिष्टा गृहस्थोन्नतिकारकाः ॥ ३।३

सुधावस्तूनि वक्ष्यामि विशिष्टे गृहम् आगते ।

मनश् चक्षुर् मुखं वाचं सौम्यं दद्यात् चथुष्टयम् ॥ ३।४

अभ्युत्थानम् इहागच्छ पूर्वालापः प्रियान्वितः ।

उपासनम् अनुव्रज्या कार्याण्य् एतानि यत्नतः ॥ ३।५

इषद् दानानि चान्यानि भूमिर् आपस् तृणानि च ।

पादशौचं तथाभ्यङ्गम् आसनं शयनं तथा ॥ ३।६

किंचिच् चान्नं यथाशक्ति नास्यानश्नन् गृहे वसेत् ।

मृज् जलं चार्थिने देयम् एतान्य् अपि सदा गृहे ॥ ३।७

सन्ध्या स्नानं जपो होमः स्वाध्यायो देवतार्चनम् ।

वैश्वदेवं तथातिथ्यम् उदकं वा स्वशक्तितः ॥ ३।८

देवपितृमनुष्यानां दिनानाथतपस्विनाम् ।

मातापितृगुरूणाञ् च संविभागो यथार्हतः ॥ ३।९

एतानि नव कर्माणि विकर्माणि तथा पुनः ।

अनृतं पारदार्यञ् च तथाभक्ष्यस्य भक्षणम् ॥ ३।१०

अगम्यागमनापेयपानं स्तेयञ् च हिंसनम् ।

अश्रौतकर्माचरणं मित्रधर्मबहिष्कृतम् ॥ ३।११

नवैतानि विकर्माणि सततं तानि वर्जयेत् ।

आयुर् वित्तं गृहच्छिद्रं मन्त्रमैथुनभेषजम् ॥ ३।१२

तपोदानापमाने च नव गोप्यानि यत्नतः ।

प्रायोगम् ऋणशुद्धिश् च दानाध्ययनविक्रयाः ॥ ३।१३

कन्यादानं वृषोत्सर्गो रहः पापं च कुत्सितम् ।

प्रकाश्यानि नवैतानि गृहस्थाश्रमिभिः सदा ॥ ३।१४

मातापित्रोर् गुरौ मित्रे विनीते चोपकारिणि ।

दिनानाथविशिष्टेभ्यो दत्तं च सफलं भवेत् ॥ ३।१५

धूर्ते वन्दिनि मल्ले च कुवैद्ये कितवे शठे ।

चाटुचारणचौरेभ्यो दत्तं च भवति निष्फलम् ॥ ३।१६

सामान्यं याचितं न्यास आधिर् दाराः सुहृद् धनम् ।

क्रमायातं च निक्षेपः सर्वस्वाञ् चान्वये सति ॥ ३।१७

आपत्स्व् अपि न देयानि नव वस्तूनि सर्वदा ।

यो ददाति स मूढात्मा प्रायश्चित्ती भवेन् नरः ॥ ३।१८

नवनवकवेत्तारम् अनुष्ठानपरं नरम् ।

इह लोके परत्रापि श्रीस् चैनम् नैव मुञ्चति ॥ ३।१९

यथैवात्मा परस् तद्वद् द्रष्टव्यः सुखम् इच्छता ।

सुखदुःखानि तुल्यानि यथात्मनि तथा परे । ३।२०

सुखं वा यदि वा दुःखं यत् किञ्चित् क्रियते परे ।

तत् कृतं तु पुनः पश्चात् सर्वम् आत्मनि तद् भवेत् ॥ ३।२१

न क्लेशेन विना द्रव्यं द्रव्यहीने कुतः क्रिया ।

क्रियाहीने कुतो धर्मः धर्महीने कुतः सुखम् ॥ ३।२२

सुखं च वाञ्छते सर्वस् तच् च धर्मसमुद्भवम् ।

तस्माद् धर्मः सदा कार्यः सर्ववर्णैः प्रयत्नतः ॥ ३।२३

न्यायागतेन द्रव्येण कर्तव्यं पारलौकिकम् ।

दानञ् च विधिना देयं काले पात्रे गुणान्विते ॥ ३।२४

समं द्विगुणसाहस्रम् आनन्त्यञ् च यथाक्रमम् ।

दाने फलविशेषः स्याद् धिंसायां तावद् एव तु ॥ ३।२५

समम् अब्राह्मणे दानं द्विगुणं ब्राह्मणब्रुवे ।

सहस्रगुणम् आचार्ये त्व् अनन्तं वेदपारगे ॥ ३।२६

विधिहीने तथा पात्रे यो ददाति प्रतिग्रहम् ।

न केवलं तद् विनश्येच् छेषम् अप्य् अस्य नश्यति ॥ ३।२७

व्यसनप्रतिकाराय कुटुम्बार्थञ् च याचते ।

एवम् अन्विष्य दातव्यं सर्वदानेष्व् अयं विधिः ॥ ३।२८

मातापितृविहीनं तु संस्कारोद्वहनादिभिः ।

यः स्थापयति तस्येह पुण्यसंख्या न विद्यते ॥ ३।२९

न तच् छ्रेयो ‘ग्निहोत्रेण नाग्निष्टोमेन लभ्यते ।

यच् छ्रेयः प्राप्यते पुंसा विप्रेण स्थापितेन वै ॥ ३।३०

यद् यद् इष्टतमं लोके यच् चापि दयितं गृहे ।

तत् तद् गुणवते देयं तद् एवाक्षयं इच्छता ॥ ३।३१

इति दाक्षे धर्मशास्त्रे तृतीयो ‘ध्यायः ।

**चतुर्थो ‘ध्यायः**

पत्नीमूलं गृहं पुंसां यदि छन्दो ‘नुवर्तिनी ।

गृहाश्रमात् परं नास्ति यदि भार्या वशानुगा ।

तया धर्मार्थकामाख्यत्रिवर्गफलम् अश्नुते ॥ ४।१

प्राकाम्ये वर्तमाना तु स्नेहान् न तु निवारिता ।

अवश्या सा भवेत् पश्चाद् यथा व्याधिर् उपेक्षितः ॥ ४।२

अनुकूला ह्य् अवाग्दुष्टा दक्षा साध्वी प्रियंवदा ।

आत्मगुप्ता स्वामिभक्ता देवता सा न मानुषी ॥ ४।३

अनुकूलकलत्रो यस् तस्य स्वर्ग इहैव हि ।

प्रतिकूलकलत्रस्य नरको नात्र संशयः ॥ ४।४

स्वर्गे ‘पि दुर्लभं ह्य् एतद् अनुरागपरस्परम् ।

रक्त एको विरक्तो ‘न्यस् तस्मात् कष्टतरं तु किम् ॥ ४।५

गृहवासः सुखार्थाय पत्नीमूलं च तत् सुखम् ।

सा पत्नी या विनीता स्याच् चित्तज्ञा वशवर्त्तिनी ॥ ४।६

दुःखा ह्य् अन्या सदा खिन्ना चित्तभेदः परस्परम् ।

प्रतिकूलकलत्रस्य द्विदारस्य विशेषतः ॥ ४।७

जलौकावत् स्त्रियः सर्वाः भूषणाच्छादनाशनैः ।

सुभूत्यापि कृता नित्यं पुरुषं ह्य् अपकर्षति ॥ ४।८

जलौका रक्तम् आदत्ते केवलं रक्तकामुकी ।

अङ्गना तु धनं चित्तं मांसं वीर्यं तथा सुखम् ॥ ४।९

साशङ्का च भवेद् बाल्ये यौवने विषयोन्मुखी ।

तृणवन् मन्यते नारी वृद्धभावे स्वकं तनुम् ॥ ४।१०

अनुकूला सदा हृष्टा दक्षा साध्वी पतिव्रता ।

एतावद्गुणसंयुक्ता श्रीर् एव स्त्री न संशयः ॥ ४।११

प्रहृष्टमानसा नित्यं स्थानमानविचक्षणा ।

भर्तुः प्रीतिकरी या तु सा भार्या इतरा जरा ॥ ४।१२

शिष्यो भार्या शिशुर् भ्राता मित्रं दासः समाश्रितः ।

यस्यैते तु विनीता स्युस् तस्य लोके हि गौरवम् ॥ ४।१३

प्रथमा धर्मपत्नी स्याद् द्वितीया रतिवर्धिनी ।

दृष्टमात्रं फलं तत्र नादृष्टम् उपजायते ॥ ४।१४

धर्मपत्नी समाख्याता निर्दोषा यदि सा भवेत् ।

दोषे सति न दोषः स्याद् अन्या कार्या गुणान्विता ॥ ४।१५

अदुष्टं विनतां भार्यां यौवने यः परित्यजेत् ।

स जीवनान्ते स्त्रीवञ् च वैधव्यञ् च समाप्नुयात् ॥ ४।१६

दरिद्रं व्याधितं मूर्खं भर्तारं यावमन्यते ।

इहैव सा शुनी गृध्री शूकरी च भवेत् पुनः ॥ ४।१७

मृते भर्तरि या नारी समारोहेद् हुताशनम् ।

सारुन्धतीसमाचारा स्वर्गलोके महीयते ॥ ४।१८

व्यालग्राही यथा व्यालं बलाद् उद्धरते विलात् ।

तथा सा पतिम् उद्धृत्य तेनैव सह मोदते ॥ ४।१९

चाण्डालप्रत्यवसितपरिव्राजकतापसाः ।

तेषां जातान्य् अपत्यानि चाण्डालैः सह वासयेत् ॥ ४।२०

इति दाक्षे धर्मशास्त्रे चतुर्थो ‘ध्यायः ।

**पञ्चमो ‘ध्यायः**

उक्तं शौचम् अशौचञ् च कार्यं त्याज्यं मनीषिभिः ।

विशेषार्थं तयोः किञ्चिद् वक्ष्यामि हितकाम्यया ॥ ५।१

शौचे यत्नः सदा कार्यः शौचमूलो द्विजः स्मृतः ।

शौचाचारविहीनस्य समस्ता निष्फलाः क्रियाः ॥ ५।२

शौचं तु द्विविधं प्रोक्तं बाह्यम् आभ्यन्तरं तथा ।

मृज्जलाभ्यां स्मृतं बाह्यं भावशुद्धिस् तथापरम् ॥ ५।३

अशौचाद् धि वरं बाह्यं तस्माद् आभ्यन्तरं वरम् ।

उभाभ्याञ् च शुचिर् यस् तु स शुचिर् नेतरः शुचिः ॥ ५।४

एका लिङ्गे गुदे तिस्रो दश वामकरे तथा ।

पञ्चापाने दशैकस्मिन् उभयोः सप्त मृत्तिका ॥ ५।५

गृहस्थशौचम् आख्यातं त्रिष्व् अन्येषु यथाक्रमम् ।

द्विगुणं त्रिगुणञ् चैव चतुर्थस्य चतुर्गुणम् ॥ ५।६

अर्धप्रसृतिमात्रा तु प्रथमा मृत्तिका स्मृता ।

द्वितीया च तृतीया च तदर्धं परिकीर्तिता ॥ ५।७

लिङ्गे ‘प्य् अत्र समाख्याता त्रिपर्वी पूर्यते यया ।

एतच् छौचं गृहस्थानां द्विगुणं ब्रह्मचारिणाम् । ५।८

त्रिगुणं तु वनस्थानां यतीनां च चतुर्गुणम् ।

दातव्यम् उदकं तावन् मृदभावो यथा भवेत् ॥ ५।९

मृदा जलेन शुद्धिः स्यान् न क्लेशो न धनव्ययः ।

यस्य शौचे ‘पि शैथिल्यं वृत्तं तस्य परीक्षितम् ॥ ५।१०

अन्यद् एव दिवा शौचम् अन्यद् रात्रौ विधीयते ।

अन्यद् आपदि निर्दिष्टम् अन्यद् एव ह्य् अनापदि ॥ ५।११

यद् दिवा विहितं शौचं तदर्धं निशि कीर्तितम् ।

तदर्धम् आतुरे प्रोक्तम् आतुरस्यार्धम् अध्वनि ॥ ५।१२

न्यूनाधिकं न कर्तव्यं शौचे शुद्धिम् अभीप्सता ।

प्रायश्चित्तेन युज्येत विहितातिक्रमे कृते ॥ ५।१३

इति दाक्षे धर्मशास्त्रे पञ्चमो ‘ध्यायः ।

**षष्ठो ‘ध्यायः**

सूतकं तु प्रवक्ष्यामि जन्ममृत्युनिमित्तकम् ।

यावज् जीवं तृतीयं तु यथावद् अनुपूर्वशः ॥ ६।१

सद्यः शौचं तथैकाहो द्वित्रिचतुरहस् तथा ।

दशाहो द्वादशाहस् च पक्षो मासस् तथैव च ॥ ६।२

मरणार्थं तथा चान्यद् दशपक्षास् तु सूतके ।

उपन्यासक्रमेणैव वक्ष्याम्य् अहम् अशेषतः ॥ ६।३

ग्रन्थार्थं यो विजानाति वेदम् अङ्गैः समन्वितम् ।

सकल्पं सरहस्यञ् च क्रियावांश् च न सूतकी ॥ ६।४

राजर्त्विग्दीक्षितानाञ् च बाले देशान्तरे तथा ।

व्रतिनां सत्रिणञ् चैव सद्यः शौचं विधीयते ॥ ६।५

एकाहाच् छुध्यते विप्रो यो ‘ग्निवेदसमन्वितः ।

हीने हीनतरे चैव द्वित्रिचतुरहस् तथा ॥ ६।६

शुध्येद् विप्रो दशाहेन द्वादशाहेन भूमिपः ।

वैश्यः पञ्चदशाहेन शूद्रो मासेन शुध्यति ॥ ६।७

अस्नात्वा चाप्य् अहुत्वा चादत्त्वा यस् तु भुञ्जते ।

एवंविधानां सर्वेषां यावज् जीवं ?? तु सूतकम् ॥ ६।८

व्याधितस्य कदर्यस्य ऋणग्रस्तस्य सर्वदा ।

क्रियाहीनस्य सर्वस्य स्त्रीजितस्य विशेषतः ॥ ६।९

व्यसनासक्तचित्तस्य पराधीनस्य नित्यशः ।

श्रद्धात्यागविहीनस्य भस्मान्तं सूतकं भवेत् ॥ ६।१०

न सूतकं कदाचित् स्याद् यावज् जीवं ?? तु सूतकम् ।

एवंगुणविशेषेण सूतकं समुदाहृतम् ॥ ६।११

सूतके मृतके चैव तथा च मृतसूतके ।

एतत् संहतशौचानां मृतशौचेन शुध्यति ॥ ६।१२

दानम् प्रतिग्रहो होमः स्वाध्यायश् च निवर्त्तते ।

दशाहात् तु परं शौचं विप्रो ‘र्हति च धर्मवित् ॥ ६।१३

दानञ् च विधिवद् देयम् अशुभात् तारकं हि तत् ।

मृतकान्ते मृतो यस् तु सूतकान्ते प्रसूयते ॥ ६।१४

एवं संहतशौचानां पूर्वाशौचेन शुध्यति ।

उभयत्र दशाहानि कुलस्यान्नं न भुज्यते ॥ ६।१५

चतुर्थे ‘हनि कर्तव्यम् अस्थिसञ्चयनं द्विजैः ।

अस्थिसञ्चयनाद् ऊर्धवम् अङ्गशौचं विधीयते ॥ ६।१६

वर्णानाम् आनुलोम्येन स्त्रीणाम् एको यदा पतिः ।

दशाहषट्त्र्यहैकाहं प्रसवे सूतकं भवेत् ॥ ६।१७

यज्ञकाले विवाहे च दैवयोगे तथैव च ।

हूयमाने तथा चाग्नौ नाशौचं नैव सूतकम् ॥ ६।१८

स्वस्थकाले त्व् इदं सर्वम् अशौचं परिकीर्तितम् ।

आपद्गतस्य सर्वस्य सूतके ‘पि न सूतकम् ॥ ६।१९

इति दाक्षे धर्मशास्त्रे षष्ठो ‘ध्यायः ।

**सप्तमो ‘ध्यायः**

लोको वशीकृतो येन येन चात्मा वशीकृतः ।

इन्द्रियार्थो जितो येन तं योगम् प्रब्रवीम्य् अहम् ॥ ७।१

प्राणायामस् तथा ध्यानं प्रत्याहार तु धारणा ।

तर्कश् चैव समाधिश् च षडङ्गो योग उच्यते ॥ ७।२

नारण्यसेवनाद् योगो नानेकग्रन्थचिन्तनात् ।

व्रतैर् यज्ञैस् तपोभिर् वा न योगः कस्यचिद् भवेत् ॥ ७।३

न च पद्मासनाद् योगो न नासाग्रनिरीक्षणात् ।

न च शास्त्रातिरिक्तेन शौचेन स भवेत् क्वचित् ॥ ७।४

न मौनमन्त्रकुहकैर् अनेकैः सुकृतैस् तथा ।

लोकयात्राभियुक्तस्य न योगः कस्यचिद् भवेत् ॥ ७।५

अभियोगात् तथाभ्यासात् तस्मिन्न् एव तु निश्चयात् ।

पुनः पुनश् च निर्वेदाद् योगः सिध्यति योगिनः ॥ ७।६

आत्मचिन्ताविनोदेन शौचेन क्रीडनेन च ।

सर्वभूतसमत्वेन योगः सिध्यति नान्यथा ॥ ७।७

यश् चात्मनि रतो नित्यम् आत्मक्रीडस् तथैव च ।

आत्मानन्दश् च सततम् आत्मन्य् एव समाहितः ॥ ७।८

ततश् चैव स्वयं तुष्टः सन्तुष्टो नान्यमानसः ।

नित्यं चैव सुतृप्तो यो योगस् तस्य प्रसिध्यति ॥ ७।९

सुप्तो’ पि योगयुक्तः स्याज् जाग्रंश् चैव विशेषतः ।

इदृक्चेष्टः स्मृतः श्रेष्ठो वरिष्ठो ब्रह्मवादिनाम् ॥ ७।१०

यस् त्व् आत्मव्यतिरेकेण द्वितीयं नैव पश्यति ।

ब्रह्मभूतः स एवं हि दक्षपक्ष उदाहृतः ॥ ७।११

विषयासक्तचित्तो हि कश्चिद् योगं न विन्दति ।

यत्नेन विषयासङ्गं तस्माद् योगी विवर्जयेत् ॥ ७।१२

विषयेन्द्रियसंयोगं केचिद् योगं वदन्ति वै ।

अधर्मो धर्मबुद्ध्या तु गृहीतस् तैर् अपण्डितैः ॥ ७।१३

आत्मनो मनसश् चैव संयोगञ् च तथापरे ।

उत्तानमनसो ह्य् एते केवलं योगवञ्चिताः ॥ ७।१४

वृत्तिहीनं मनः कृत्वा क्षेत्रज्ञे परमात्मनि ।

एकीकृत्य विमुच्येत योगयुक्तः स उच्यते ॥ ७।१५

कषाय मोहविक्षेपलज्जा शङ्कादिचेतसः ।

व्यापारास् तु समाख्यातास् तान् जित्वा वशम् आनयेत् ॥ ७।१६

कुटुम्बैः पञ्चभिर् ग्राम्यैः षष्ठस् तत्र महत्तमः ।

देवासुरमनुष्यैश् च स जेतुं नैव शक्यते ॥ ७।१७

बलेन परराष्ट्राणि गृह्णन् शूरस् तु नोच्यते ।

जितो येनेन्द्रियग्रामः स शूरः कथ्यते बुधैः ॥ ७।१८

बहिर्मुखानि सर्वाणि कृत्वा चाभिमुखानि वै ।

सर्वञ् चैवेन्द्रियग्रामं मनश् चात्मनि योजयेत् ॥ ७।१९

सर्वभावविनिर्मुक्तः क्षेत्रज्ञं ब्रह्मणि न्यसेत् ।

एतद् ध्यानञ् च योगश् च शेषो ‘न्यो ग्रन्थविस्तरः ॥ ७।२०

त्यक्त्वा विषयभोगांश् च मनो निश्चलतां गतम् ।

आत्मशक्तिस्वरूपेण समाधिः परिकीर्तितः ॥ ७।२१

चतुर्णां सन्निकर्षेण यत् फलं तद् अशाश्वतम् ।

द्वयोस् तु सन्निकर्षेण शाश्वतं ध्रुवम् अक्षयम् ॥ ७।२२

यन् नास्ति सर्वलोकस्य तद् अस्तीति विरुध्यते ।

कथ्यमानं तदन्यस्य हृदये नावतिष्ठते ॥ ७।२३

स्वयं वेद्यं हि तद् ब्रह्म कुमारीमैथुनं यथा ।

अयोगी नैव जानाति जात्यन्धो हि यथा घटम् ॥ ७।२४

नित्याभ्यसनशीलस्य स्वयं वेद्यं हि तद् भवेत् ।

तत् सूक्ष्मत्वाद् अनिर्देश्यं परं ब्रह्म सनातनम् । ७।२५

बुधा ह्य् आभरणं भारं मलम् आलेपनं यथा ।

मन्यन्ते स्त्री च मूर्खश् च तद् एव बहु मन्यते ॥ ७।२६

सत्त्वोत्कटाः सुराः सर्वे विषयैस् तु वशीकृताः ।

किम् पुनश् च क्षुद्रसत्त्वैर् मनुष्यैर् अत्र का कथा ॥ ७।२७

तस्मात् त्यक्तकषायेन कर्तव्यं दण्डधारणम् ।

इतरस् तु न शक्नोति विषयैर् अभिभूयते ॥ ७।२८

न स्थिरं क्षणम् अप्य् एकम् उदकं हि यथोर्मिभिः ।

वाताहतं तथा चित्तं तस्मात् तत्र न विश्वसेत् ॥ ७।२९

त्रिदण्डिव्यपदेशेन जीवन्ति बहवो नराः ।

यस् तु ब्रह्म न जानाति त्रिदण्डार्हो भवेन् न सः ॥ ७।३०

ब्रह्मचर्यं सदा रक्षेद् अष्टधा मैथुनं पृथक् ।

स्मरणं कीर्तनं केलिः प्रेक्षणं गुह्यभाषणम् ॥ ७।३१

सङ्कल्पो ‘ध्यवसायश् च क्रियानिष्पत्तिर् एव च ।

एतन् मैथुनम् अष्टाङ्गं प्रवदन्ति मनीषिनः ॥ ७।३२

न ध्यातव्यं न वक्तव्यं न श्रोतव्यं कदाचन ।

एतैः सर्वैः सुसम्पन्नो यतिर् भवति नेतरः ॥ ७।३३

पारिव्राज्यं गृहीत्वा च यस् त्व् अधर्मेण तिष्ठति ।

श्वपदेनाङ्कयित्वा तं राजा शिघ्रं प्रवासयेत् ॥ ७।३४

एको भिक्षुर् यथोक्तस् तु द्वौ चैव मिथुनं स्मृतम् ।

त्रयो ग्रामस् तथा ख्यात ऊर्ध्वन् तु नगरायते ॥ ७।३५

नगरं हि न कर्तव्यं ग्रामो वा मिथुनं तथा ।

एतत् त्रयं प्रकुर्वाणः स्वधर्माच् च्यवते यतिः ॥ ७।३६

राजवार्ता तथा तेषां भिक्षावार्त्ता परस्परम् ।

स्नेहपैशुन्यमात्सर्यं सन्निकर्षान् न संशयः ॥ ७।३७

लाभपूजानिमित्तं हि व्याख्यानं शिष्यसङ्ग्रहः ।

एते चान्ये च बहवः प्रपञ्चाः कुतपस्विनाम् ॥ ७।३८

ध्यानं शौचं तथा भिक्षा नित्यं एकान्तशीलता ।

भिक्षोश् चत्वारि कर्माणि पञ्चमो नोपपद्यते ॥ ७।३९

तपोजपैः कृशीभूतो व्याधितो ‘वसथावहः ।

वृद्धो ग्रहगृहीतश् च यश् चान्यो विकलेन्द्रियः ॥ ७।४०

नीरुजश् च युवा चैव भिक्षुर् नावसथावहः ।

स दूषयति तत् स्थानं बुधान् पीडयतीति च ॥ ७।४१

नीरुजश् च युवा चैव ब्रह्मचर्याद् विनश्यति ।

ब्रह्मचर्याद् विनष्टस् तु कुलं गोत्रञ् च नाशयेत् ॥ ७।४२

वसन्न् आवसथे भिक्षुर् मैथुनं यदि सेवते ।

तस्यावसथनाशः स्यात् कुलान्य् अपि निकृन्तति ॥ ७।४३

आश्रमे तु यतिर् यस्य मुहूर्तम् अपि विश्रमेत् ।

किं तस्यान्येन धर्मेण कृतकृत्यो ‘भिजायते ॥ ७।४४

सञ्चितं यद् गृहस्थेन पापम् आमरणान्तिकम् ।

तत् सर्वं नाशयेत् पापम् एकरात्रोषितो यतिः ॥ ७।४५

ध्यानयोगपरिश्रान्तं यस् तु भोजयते यतिम् ।

निखिलं भोजितं तेन त्रैलोक्यं सचराचरम् ॥ ७।४६

यस्मिन् देशे वसेद् योगी ध्यानयोगविचक्षणः ।

सो ‘पि देशो भवेत् पूतः किं पुनस् तस्य बान्धवाः ॥ ७।४७

द्वैतं चैव तथाद्वैतं द्वैताद्वैतं तथैव च ।

न द्वैतं नापि चाद्वैतम् इत्य् एतत् पारमार्थिकम् ॥ ७।४८

नाहं नैवान्यसम्बन्धो ब्रह्म भावेन भावितः ।

ईदृश्यायाम् अवस्थायां अवाप्यं परमं पदम् । ७।४९

द्वैतपक्षाः समाख्यातो ये ‘द्वैते तु व्यवस्थिताः ।

अद्वैतिनां प्रवक्ष्यामि यथा शास्त्रस्य निश्चयः ॥ ७।५०

अत्रात्मव्यतिरेकेण द्वितीयं नैव पश्यति ।

अतः शास्त्राण्य् अधीयन्ते श्रूयन्ते ग्रन्थविस्तरात् ॥ ७।५१

दक्षशास्त्रे पुरा प्रोक्तम् आश्रमप्रतिपादनम् ।

अधीयन्ते तु ये विप्रास् ते यान्त्य् अमरलोकताम् ॥ ७।५२

य इदं पठते भक्त्या शृणुयाद् वापि मानवः ।

स पुत्रपौत्रपशुमान् कीर्तिञ् च समवाप्नुयात् ॥ ७।५३

श्रावयित्वा त्व् इदं शास्त्रं श्राद्धकाले द्विजोत्तमः ।

अक्षयं भवति श्राद्धं पितृभ्यश् चोपजायते ॥ ७।५४

इति दाक्षे धर्मशास्त्रे सप्तमो ‘ध्यायः ।

समाप्ता चेयं दक्षसंहिता ॥