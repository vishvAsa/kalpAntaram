+++
title = "०९ विक्रीयासम्प्रदानम्"

+++

क्रीत्वा मूल्येन यः पण्यं क्रेता न बहु मन्यते ।  
क्रीत्वानुशय इत्य् एतद् विवादपदम् उच्यते ॥ ९।१ ॥  
क्रीत्वा मूल्येन यत् पण्यं दुष्क्रीतं मन्यते क्रयी ।  
विक्रेतुः प्रतिदेयं तत् तस्मिन्न् एवाह्न्य् अविक्षतम् ॥ ९।२ ॥  
द्वितीये ऽह्नि ददत् क्रेता मूल्यात् त्रिंशांशम् आवहेत् ।  
द्विगुणं तत् तृतीये ऽह्नि परतः क्रेतुर् एव तत् ॥ ९।३ ॥  
क्रेता पण्यं परीक्षेत प्राक् स्वयं गुणदोषतः ।  
परीक्ष्याभिमतं क्रीतं विक्रेतुर् न भवेत् पुनः ॥ ९।४ ॥  
त्र्यहाद् दोह्यं परीक्षेत पञ्चाहाद् वाह्यम् एव तु ।  
मुक्तावज्रप्रवालानां सप्ताहं स्यात् परीक्षणम् ॥ ९।५ ॥  
द्विपदाम् अर्धमासं स्यात् पुंसां तद्द्विगुणं स्त्रियाः ।  
दशाहं सर्वबीजानाम् एकाहं लोहवाससाम् ॥ ९।६ ॥  
परिभुक्तं च यद् वासः क्लिष्टरूपं मलीमसम् ।  
सदोषम् अपि विक्रीतं विक्रेतुर् न भवेत् पुनः ॥ ९।७ ॥  
मूल्याष्टभागो हीयेत सकृद् धौतस्य वाससः ।  
द्विः पादस् त्रिस् त्रिभागस् तु चतुःकृत्वो ऽर्धम् एव च ॥ ९।८ ॥  
अर्धक्षयात् तु परतः पादांशापचयः क्रमात् ।  
यावत् क्षीणदशं जीर्णं जीर्णस्यानियमः क्षये ॥ ९।९ ॥  
लोहानाम् अपि सर्वेषां हेतुर् अग्निक्रियाविधौ ।  
क्षयः संस्क्रियमाणानां तेषां दृष्टो ऽग्निसङ्गमात् ॥ ९।१० ॥  
सुवर्णस्य क्षयो नास्ति रजते द्विपलं शतम् ।  
शतम् अष्टपलं ज्ञेयं क्षयस् स्यात् त्रपुसीसयोः ॥ ९।११ ॥  
ताम्रे पञ्चपलं विद्याद् विकारा ये च तन्मयाः ।  
तद्धातूनाम् अनेकत्वाद् अयसो ऽनियमः क्षये ॥ ९।१२ ॥  
तान्तवस्य च संस्कारे क्षयवृद्धी उदाहृते ।  
सूत्रकार्पासिकोर्णानां वृद्धिर् दशपलं शतम् ॥ ९।१३ ॥  
स्थूलसूत्रवतां तेषां मध्यानां पञ्चकं शतम् ।  
त्रिपलं तु सुसूक्ष्माणाम् अन्तःक्षय उदाहृतः ॥ ९।१४ ॥  
त्रिंशांशो रोमविद्धस्य क्षयः कर्मकृतस्य तु ।  
कौषेयवल्कलानां तु नैव वृद्धिर् न च क्षयः ॥ ९।१५ ॥

क्रीत्वा नानुशयं कुर्याद् वणिक् पण्यविचक्षणः ।  
वृद्धिक्षयौ तु जानीयात् पण्यानाम् आगमं तथा ॥ ९।१६ ॥
