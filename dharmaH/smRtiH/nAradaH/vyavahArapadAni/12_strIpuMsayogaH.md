+++
title = "१२ स्त्रीपुंसयोगः"

+++

विवाहादिविधिः स्त्रीणां यत्र पुंसां च कीर्त्यते ।  
स्त्रीपुंसयोगनामैतद् विवादपदम् उच्यते ॥ १२।१ ॥  
स्त्रीपुंसयोस् तु सम्बन्धाद् वरणं प्राग् विधीयते ।  
वरणाद् ग्रहणं पाणेः संस्कारो ऽथ द्विलक्षणः ॥ १२।२ ॥  
तयोर् अनियतं प्रोक्तं वरणं दोषदर्शनात् ।  
पाणिग्रहणमन्त्राभ्यां नियतं दारलक्षणम् ॥ १२।३ ॥  
ब्राह्मणक्षत्रियविशां शूद्राणां च परिग्रहे ।  
स्वजात्या श्रेयसी भार्या स्वजात्यश् च पतिः स्त्रियाः ॥ १२।४ ॥  
ब्राह्मणस्यानुलोम्येन स्त्रियो ऽन्यास् तिस्र एव तु ।  
शूद्रायाः प्रातिलोम्येन तथान्ये पतयस् त्रयः ॥ १२।५ ॥  
द्वे भार्ये क्षत्रियस्यान्ये वैश्यस्यैका प्रकीर्तिता ।  
वैश्याया द्वौ पती ज्ञेयाव् एको ऽन्यः क्षत्रियापतिः ॥ १२।६ ॥  
आ सप्तमात् पञ्चमाद् वा बन्धुभ्यः पितृमातृताः ।  
अविवाह्याः सगोत्राः स्युः समानप्रवरास् तथा ॥ १२।७ ॥  
परीक्ष्यः पुरुषः पुंस्त्वे निजैर् एवाङ्गलक्षणैः ।  
पुमांश् चेद् अविकल्पेन स कन्यां लब्धुम् अर्हति ॥ १२।८ ॥  
सुबद्धजत्रुजान्वस्थिः सुबद्धांसशिरोधरः ।  
स्थूलघाटस् तनूरुत्वग् अविलग्नगतिस्वरः ॥ १२।९ ॥  
विट् चास्य प्लवते नाप्सु ह्लादि मूत्रं च फेनिलम् ।  
पुमान् स्यांल् लक्षणैर् एतैर् विपरीतैस् तु पण्डकः ॥ १२।१० ॥  
चतुर्दशविधः शास्त्रे स तु दृष्टो मनीषिभिः ।  
चिकित्स्यश् चाचिकित्स्यश् च तेषाम् उक्तो विधिः क्रमात् ॥ १२।११ ॥  
निसर्गपण्डो वध्रिश् च पक्षपण्डस् तथैव च ।  
अभिशापाद् गुरो रोगाद् देवक्रोधात् तथैव च ॥ १२।१२ ॥  
ईर्ष्यापण्डश् च सेव्यश् च वातरेता मुखेभगः ।  
आक्षिप्तो मोघबीजश् च शालीनो ऽन्यपतिस् तथा ॥ १२।१३ ॥  
तत्राद्याव् अप्रतीकरौ पक्षाख्यो मासम् आचरेत् ।  
अनुक्रमात् त्रयस्यास्य कालः संवत्सरः स्मृतः ॥ १२।१४ ॥

ईर्ष्यापण्डादयो ये ऽन्ये चत्वारः समुदाहृताः ।  
सन्त्यक्तव्याः पतितवत् क्षतयोन्या अपि स्त्रियाः ॥ १२।१५ ॥  
आक्षिप्तमोघबीजाभ्याम् पत्याव् अप्रतिकर्मणि ।  
पतिर् अन्यः स्मृतो नार्या वत्सरं सम्प्रतीक्ष्य तु ॥ १२।१६ ॥  
शालीनस्यापि धृष्टस्त्री- संयोगाद् भज्यते ध्वजः ।  
तं हीनवेगम् अन्यस्त्री- बालाद्याभिर् उपक्रमेत् ॥ १२।१७ ॥  
अन्यस्याम् यो मनुष्यः स्याद् अमनुष्यः स्वयोषिति ।  
लभेत सान्यं भर्तारम् एतत् कार्यं प्रजापतेः ॥ १२।१८ ॥  
अपत्यार्थं स्त्रियः सृष्टाः स्त्री क्षेत्रं बीजिनः प्रजाः ।  
क्षेत्रं बीजवते देयं नाबीजी क्षेत्रम् अर्हति ॥ १२।१९ ॥  
पिता दद्यात् स्वयं कन्याम् भ्राता वानुमते पितुः ।  
मातामहो मातुलश् च सकुल्या बान्धवास् तथा ॥ १२।२० ॥  
माताभावे तु सर्वेषां प्रकृतौ यदि वर्तते ।  
तस्याम् अप्रकृतिस्थायां दद्युः कन्यां स्वजातयः ॥ १२।२१ ॥  
यदा तु नैव कश्चित् स्यात् कन्या राजानम् आव्रजेत् ।  
अनुज्ञया तस्य वरं प्रतीत्य वरयेत् स्वयम् ॥ १२।२२ ॥  
सवर्णम् अनुरूपं च कुलरूपवयःश्रुतैः ।  
सह धर्मं चरेत् तेन पुत्रांश् चोत्पादयेत् ततः ॥ १२।२३ ॥  
प्रतिगृह्य च यः कन्यां नरो देशान्तरं व्रजेत् ।  
त्रीन् ऋतून् समतिक्रम्य कन्यान्यं वरयेद् वरम् ॥ १२।२४ ॥  
कन्या नर्तुम् उपेक्षेत बान्धवेभ्यो निवेदयेत् ।  
ते चेन् न दद्युस् तां भर्त्रे ते स्युर् भ्रूणहभिः समाः ॥ १२।२५ ॥  
यावन्तश् च र्तवस् तस्याः समतीता पतिं विना ।  
तावत्यो भ्रूणहत्याः स्युस् तस्य यो न ददाति ताम् ॥ १२।२६ ॥  
अतो ऽप्रवृत्ते रजसि कन्यां दद्यात् पिता सकृत् ।  
महद् एनः स्पृशेद् एनम् अन्यथैष विधिः सताम् ॥ १२।२७ ॥  
सकृद् अंशो निपतति सकृत् कन्या प्रदीयते ।  
सकृद् आह ददानीति त्रीण्य् एतानि सकृत् सकृत् ॥ १२।२८ ॥  
ब्राह्मादिषु विवाहेषु पञ्चस्व् एषु विधिः स्मृतः ।  
गुणापेक्षं भवेद् दानम् आसुरादिषु च त्रिषु ॥ १२।२९ ॥

कन्यायाम् प्राप्तशुल्कायां ज्यायांश् चेद् वर आव्रजेत् ।  
धर्मार्थकामसंयुक्तं वाच्यं तत्रानृतं भवेत् ॥ १२।३० ॥  
नादुष्टां दूषयेत् कन्यां नादुष्टं दूषयेद् वरम् ।  
दोषे तु सति नागः स्याद् अन्योन्यं त्यजतोस् तयोः ॥ १२।३१ ॥  
दत्त्वा न्यायेन यः कन्यां वराय न ददाति ताम् ।  
अदुष्टश् चेद् वरो राज्ञा स दण्ड्यस् तत्र चोरवत् ॥ १२।३२ ॥  
यस् तु दोषवतीं कन्याम् अनाख्याय प्रयच्छति ।  
तस्य कुर्यान् नृपो दण्डं पूर्वसाहसचोदितम् ॥ १२।३३ ॥  
अकन्येति तु यः कन्यां ब्रूयाद् द्वेषेण मानवः ।  
स शतं प्राप्नुयाद् दण्डं तस्या दोषम् अदर्शयन् ॥ १२।३४ ॥  
प्रतिगृह्य तु यः कन्याम् अदुष्टाम् उत्सृजेद् वरः ।  
विनेयः सो ऽप्य् अकामो ऽपि कन्यां ताम् एव चोद्वहेत् ॥ १२।३५ ॥  
दीर्घकुत्सितरोगार्ता व्यङ्गा संसृष्टमैथुना ।  
धृष्टान्यगतभावा च कन्यादोषाः प्रकीर्तिताः ॥ १२।३६ ॥  
उन्मत्तः पतितः क्लीबो दुर्भगस् त्यक्तबान्धवः ।  
कन्यादोषौ च यौ पूर्वौ एष दोषगणो वरे ॥ १२।३७ ॥  
अष्टौ विवाहा वर्णानां संस्कारार्थं प्रकीर्तिताः ।  
ब्राह्मस् तु प्रथमस् तेषां प्राजापत्यस् तथैव च ॥ १२।३८ ॥

आर्षश् चैवाथ दैवश् च गान्धर्वश् चासुरस् तथा ।  
राक्षसो ऽनन्तरस् तस्मात् पैशाचस् त्व् अष्टमः स्मृतः ॥ १२।३९ ॥  
सत्कृत्याहूय कन्यां तु ब्राह्मे दद्याद् त्व् अलङ्कृताम् ।  
सह धर्मं चरेत्य् उक्त्वा प्राजापत्यो विधीयते ॥ १२।४० ॥  
वस्त्रगोमिथुने दत्त्वा विवाहस् त्व् आर्ष उच्यते ।  
अन्तर्वेद्यां तु दैवः स्याद् ऋत्विजे कर्म कुर्वते ॥ १२।४१ ॥  
इच्छन्तीम् इच्छते प्राहुर् गान्धर्वो नाम पञ्चमम् ।  
विवाहस् त्व् आसुरो ज्ञेयः शुल्कसंव्यवहारतः ॥ १२।४२ ॥  
प्रसह्य हरणाद् उक्तो विवाहो राक्षसस् तथा ।  
सुप्तमत्तोपगमनात् पैशाचस् त्व् अष्टमो ऽधमः ॥ १२।४३ ॥  
एषां तु धर्म्यास् चत्वारो ब्राह्माद्याः समुदाहृताः ।  
साधारणः स्याद् गान्धर्वस् त्रयो ऽधर्म्यास् त्व् अतः परे ॥ १२।४४ ॥  
परपूर्वाः स्त्रियस् त्व् अन्याः सप्त प्रोक्ता यथाक्रमम् ।  
पुनर्भूस् त्रिविधा तासां स्वैरिणी तु चतुर्विधा ॥ १२।४५ ॥  
कन्यैवाक्षतयोनिर् या पाणिग्रहणदूषिता ।  
पुनर्भूः प्रथमा सोक्ता पुनः संस्कारम् अर्हति ॥ १२।४६ ॥  
कौमारं पतिम् उत्सृज्य यान्यं पुरुषम् आश्रिता ।  
पुनः पत्युर् गृहम् यायात् सा द्वितीया प्रकीर्तिता ॥ १२।४७ ॥  
असत्सु देवरेषु स्त्री बान्धवैर् या प्रदीयते ।  
सवर्णायासपिण्डाय सा तृतीया प्रकीर्तिता ॥ १२।४८ ॥  
स्त्री प्रसूताप्रसूता वा पत्याव् एव तु जीवति ।  
कामात् समाश्रयेद् अन्यं प्रथमा स्वैरिणी तु सा ॥ १२।४९ ॥  
मृते भर्तरि या प्राप्तान् देवरान् अप्य् अपास्य तु ।  
उपगच्छेत् परं कामात् सा द्वितीया प्रकीर्तिता ॥ १२।५० ॥  
प्राप्ता देशाद् धनक्रीता क्षुत्पिपासातुरा च या ।  
तवाहम् इत्य् उपगता सा तृतीया प्रकीर्तिता ॥ १२।५१ ॥  
देशधर्मान् अपेक्ष्य स्त्री गुरुभिर् या प्रदीयते ।  
उत्पन्नसाहसान्यस्मै सान्त्या वै स्वैरिणी स्मृता ॥ १२।५२ ॥  
पुनर्भुवां एष विधिः स्वैरिणीनां च कीर्तितः ।  
पूर्वा पूर्वाजघन्यासां श्रेयसी तूत्तरोत्तरा ॥ १२।५३ ॥  
अपत्यम् उत्पादयितुस् तासां या शुल्कतो हृता ।  
अशुल्कोपनतायां तु क्षेत्रिकस्यैव तत् फलम् ॥ १२।५४ ॥  
क्षेत्रिकस्य यद् अज्ञातं क्षेत्रे बीजं प्रदीयते ।  
न तत्र बीजिनो भागः क्षेत्रिकस्यैव तद् भवेत् ॥ १२।५५ ॥  
ओघवाताहृतं बीजं क्षेत्रे यस्य प्ररोहति ।  
फलभुग् यस्य तत् क्षेत्रं न बीजी फलभाग् भवेत् ॥ १२।५६ ॥  
महोक्षो जनयेद् वत्सान् यस्य गोषु व्रजे चरन् ।  
तस्य ते यस्य ता गावो मोघं स्यन्दितम् आर्षभम् ॥ १२।५७ ॥  
क्षेत्रिकानुमतं बीजं यस्य क्षेत्रे प्रमुच्यते ।  
तदपत्यं द्वयोर् एव बीजिक्षेत्रिकयोर् मतम् ॥ १२।५८ ॥  
नर्ते क्षेत्रं भवेत् सस्यं न च बीजं विनास्ति तत् ।  
अतो ऽपत्यं द्वयोर् इष्टं पितुर् मातुश् च धर्मतः ॥ १२।५९ ॥  
नाथवत्या परगृहे संयुक्तस्य स्त्रिया सह ।  
दृष्टं सङ्ग्रहणं तज्ज्ञैर् नागतायाः स्वयं गृहे ॥ १२।६० ॥  
प्रदुष्टत्यक्तदारस्य क्लीबस्य क्षमकस्य च ।  
स्वेच्छयोपेयुषो दारान् न दोषः साहसो भवेत् ॥ १२।६१ ॥  
परस्त्रिया सहाकाले ऽदेशे वा भवतो मिथः ।  
स्थानसम्भाषणामोदास् त्रयः सङ्ग्रहणक्रमाः ॥ १२।६२ ॥

नदीनां सङ्गमे तीर्थेष्व् आरामेषु वनेषु च ।  
स्त्री पुमांश् च समेयातां ग्राह्यं सङ्ग्रहणं भवेत् ॥ १२।६३ ॥  
दूतीप्रस्थापनैश् चैव लेखासम्प्रेषणैर् अपि ।  
अन्यैर् अपि व्यभिचारैः सर्वं सङ्ग्रहणं स्मृतम् ॥ १२।६४ ॥  
स्त्रियं स्पृशेद् अदेशे यः स्पृष्टो वा मर्शयेत् तथा ।  
परस्परस्यानुमते तच् च सङ्ग्रहणं भवेत् ॥ १२।६५ ॥  
भक्षैर् वा यदि वा भोज्यैर् वस्त्रैर् माल्यैस् तथैव च ।  
सम्प्रेष्यमानैर् गन्धैश् च सर्वं सङ्ग्रहणं स्मृतम् ॥ १२।६६ ॥  
दर्पाद् वा यदि वा मोहाच् छ्लाघया वा स्वयं वदेत् ।  
ममेयं भुक्तपूर्वेति सर्वं सङ्ग्रहणं स्मृतम् ॥ १२।६७ ॥  
पाणौ यश् च निगृह्णीयद् वेण्यां वस्त्रान्तरे ऽपि वा ।  
तिष्ठ तिष्ठेति वा ब्रुयात् सर्वं सङ्ग्रहणं स्मृतम् ॥ १२।६८ ॥  
स्वजात्यतिक्रमे पुंसां उक्तम् उत्तमसाहसम् ।  
विपर्यये मध्यमस् तु प्रातिलोमे प्रमापणम् ॥ १२।६९ ॥  
कन्यायाम् असकामायां द्व्याङ्गुलस्यावकर्तनम् ।  
उत्तमायां वधस् त्व् एव सर्वस्वहरणं तथा ॥ १२।७० ॥  
सकामायां तु कन्यायां सवर्णे नास्त्य् अतिक्रमः ।  
किन्त्व् अलङ्कृत्य सत्कृत्य स एवैनां समुद्वहेत् ॥ १२।७१ ॥  
माता मातृष्वसा श्वश्रूर् मातुलानी पितृष्वसा ।  
पितृव्यसखिशिष्यस्त्री भगिनी तत्सखी स्नुषा ॥ १२।७२ ॥  
दुहिताचार्यभार्या च सगोत्रा शरणागता ।  
राज्ञी प्रव्रजिता धात्री साध्वी वर्णोत्तमा च या ॥ १२।७३ ॥  
आसाम् अन्यतमां गत्वा गुरुतल्पग उच्यते ।  
शिश्नस्योत्कर्तनं दण्डो नान्यस् तत्र विधीयते ॥ १२।७४ ॥  
पशुयोन्याम् अतिक्रामन् विनेयः स दमं शतम् ।  
मध्यमं साहसं गोषु तद् एवान्त्यावसायिषु ॥ १२।७५ ॥  
अगम्यागामिनः शास्ति दण्डो राज्ञा प्रचोदितः ।  
प्रायश्चित्तविधाव् अत्र प्रायश्चित्तं विशोधनम् ॥ १२।७६ ॥  
स्वैरिण्य् अब्राह्मणी वेश्या दासी निष्कासिनी च या ।  
गम्याः स्युर् आनुलोम्येन स्त्रियो न प्रतिलोमतः ॥ १२।७७ ॥  
आस्व् एव तु भुजिष्यासु दोषः स्यात् परदारवत् ।  
गम्या अपि हि नोपेयास् ताश् चेद् अन्यपरिग्रहाः ॥ १२।७८ ॥  
अनुत्पन्नप्रजायास् तु पतिः प्रेयाद् यदि स्त्रियाः ।  
नियुक्ता गुरुभिर् गच्छेद् देवरं पुत्रकाम्यया ॥ १२।७९ ॥  
स च तां प्रतिपद्येत तथैवा पुत्रजन्मतः ।  
पुत्रे जाते निवर्तेत विप्लवः स्याद् अतो ऽन्यथा ॥ १२।८० ॥  
घृतेनाभ्यज्य गात्राणि तैलेनाविकृतेन वा ।  
मुखान् मुखं परिहरन् गात्रैर् गात्राण्य् असंस्पृशन् ॥ १२।८१ ॥  
स्त्रियं पुत्रवतीं वन्ध्यां नीरजस्काम् अनिच्छन्तीम् ।  
न गच्छेद् गर्भिणीं निन्द्याम् अनियुक्तां च बन्धुभिः ॥ १२।८२ ॥  
अनियुक्ता तु या नारी देवराज् जनयेत् सुतम् ।  
जारजातम् अरिक्थीयं तम् आहुर् धर्मवादिनः ॥ १२।८३ ॥  
तथानियुक्तो भार्यायां यवीयाञ् ज्यायसो व्रजेत् ।  
यवीयसो वा यो ज्यायान् उभौ तौ गुरुतल्पगौ ॥ १२।८४ ॥  
कुले तदवशेषे तु सन्तानार्थं न कामतः ।  
नियुक्तो गुरुभिर् गच्छेद् भ्रातृभार्यां यवीयसः ॥ १२।८५ ॥  
अविद्यमाने तु गुरौ राज्ञो वाच्यः कुलक्षयः ।  
ततस् तद्वचनाद् गच्छेद् अनुशिष्य स्त्रिया सह ॥ १२।८६ ॥  
पूर्वोक्तेनैव विधिना स्नातां पुंसवने शुचिः ।  
सकृद् आ गर्भाधानाद् वा कृते गर्भे स्नुषैव सा ॥ १२।८७ ॥  
अतो ऽन्यथा वर्तमानः पुमान् स्त्री वापि कामतः ।  
विनेयौ सुभृशं राज्ञा किल्बिषी स्याद् अनिग्रहात् ॥ १२।८८ ॥  
ईर्ष्यासूयसमुत्थे तु संरम्भे रागहेतुके ।  
दम्पती विवदेयातां न ज्ञातिषु न राजनि ॥ १२।८९ ॥  
अन्योन्यं त्यजतोर् नागः स्याद् अन्योन्यविरुद्धयोः ।  
स्त्रीपुंसयोर् निगूढाया व्यभिचाराद् ऋते स्त्रियाः ॥ १२।९० ॥  
व्यभिचारे स्त्रिया मौण्ड्यम् अधःशयनम् एव च ।  
कदन्नं वा कुवासश् च कर्म चावस्करोञ्झनम् ॥ १२।९१ ॥  
स्त्रीधनभ्रष्टसर्वस्वां गर्भविस्रंसिनीं तथा ।  
भर्तुश् च वधम् इच्छन्तीं स्त्रियं निर्वासयेद् गृहात् ॥ १२।९२ ॥  
अनर्थशीलां सततं तथैवाप्रियवादिनीम् ।  
पूर्वाशिनीं च या भर्तुः स्त्रियं निर्वासयेद् बुधः ॥ १२।९३ ॥  
वन्ध्यां स्त्रीजननीं निन्द्यां प्रतिकुलां च सर्वदा ।  
कामतो नाभिनन्देत कुर्वन्न् एवं स दोषभाक् ॥ १२।९४ ॥  
अनुकूलाम् अवाग्दुष्टां दक्षां साध्वीं प्रजावतीम् ।  
त्यजन् भार्याम् अवस्थाप्यो राज्ञा दण्डेन भूयसा ॥ १२।९५ ॥  
अज्ञातदोषेणोढा या निर्गता नान्यम् आश्रिता ।  
बन्धुभिः सा नियोक्तव्या निर्बन्धुः स्वयम् आश्रयेत् ॥ १२।९६ ॥  
नष्टे मृते प्रव्रजिते क्लीबे च पतिते पतौ ।  
पञ्चस्व् आपत्सु नारीणां पतिर् अन्यो विधीयते ॥ १२।९७ ॥  
अष्टौ वर्षाण्य् उदीक्षेत ब्राह्मणी प्रोषितं पतिम् ।  
अप्रसूता तु चत्वारि परतो ऽन्यं समाश्रयेत् ॥ १२।९८ ॥  
क्षत्रिया षट् समास् तिष्ठेद् अप्रसूता समात्रयम् ।  
वैश्या प्रसूता चत्वारि द्वे समे त्व् इतरा वसेत् ॥ १२।९९ ॥  
न शूद्रायाः स्मृतः कालो न च धर्मव्यतिक्रमः ।  
विशेषतो ऽप्रसूतायाः संवत्सरपरा स्थितिः ॥ १२।१०० ॥  
अप्रवृत्तौ स्मृतः धर्म एष प्रोषितयोषिताम् ।  
जीवति श्रूयमाणे तु स्याद् एष द्विगुणो विधिः ॥ १२।१०१ ॥  
प्रजाप्रवृत्तौ भूतानां सृष्टिर् एषा प्रजापतेः ।  
अतो ऽन्यगमने स्त्रीणाम् एवं दोषो न विद्यते ॥ १२।१०२ ॥  
आनुलोम्येन वर्णानां यज् जन्म स विधिः स्मृतः ।  
प्रातिलोम्येन यज् जन्म स ज्ञेयो वर्णसङ्करः ॥ १२।१०३ ॥  
अनन्तरः स्मृतः पुत्रः पुत्र एकान्तरस् तथा ।  
द्व्यन्तरश् चानुलोम्येन तथैव प्रतिलोमतः ॥ १२।१०४ ॥  
उग्रः पारशवश् चैव निषादश् चानुलोमतः ।  
उत्तमेभ्यस् त्रयस् त्रिभ्यः शूद्रापुत्राः प्रकीर्तिताः ॥ १२।१०५ ॥  
ब्राह्मण्या अपि चाण्डाल- सूतवैदेहका अपि ।  
अपरेभ्यस् त्रयस् त्रिभ्या विज्ञेयः प्रतिलोमतः ॥ १२।१०६ ॥  
अम्बष्ठो मागधश् चैव क्षत्ता च क्षत्रियासुताः ।  
आनुलोम्येन तत्रैको द्वौ ज्ञेयौ प्रतिलोमतः ॥ १२।१०७ ॥  
वैश्यापुत्रास् तु दौष्षन्त- यवनायोगवा अपि ।  
प्रातिलोम्येन यत्रैको द्वौ ज्ञेयौ चानुलोमजौ ॥ १२।१०८ ॥  
सूताद्याः प्रतिलोमास् तु ये जातिप्रतिलोमजाः ।  
ते सङ्कराः श्वपाकाद्यास् तेषां त्रिः सप्तको गणः ॥ १२।१०९ ॥  
सवर्णो ब्राह्मणीपुत्रः क्षत्रियायाम् अनन्तरः ।  
अम्बष्ठोग्रौ तथा पुत्राव् एवं क्षत्रियवैश्ययोः ॥ १२।११० ॥  
एकान्तरस् तु दौष्षन्तो वैश्यायां ब्राह्मणात् सुतः ।  
शूद्रायां क्षत्रियात् तद्वन् निषादो नाम जायते ॥ १२।१११ ॥  
शूद्रा पारशवं सूते ब्राह्मणाद् उत्तरं सुतम् ।  
आनुलोम्येन वर्णानां पुत्रा ह्य् एते प्रकीर्तिताः ॥ १२।११२ ॥  
सूतश् च मागधश् चैव पुत्राव् आयोगवस् तथा ।  
प्रातिलोम्येन वर्णानां तद्वद् एते ऽप्य् अनन्तराः ॥ १२।११३ ॥  
अनन्तरः स्मृतः सूतो ब्राह्मण्यां क्षत्रियात् सुतः ।  
मागधायोगवौ तद्वद् द्वी पुत्रौ वैश्यशूद्रयोः ॥ १२।११४ ॥  
ब्राह्मण्य् एकान्तरं वैश्यात् सूते वैदेहकं सुतम् ।  
क्षत्तारं क्षत्रिया शूद्रात् पुत्रम् एकान्तरं तथा ॥ १२।११५ ॥  
द्व्यन्तरः प्रातिलोम्येन पापिष्ठः सति सङ्करे ।  
चाण्डालो जायते शूद्राद् ब्राह्मणी यत्र मुह्यति ॥ १२।११६ ॥  
राज्ञा परीक्ष्यं न यथा जायते वर्णसङ्करः ।  
तस्माद् राज्ञा विशेषेण त्रयी रक्ष्या तु सङ्करात् ॥ १२।११७ ॥
