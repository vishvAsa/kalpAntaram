+++
title = "०६ वेतनस्यानपाकर्म"

+++

भृतानां वेतनस्योक्तो दानादानविधिक्रमः ।  
वेतनस्यानपाकर्म तद् विवादपदं स्मृतम् ॥ ६।१ ॥  
भृताय वेतनं दद्यात् कर्मस्वामी यथाक्रमम् ।  
आदौ मध्ये ऽवसाने वा कर्मणो यद् विनिश्चितम् ॥ ६।२ ॥  
भृतावनिश्चितायां तु दशभागं समाप्नुयुः ।  
लाभगोबीजसस्यानां वणिग्गोपकृषीबलाः ॥ ६।३ ॥  
कर्मोपकरणं चैषां क्रियां प्रति यद् आहृतम् ।  
आप्तभावेन कुर्वीत न जिह्मेन समाचरेत् ॥ ६।४ ॥  
कर्माकुर्वन् प्रतिश्रुत्य कार्यो दत्त्वा भृतिं बलात् ।  
भृतिं गृहीत्वाकुर्वाणो द्विगुणां भृतिम् आवहेत् ॥ ६।५ ॥  
काले ऽपूर्णे त्यजेत् कर्म भृतिनाशो ऽस्य चार्हति ।  
स्वामिदोषाद् अपाक्रामन् यावत् कृतम् अवाप्नुयात् ॥ ६।६ ॥  
भृतिषड्भागम् आभाष्य पथि युग्यकृतं त्यजन् ।  
अददत् कारयित्वा तु कर्मैवं सोदयां भृतिम् ॥ ६।७ ॥  
अनयन् भाटयित्वा तु भाण्डवान् यानवाहने ।  
दाप्यो भृतिचतुर्भागं समम् अर्धपथे त्यजन् ॥ ६।८ ॥  
अनयन् वाहको ऽप्य् एवं भृतिहानिम् अवाप्नुयात् ।  
द्विगुणां तु भृतिं दाप्यः प्रस्थाने विघ्नम् आचरन् ॥ ६।९ ॥  
भाण्डं व्यसनम् आगच्छेद् यदि वाहकदोषतः ।  
दाप्यो यत् तत्र नष्टं स्याद् दैवराजकृताद् ऋते ॥ ६।१० ॥  
गवां शताद् वत्सतरी धेनुः स्याद् द्विशताद् भृतिः ।  
प्रति सम्वत्सरं गोपे सदोहश् चाष्टमे ऽहनि ॥ ६।११ ॥  
उपानयेत् गा गोपाय प्रत्यहं रजनीक्षये ।  
चीऋणाः पीताश् च ता गोपः सायाह्ने प्रत्युपानयेत् ॥ ६।१२ ॥  
स्याच् चेद् गोव्यसनं गोपो व्यायच्छेत् तत्र शक्तितः ।  
अशक्तस् तूर्णम् आगम्य स्वामिने तन् निवेदयेत् ॥ ६।१३ ॥  
अव्यायच् छन्नविक्रोशन् स्वामिने चानिवेदयन् ।  
वोढुम् अर्हति गोपस् तां विनयं चापि राजनि ॥ ६।१४ ॥  
नष्टविनष्टं कृमिभिः श्वहतं विषमे मृतम् ।  
हीनं पुरुषकारेण गोपायैव निपातयेत् ॥ ६।१५ ॥  
अजाविके तथारुद्धे वृकैः पाले त्व् अनायति ।  
यत् प्रसह्य वृको हन्यात् पाले तत्किल्बिषम् भवेत् ॥ ६।१६ ॥  
तासां चैवानिरुद्धानां चरन्तीनां मिथो वने ।  
याम् उत्पत्य वृको हन्यान् न पालस् तत्र किल्बिषी ॥ ६।१७ ॥  
विघुष्य तु हृतं चौरैर् न पालो दातुम् अर्हति ।  
यदि देशे च काले च स्वामिनः स्वस्य शंसति ॥ ६।१८ ॥  
एतेन सर्वपालानां विवादः समुदाहृतः ।  
मृतेषु च विशुद्धिः स्यात् पालस्याङ्कादिदर्शनात् ॥ ६।१९ ॥  
शुल्कं गृहीत्वा पण्यस्त्री नेच्छन्ती द्विस् तद् आवहेत् ।  
अप्रयच्छंस् तदा शुल्कम् अनुभूय पुमान् स्त्रियम् ॥ ६।२० ॥  
अयोनौ क्रमते यस् तु बहुभिर् वापि वासयेत् ।  
शुल्कम् अष्टगुणं दाप्यो विनयस् तावद् एव च ॥ ६।२१ ॥  
पराजिरे गृहं कृत्वा स्तोमं दत्त्वा वसेत् तु यः ।  
स तद् गृहीत्वा निर्गच्छेत् तृणकाष्ठेष्टकादिकम् ॥ ६।२२ ॥  
स्तोमवाहीनि भाण्डानि पूर्णकालान्य् उपानयेत् ।  
ग्रहीतुर् आभवेद् भग्नं नष्टं चान्यत्र सम्प्लवात् ॥ ६।२३ ॥
