+++
title = "१५-१६ वाग्दण्डपारुष्ये"

+++

देशजातिकुलादीनाम् आक्रोशन्यङ्गसंहितम् ।  
यद् वचः प्रतिकूलार्थं वाक्पारुष्यं तद् उच्यते ॥ १५१६।१ ॥  
निष्ठुराश्लीलतीव्रत्वात् तद् अपि त्रिविधं स्मृतम् ।  
गौरवानुक्रमाद् अस्य दण्डो ऽप्य् अत्र क्रमाद् गुरुः ॥ १५१६।२ ॥  
साक्षेपं निष्ठुरं ज्ञेयम् अश्लीलं न्यङ्गसंयुतम् ।  
पातनीयैर् उपक्रोशैस् तीव्रम् आहुर् मनीषिणः ॥ १५१६।३ ॥  
परगात्रेष्व् अभिद्रोहो हस्तपादायुधादिभिः ।  
भस्मादिभिश् चोपघातो दण्डपारुष्यम् उच्यते ॥ १५१६।४ ॥  
तस्यापि दृष्टं त्रैविध्यं मृदुमध्योत्तमं क्रमात् ।  
अवगूरणनिःसङ्ग- पातनक्षतदर्शनैः ॥ १५१६।५ ॥  
हीनमध्योत्तमानां तु द्रव्याणाम् समतिक्रमात् ।  
त्रीण्य् एव साहसान्य् आहुस् तत्र कण्टकशोधनम् ॥ १५१६।६ ॥  
विधिः पञ्चविधस् तूक्त एतयोर् उभयोर् अपि ।  
विशुद्धिर् दण्डभाक्त्वं च तत्र सम्बध्यते यथा ॥ १५१६।७ ॥  
पारुष्ये सति संरम्भाद् उत्पन्ने क्षुब्धयोर् द्वयोः ।  
स मन्यते यः क्षमते दण्डभाग् यो ऽतिवर्तते ॥ १५१६।८ ॥  
पारुष्यदोषावृतयोर् युगपत् सम्प्रवृत्तयोः ।  
विशेषश् चेन् न दृश्येत विनयः स्यात् समस् तयोः ॥ १५१६।९ ॥  
पूर्वम् आक्षारयेद् यस् तु नियतं स्यात् स दोषभाक् ।  
पश्चाद् यः सो ऽप्य् असत्कारी पूर्वे तु विनयो गुरुः ॥ १५१६।१० ॥  
द्वयोर् आपन्नयोस् तुल्यम् अनुबध्नाति यः पुनः ।  
स तयोर् दण्डम् आप्नोति पूर्वो वा यदि वेतरः ॥ १५१६।११ ॥  
श्वपाकपण्डचण्डाल- व्यङ्गेषु वधवृत्तिषु ।  
हस्तिपव्रात्यदारेषु गुर्वाचार्याङ्गनासु च ॥ १५१६।१२ ॥  
मर्यादातिक्रमे सद्यो घात एवानुशासनम् ।  
न च तद्दण्डपारुष्ये दोषम् आहुर् मनीषिणः ॥ १५१६।१३ ॥  
यम् एव ह्य् अतिवर्तेरन्न् एते सन्तं जनं नृषु ।  
स एव विनयं कुर्यान् न तद्विनयभाङ् नृपः ॥ १५१६।१४ ॥  
मला ह्य् एते मनुष्येषु धनम् एषां मलात्मकम् ।  
अपि तान् घातयेद् राजा नार्थदण्डेन दण्डयेत् ॥ १५१६।१५ ॥

शतं ब्राह्मणम् आक्रुश्य क्षत्रियो दण्डम् अर्हति ।  
वैश्यो ऽध्यर्धं शतं द्वे वा शूद्रस् तु वधम् अर्हति ॥ १५१६।१६ ॥  
विप्रः पञ्चाशतं दण्ड्यः क्षत्रियस्याभिशंसने ।  
वैश्ये स्याद् अर्धपञ्चाशच् छूद्रे द्वादशको दमः ॥ १५१६।१७ ॥  
समवर्णद्विजातीनां द्वादशैव व्यतिक्रमे ।  
वादेष्व् अवचनीयेषु तद् एव द्विगुणं भवेत् ॥ १५१६।१८ ॥  
काणम् अप्य् अथवा खञ्जम् अन्यं वापि तथाविधम् ।  
तथ्येनापि ब्रुवन् दाप्यो राज्ञा कार्षापणावरम् ॥ १५१६।१९ ॥  
न किल्बिषेणापवदेच् छास्त्रतः कृतपावनम् ।  
न राज्ञा धृतदण्डं च दण्डभाक् तद्व्यतिक्रमात् ॥ १५१६।२० ॥  
लोके ऽस्मिन् द्वाव् अवक्तव्याव् अदण्ड्यौ च प्रकीर्तितौ ।  
ब्राह्मणश् चैव राजा च तौ हीदं बिभृतो जगत् ॥ १५१६।२१ ॥  
पतितं पतितेत्य् उक्त्वा चौरं चौरेति वा पुनः ।  
वचनात् तुल्यदोषः स्यान् मिथ्या द्विर् दोषतां व्रजेत् ॥ १५१६।२२ ॥  
नामजातिग्रहं तेषाम् अभिद्रोहेण कुर्वतः ।  
निखेयो ऽयोमयः शङ्कुः शूद्रस्याष्टादशाङ्गुलः ॥ १५१६।२३ ॥  
धर्मापदेशं दर्पेण द्विजानाम् अस्य कुर्वतः ।  
तप्तम् आसेचयेत् तैलं वक्त्रे श्रोत्रे च पार्थिवः ॥ १५१६।२४ ॥  
येनाङ्गेनावरो वर्णो ब्राह्मणस्यापराध्नुयात् ।  
तद् अङ्गं तस्य छेत्तव्यम् एवं शुद्धिम् अवाप्नुयात् ॥ १५१६।२५ ॥  
सहासनम् अभिप्रेप्सुर् उत्कृष्टस्यावकृष्टजः ।  
कट्यां कृटाङ्को निर्वास्यः स्फिग्देशं वास्य कर्तयेत् ॥ १५१६।२६ ॥  
अवनिष्ठीवतो दर्पाद् द्वाव् ओष्ठौ छेदयेन् नृपः ।  
अवमूत्रयतः शिश्नम् अवशर्धयतो गुदम् ॥ १५१६।२७ ॥  
केशेषु गृह्णतो हस्तौ छेदयेद् अविचारयन् ।  
पादयोर् नासिकायां च ग्रीवायां वृषणेषु च ॥ १५१६।२८ ॥  
उपक्रुश्य तु राजानं वर्त्मनि स्वे व्यवस्थितम् ।  
जिह्वाछेदाद् भवेच् छुद्धिः सर्वस्वहरणेन वा ॥ १५१६।२९ ॥  
राजनि प्रहरेद् यस् तु कृतागस्य् अपि दुर्मतिः ।  
शूले तम् अग्नौ विपचेद् ब्रह्महत्याशताधिकम् ॥ १५१६।३० ॥  
पुत्रापराधे न पिता न श्ववाञ् शुनि दण्डभाक् ।  
न मर्कटे च तत्स्वामी तैर् एव प्रहितो न चेत् ॥ १५१६।३१ ॥
