+++
title = "१८ प्रकीर्णकम्"

+++

प्रकीर्णके पुनर् ज्ञेया व्यवहारा नृपाश्रयाः ।  
राज्ञाम् आज्ञाप्रतीघातस् तत्कर्मकरणं तथा ॥ १८।१ ॥  
पुरप्रदानं सम्भेदः प्रकृतीनां तथैव च ।  
पाषण्डनैगमश्रेणी- गणधर्मविपर्ययाः ॥ १८।२ ॥  
पितृपुत्रविवादश् च प्रायश्चित्तव्यतिक्रमः ।  
प्रतिग्रहविलोपश् च कोप आश्रमिणाम् अपि ॥ १८।३ ॥  
वर्णसङ्करदोषश् च तद्वृत्तिनियमस् तथा ।  
न दृष्टं यच् च पूर्वेषु तत् सर्वं स्यात् प्रकीर्णके ॥ १८।४ ॥  
राजा त्व् अवहितः सर्वान् आश्रमान् परिपालयेत् ।  
उपायैः शास्त्रविहितैश् चतुर्भिः प्रकृतैस् तथा ॥ १८।५ ॥  
यो यो वर्णो ऽवहीयेत यो वोद्रेकम् अनुव्रजेत् ।  
तं तं दृष्ट्वा स्वतो मार्गात् प्रच्युतं स्थापयेत् पथि ॥ १८।६ ॥  
अशास्त्रोक्तेषु चान्येषु पापयुक्तेषु कर्मसु ।  
प्रसमीक्ष्यात्मनो राजा दण्डं दण्ड्येषु पातयेत् ॥ १८।७ ॥  
श्रुतिस्मृतिविरुद्धं च जनानाम् अहितं च यत् ।  
न तत् प्रवर्तयेद् राजा प्रवृत्तं च निवर्तयेत् ॥ १८।८ ॥  
न्यायापेतं यद् अन्येन राज्ञाज्ञानकृतं च यत् ।  
तद् अप्य् अन्यायविहितं पुनर् न्याये निवेशयेत् ॥ १८।९ ॥  
राज्ञा प्रवर्तितान् धर्मान् यो नरो नानुपालयेत् ।  
दण्ड्यः स पापो वध्यश् च लोपयन् राजशासनम् ॥ १८।१० ॥  
आयुधान्य् आयुधीयानां वाह्यादीन् वाह्यजीविनाम् ।  
वेश्यास्त्रीणाम् अलङ्कारं वाद्यातोद्यानि तद्विदाम् ॥ १८।११ ॥  
यच् च यस्योपकरणं येन जीवन्ति कारुकाः ।  
सर्वस्वहरणे ऽप्य् एतान् न राजा हर्तुम् अर्हति ॥ १८।१२ ॥  
अनादिश् चाप्य् अनन्तश् च द्विपदां पृथिवीपतिः ।  
दीप्तिमत्वाच् छुचित्वाच् च यदि न स्यात् पथश् च्युतः ॥ १८।१३ ॥  
यदि राजा न सर्वेषां वर्णानां दण्डधारणम् ।  
कुर्यात् पथो व्यपेतानां विनश्येयुर् इमाः प्रजाः ॥ १८।१४ ॥  
ब्राह्मण्यं ब्राह्मणो जह्यात् क्षत्रियः क्षात्रम् उत्सृजेत् ।  
स्वकर्म जह्याद् वैश्यस् तु शूद्रः सर्वान् विशेषयेत् ॥ १८।१५ ॥  
राजानश् चेन् नाभविष्यन् पृथिव्यां दण्डधारणम् ।  
शूले मत्स्यान् इवापक्ष्यन् दुर्बलान् बलवत्तराः ॥ १८।१६ ॥  
सताम् अनुग्रहो नित्यम् असतां निग्रहस् तथा ।  
एष धर्मः स्मृतो राज्ञाम् अर्थश् चामित्रपीडनात् ॥ १८।१७ ॥  
न लिप्यते यथा वह्निर् दहञ् छश्वद् इमाः प्रजाः ।  
न लिप्यते तथा राजा दण्डं दण्ड्येषु पातयन् ॥ १८।१८ ॥  
आज्ञा तेजः पार्थिवानां सा च वाचि प्रतिष्ठिता ।  
ते यद् ब्रूयुर् असत् सद् वा स धर्मो व्यवहारिणाम् ॥ १८।१९ ॥  
राजा नाम चरत्य् एष भूमौ साक्षात् सहस्रदृक् ।  
न तस्याज्ञाम् अतिक्रम्य सन्तिष्ठेरन् प्रजाः क्वचित् ॥ १८।२० ॥  
रक्षाधिकाराद् ईशत्वाद् भूतानुग्रहदर्शनात् ।  
यद् एव राजा कुरुते तत् प्रमाणम् इति स्थितिः ॥ १८।२१ ॥  
निर्गुणो ऽपि यथा स्त्रीणां पूज्य एव पतिः सदा ।  
प्रजानां विगुणो ऽप्य् एवं पूज्य एव नराधिपः ॥ १८।२२ ॥

तपःक्रीताः प्रजा राज्ञा प्रभुर् आसां ततो नृपः ।  
ततस् तद्वचसि स्थेयं वार्ता चासां तदाश्रया ॥ १८।२३ ॥  
पञ्च रूपाणि राजानो धारयन्त्य् अमितौजसः ।  
अग्नेर् इन्द्रस्य सोमस्य यमस्य धनदस्य च ॥ १८।२४ ॥  
कारणाद् अनिमित्तं वा यदा क्रोधवशं गतः ।  
प्रजा दहति भूपालस् तदाग्निर् अभिधीयते ॥ १८।२५ ॥  
यदा तेजः समालम्ब्य विजिगीषुर् उदायुधः ।  
अभियाति परान् राजा तदेन्द्रः स उदाहृतः ॥ १८।२६ ॥  
विगतक्रोधसन्तापो हृष्टरूपो यदा नृपः ।  
प्रजानां दर्शनं याति सोम इत्य् उच्यते तदा ॥ १८।२७ ॥  
धर्मासनगतः श्रीमान् दण्डं धत्ते यदा नृपः ।  
समः सर्वेषु भूतेषु तदा वैवस्वतः यमः ॥ १८।२८ ॥

यदा त्व् अर्थिगुरुप्राज्ञ- भृत्यादीन् अवनीपतिः ।  
अनुगृह्णाति दानेन तदा स धनदः स्मृतः ॥ १८।२९ ॥  
तस्मात् तं नावजानीयान् नाक्रोशेन् न विशेषयेत् ।  
आज्ञायां चास्य तिष्ठेत मृत्युः स्यात् तद्व्यतिक्रमात् ॥ १८।३० ॥  
तस्य वृत्तिः प्रजारक्षा वृद्धप्राज्ञोपसेवनम् ।  
दर्शनं व्यवहाराणाम् आत्मनश् चाभिरक्षणम् ॥ १८।३१ ॥

ब्राह्मणान् उपसेवेत नित्यं राजा समाहितः ।  
संयुक्तं ब्राह्मणैः क्षत्रं मूलं लोकाभिरक्षणे ॥ १८।३२ ॥  
ब्राह्मणस्यापरीहारो राजन्यासनम् अग्रतः ।  
प्रथमं दर्शनं प्रातः सर्वेभ्यश् चाभिवादनम् ॥ १८।३३ ॥  
अग्रं नवेभ्यः सस्येभ्यो मार्गदानं च गच्छतः ।  
भैक्षहेतोः परागारे प्रवेशस् त्व् अनिवारितः ॥ १८।३४ ॥  
समित्पुष्पोदकादानेष्व् अस्तेयं सपरिग्रहात् ।  
अनाक्षेपः परेभ्यश् च सम्भाषश् च परस्त्रिया ॥ १८।३५ ॥  
नदीष्व् अवेतनस् तारः पूर्वम् उत्तरणं तथा ।  
तरेष्व् अशुल्कदानं च न चेद् वाणिज्यम् अस्य तत् ॥ १८।३६ ॥  
वर्तमानो ऽध्वनि श्रान्तो गृह्णन्न् अनिवसन् स्वयम् ।  
ब्राह्मणो नापराध्नोति द्वाव् इक्षू पञ्च मूलकान् ॥ १८।३७ ॥  
नाभिशस्तान् न पतितान् न द्विषो न च नास्तिकात् ।  
न सोपधान् नानिमित्तं न दातारं प्रपीड्य च ॥ १८।३८ ॥

अर्थानां भूरिभावाच् च देयत्वाच् च महात्मनाम् ।  
श्रेयान् प्रतिग्रहो राज्ञां अन्येषां ब्राह्मणाद् ऋते ॥ १८।३९ ॥  
ब्राह्मणश् चैव राजा च द्वाव् अप्य् एतौ धृतव्रतौ ।  
नैतयोर् अन्तरं किञ्चित् प्रजाधर्माभिरक्षणात् ॥ १८।४० ॥  
धर्मज्ञस्य कृतज्ञस्य रक्षार्थं शासतो ऽशुचीन् ।  
मेध्यम् एव धनं प्राहुस् तीक्ष्णस्यापि महीपतेः ॥ १८।४१ ॥  
शुचीनाम् अशुचीनां च सन्निपातो यथाम्भसाम् ।  
समुद्रे समतां याति तद्वद् राज्ञो धनागमः ॥ १८।४२ ॥  
यथा चाग्नौ स्थितं दीप्ते शुद्धिम् आयाति काञ्चनम् ।  
एवम् एवागमा सर्वे शुद्धिम् आयान्ति राजसु ॥ १८।४३ ॥  
य एव कश्चित् स्वद्रव्यं ब्राह्मणेभ्यः प्रयच्छति ।  
तद् राज्ञाप्य् अनुमन्तव्यम् एष धर्मः सनातनः ॥ १८।४४ ॥

अन्यप्रकाराद् उचिताद् भूमेः षड्भागसञ्ज्ञितात् ।  
बलिः स तस्य विहितः प्रजापालनवेतनम् ॥ १८।४५ ॥  
शक्यं तत् पुनर् आदातुं यद् अब्राह्मणसात्कृतम् ।  
ब्राह्मणाय तु यद् दत्तं न तस्य हरणं पुनः ॥ १८।४६ ॥  
दानम् अध्ययनं यज्ञस् तस्य कर्म त्रिलक्षणम् ।  
याजनाध्यापने वृत्तिस् तृतीयस् तु प्रतिग्रहः ॥ १८।४७ ॥  
स्वकर्मणि द्विजस् तिष्ठेद् वृत्तिम् आहारयेत् कृताम् ।  
नासद्भ्यः प्रतिगृह्णीयाद् वर्णेभ्यो नियमे ऽसति ॥ १८।४८ ॥  
अशुचिर् वचनाद् यस्य शुचिर् भवति पुरुषः ।  
शुचिश् चैवाशुचिः सद्यः कथं राजा न दैवतम् ॥ १८।४९ ॥  
विदुर् य एव देवत्वं राज्ञो ह्य् अमिततेजसः ।  
तस्य ते प्रतिगृह्णन्तो न लिप्यन्ते द्विजातयः ॥ १८।५० ॥  
लोके ऽस्मिन् मङ्गलान्य् अष्टौ ब्राह्मणो गौर् हुताशनः ।  
हिरण्यं सर्पिर् आदित्य आपो राजा तथाष्टमः ॥ १८।५१ ॥

एतानि सततं पश्येन् नमस्येद् अर्चयेच् च तान् ।  
प्रदक्षिणं च कुर्वीत तथा ह्य् आयुर् न हीयते ॥ १८।५२ ॥

परिशिष्टम्
