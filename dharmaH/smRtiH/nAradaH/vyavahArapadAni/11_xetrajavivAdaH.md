+++
title = "११ क्षेत्रजविवादः"

+++

सेतुकेदारमर्यादा- विकृष्टाकृष्टनिश्चयाः ।  
क्षेत्राधिकारा यत्र स्युर् विवादः क्षेत्रजस् तु सः ॥ ११।१ ॥  
क्षेत्रसीमाविरोधेषु सामन्तेभ्यो विनिश्चयः ।  
नगरग्रामगणिनो ये च वृद्धतमा नराः ॥ ११।२ ॥  
ग्रामसीमासु च बहिर् ये स्युस् तत्कृषिजीविनः ।  
गोपशाकुनिकव्याधा ये चान्ये वनगोचराः ॥ ११।३ ॥  
समुन्नयेयुस् ते सीमां लक्षणैर् उपलक्षिताम् ।  
तुषाङ्गारकपालैश् च कुम्भैर् आयतनैर् द्रुमैः ॥ ११।४ ॥  
अभिज्ञातैश् च वल्मीक- स्थलनिम्नोन्नतादिभिः ।  
केदाराराममार्गैश् च पुराणैः सेतुभिस् तथा ॥ ११।५ ॥  
निम्नगापहृतोत्सृष्ट- नष्टचिह्नासु भूमिषु ।  
तत्प्रदेशानुमानाच् च प्रमाणैर् भोगदर्शनैः ॥ ११।६ ॥  
अथ चेद् अनृतं ब्रूयुः सामन्तास् तद्विनिश्चये ।  
सर्वे पृथक् पृथग् दण्ड्या राज्ञा मध्यमसाहसम् ॥ ११।७ ॥  
गणवृद्धादयस् त्व् अन्ये दण्डं दाप्याः पृथक् पृथक् ।  
विनेयाः प्रथमेन स्युः साहसेनानृते स्थिताः ॥ ११।८ ॥  
नैकः समुन्नयेत् सीमां नरः प्रत्ययवान् अपि ।  
गुरुत्वाद् अस्य धर्मस्य क्रियैषा बहुषु स्थिता ॥ ११।९ ॥  
एकश् चेद् उन्नयेत् सीमां सोपवासः समाहितः ।  
रक्तमाल्याम्बरधरः क्षितिम् आरोप्य मूर्धनि ॥ ११।१० ॥  
यदा च न स्युर् ज्ञातारः सीमाया न च लक्षणम् ।  
तदा राजा द्वयोः सीमाम् उद्धरेद् इष्टतः स्वयम् ॥ ११।११ ॥  
एतेनैव गृहोद्यान- निपानायतनादिषु ।  
विवादविधिर् आख्यातस् तथा ग्रामान्तरेषु च ॥ ११।१२ ॥  
अवस्करस्थलश्वभ्र- भ्रमस्यन्दनिकादिभिः ।  
चतुष्पथसुरस्थान- रथ्यामार्गान् न रोधयेत् ॥ ११।१३ ॥  
परक्षेत्रस्य मध्ये तु सेतुर् न प्रतिषिध्यते ।  
महागुणो ऽल्पबाधश् च वृद्धिर् इष्टा क्षये सति ॥ ११।१४ ॥  
सेतुस् तु द्विदिधो ज्ञेयः खेयो बन्ध्यस् तथैव च ।  
तोयप्रवर्तनान् खेयो बन्ध्यः स्यात् तन्निवर्तनात् ॥ ११।१५ ॥  
नान्तरेणोदकं सस्यं नश्येद् अभ्युदकेन तु ।  
य एवानुदके दोषः स एवाभ्युदके स्मृतः ॥ ११।१६ ॥  
पूर्वप्रवृत्तम् उत्सन्नम् अपृष्ट्वा स्वामिनं तु यः ।  
सेतुं प्रवर्तयेत् कश्चिन् न स तत्फलभाग् भवेत् ॥ ११।१७ ॥  
मृते तु स्वामिनि पुनस् तद्वंश्ये वापि मानवे ।  
राजानम् आमन्त्र्य ततः प्रकुर्यात् सेतुकर्म तत् ॥ ११।१८ ॥  
अतो ऽन्यथा क्लेशभाक् स्यान् मृगव्याधानुदर्शनात् ।  
इषवस् तस्य नश्यन्ति यो विद्धम् अनुविध्यति ॥ ११।१९ ॥  
अशक्तप्रेतनष्टेषु क्षेत्रिकेष्व् अनिवारितः ।  
क्षेत्रं चेद् विकृषेत् कश्चिद् अश्नुवीत स तत्फलम् ॥ ११।२० ॥  
विकृष्यमाणे क्षेत्रे चेत् क्षेत्रिकः पुनर् आव्रजेत् ।  
खिलोपचारं तत् सर्वं दत्त्वा स्वक्षेत्रम् आप्नुयात् ॥ ११।२१ ॥  
तदष्टभागापचयाद् यावत् सप्त गताः समाः ।  
सम्प्राप्ते त्व् अष्टमे वर्षे भुक्तं क्षेत्रं लभेत सः ॥ ११।२२ ॥  
संवत्सरेणार्धखिलं खिलं तद् वत्सरैस् त्रिभिः ।  
पञ्चवर्षावसन्नं तु स्यात् क्षेत्रम् अटवीसमम् ॥ ११।२३ ॥  
क्षेत्रं त्रिपुरुषं यत् स्याद् गृहं वा स्यात् क्रमागतम् ।  
राजप्रसादाद् अन्यत्र न तद्भोगः परं नयेत् ॥ ११।२४ ॥  
उत्क्रम्य तु वृतिं यत्र सस्यघातो गवादिभिः ।  
पालः शास्यो भवेत् तत्र न चेच् छक्त्या निवारयेत् ॥ ११।२५ ॥  
समूलसस्यनाशे तु तत्स्वामी समम् आप्नुयात् ।  
वधेन पालो मुच्येत दण्डं स्वामिनि पातयेत् ॥ ११।२६ ॥  
गौः प्रसूता दशाहात् च महोक्षाजाविकुञ्जराः ।  
निवार्यास् तु प्रयत्नेन तेषां स्वामी न दण्डभाक् ॥ ११।२७ ॥  
माषं गां दापयेद् दण्डं द्वौ माषौ महिषीं तथा ।  
अजाविके सवत्से तु दण्डः स्याद् अर्धमाषकः ॥ ११।२८ ॥  
अदण्ड्या हस्तिनो ऽश्वाश् च प्रजापाला हि ते स्मृताः ।  
अदण्ड्या गर्भिणी गौश् च सूतिका चाभिसारिणी ॥ ११।२९ ॥

प्रोक्तस् तु द्विर् निषण्णानां वसन्त्यां तु चतुर्गुणम् ।  
प्रत्यक्षचारकाणां तु चौरदण्डः स्मृटस् तथा ॥ ११।३० ॥  
या नष्टाः पालदोषेण गावः क्षेत्रं समाश्रिताः ।  
न तत्र गोमिनो दण्डः पालस् तं दण्डम् अर्हति ॥ ११।३१ ॥  
राजग्राहगृहीतो वा वज्राशनिहतो ऽपि वा ।  
अथ सर्पेण दष्टो वा गिर्य् अग्रात् पतितो ऽपि वा ॥ ११।३२ ॥  
सिंहव्याघ्रहतो वापि व्याधिभिः चैव पातितः ।  
न तत्र दोषः पालस्य न च दोषो ऽस्ति गोमिनाम् ॥ ११।३३ ॥  
गोभिस् तु भक्षितं धान्यं यो नरः प्रतिमार्गति ।  
सामन्तस्य शदो देयो धान्यं यत् तत्र वापितम् ।  
गवत्रं गोमिने देयं धान्यं तत्कर्षिकस्य तु ॥ ११।३४ ॥  
ग्रामोपान्ते च यत् क्षेत्रं विवीतान्ते महापथे ।  
अनावृते चेत् तन्नाशे न पालस्य व्यतिक्रमः ॥ ११।३५ ॥  
पथि क्षेत्रे वृतिः कार्या याम् उष्ट्रो नावलोकयेत् ।  
न लङ्घयेत् पशुर् नाश्वो न भिद्याद् यां च सूकरः ॥ ११।३६ ॥  
गृहं क्षेत्रं च विज्ञेयं वासहेतुः कुटुम्बिनाम् ।  
तस्मात् तन् नाक्षिपेद् राजा तद् धि मूलं कुटुम्बिनाम् ॥ ११।३७ ॥  
वृद्धे जनपदे राज्ञो धर्मः कोशश् च वर्धते ।  
हीयते हीयमाने च वृद्धिहेतुम् अतः श्रयेत् ॥ ११।३८ ॥
