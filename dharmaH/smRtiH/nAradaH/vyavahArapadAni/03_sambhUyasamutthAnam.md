+++
title = "०३ सम्भूयसमुत्थानम्"

+++

वणिक्प्रभृतयो यत्र कर्म सम्भूय कुर्वते ।  
तत् सम्भूयसमुत्थानं व्यवहारपदं स्मृतम् ॥ ३।०१ ॥  
फलहेतोर् उपायेन कर्म सम्भूय कुर्वताम् ।  
आधारभूतः प्रक्षेपस् तेनोत्तिष्ठेयुर् अंशतः ॥ ३।०२ ॥  
समो ऽतिरिक्तो हीनो वा यत्रांशो यस्य यादृशः ।  
क्षयव्ययौ तथा वृद्धिस् तस्य तत्र तथाविधाः ॥ ३।०३ ॥  
भाण्डपिण्डव्ययोद्धार- भारसारान्ववेक्षणम् ।  
कुर्युस् ते ऽव्यभिचारेण समये स्वे व्यवस्थिताः ॥ ३।०४ ॥  
प्रमादान् नाशितं दाप्यः प्रतिषिद्धकृतं च यत् ।  
असन्दिष्टश् च यत् कुर्यात् सर्वैः सम्भूयकारिभिः ॥ ३।०५ ॥  
दैवतस्करराजोत्थे व्यसने समुपस्थिते ।  
यस् तत् स्वशक्त्या संरक्षेत् तस्यांशो दशमः स्मृतः ॥ ३।०६ ॥  
एकस्य चेत् स्याद् व्यसनं दायादो ऽस्य तद् आप्नुयात् ।  
अन्यो वासति दायादे शक्ताश् चेत् सर्व एव वा ॥ ३।०७ ॥  
ऋत्विजां व्यसने ऽप्य् एवम् अन्यस् तत् कर्म निस्तरेत् ।  
लभेत दक्षिणाभागं स तस्मात् सम्प्रकल्पितम् ॥ ३।०८ ॥  
ऋत्विग् याज्यम् अदुष्टं यस् त्यजेद् अनपकारिणम् ।  
अदुष्टं व र्त्विजं याज्यो विनेयौ ताव् उभाव् अपि ॥ ३।०९ ॥  
ऋत्विक् तु त्रिविधो दृष्टः पूर्वजुष्टः स्वयङ्कृतः ।  
यदृच्छया च यः कुर्याद् आर्त्विज्यं प्रीतिपूर्वकम् ॥ ३।१० ॥  
क्रमागतेष्व् एष धर्मो वृतेष्व् ऋत्विक्षु च स्वयम् ।  
यादृच्छिके तु संयाज्ये तत्त्यागे नास्ति किल्बिषम् ॥ ३।११ ॥  
शुल्कस्थानं वणिक् प्राप्तः शुल्कं दद्याद् यथोपगम् ।  
न तद् व्यतिहरेद् राज्ञां बलिर् एष प्रकल्पितः ॥ ३।१२ ॥  
शुल्कस्थानं परिहरन् न काले क्रयविक्रयी ।  
मिथ्योक्त्वा च परीमाणं दाप्यो ऽष्टगुणम् अत्ययम् ॥ ३।१३ ॥  
कश्चिच् चेत् सञ्चरन् देशात् प्रेयाद् अभ्यागतो वणिक् ।  
राजास्य भाण्डं तद् रक्षेत् यावद् दायाददर्शनम् ॥ ३।१४ ॥  
दायादे ऽसति बन्धुभ्यो ज्ञातिभ्यो वा तद् अर्पयेत् ।  
तदभावे सुगुप्तं तद् धारयेद् दशतीः समाः ॥ ३।१५ ॥  
अस्वामिकम् अदायादं दशवर्षस्थितं ततः ।  
राजा तद् आत्मसात् कुर्याद् एवं धर्मो न हीयते ॥ ३।१६ ॥
