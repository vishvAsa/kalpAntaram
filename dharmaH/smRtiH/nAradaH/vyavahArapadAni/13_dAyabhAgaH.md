+++
title = "१३ दायभागः"

+++

विभागो ऽर्थस्य पित्र्यस्य पुत्रैर् यत्र प्रकल्प्यते ।  
दायभाग इति प्रोक्तं तद् विवादपदं बुधैः ॥ १३।१ ॥  
पितर्य् ऊर्ध्वं मृते पुत्रा विभजेयुर् धनं पितुः ।  
मातुर् दुहितरो ऽभावे दुहितारं तदन्वयः ॥ १३।२ ॥  
मातुर् निवृत्ते रजसि प्रत्तासु भगिनीषु च ।  
निरष्टे वाप्य् अमरणे पितर्य् उपरतस्पृहे ॥ १३।३ ॥  
पितैव वा स्वयं पुत्रान् विभजेद् वयसि स्थितः ।  
ज्येष्ठं श्रेष्ठविभागेन यथा वास्य मतिर् भवेत् ॥ १३।४ ॥  
बिभृयाद् वेच्छतः सर्वाञ् ज्येष्ठो भ्राता यथा पिता ।  
भ्राता शक्तः कनिष्ठो वा शक्त्यपेक्षः कुले क्रिया ॥ १३।५ ॥  
शौर्यभार्याधने हित्वा यच् च विद्याधनं भवेत् ।  
त्रीण्य् एतान्य् अविभाज्यानि प्रसादो यश् च पैतृकः ॥ १३।६ ॥

मात्रा च स्वधनं दत्तं यस्मै स्यात् प्रीतिपूर्वकम् ।  
तस्याप्य् एष विधिर् दृष्टो मातापीष्टे यथा पिता ॥ १३।७ ॥  
अध्यग्न्यध्यावहनिकं भर्तृदायस् तथैव च ।  
भ्रातृमातृपितृभ्यश् च षड्विधं स्त्रीधनं स्मृतम् ॥ १३।८ ॥  
स्त्रीधनं तदपत्यानां भर्तृगाम्य् अप्रजासु च ।  
ब्राह्मादिषु चतुःष्व् आहुः पितृगामीतरेषु तु ॥ १३।९ ॥  
कुटुम्बं बिभृयाद् भ्रातुर् यो विद्याम् अधिगच्छतः ।  
भागं विद्याधनात् तस्मात् स लभेताश्रुतो ऽपि सन् ॥ १३।१० ॥  
वैद्यो ऽवैद्याय नाकामो दद्याद् अंशं स्वतो धनात् ।  
पितृद्रव्यं तद् आश्रित्य न चेत् तेन तद् आहृतम् ॥ १३।११ ॥  
द्वाव् आंशौ प्रतिपद्येत विभजन्न् आत्मनः पिता ।  
समांशभागिनी माता पुत्राणां स्यान् मृते पतौ ॥ १३।१२ ॥  
ज्येष्ठायांशो ऽधिको देयः ज्येष्ठाय तु वरः स्मृतः ।  
समांशभाजः शेषाः स्युर् अप्रत्ता भगिनी तथा ॥ १३।१३ ॥  
क्षेत्रजेष्व् अपि पुत्रेषु तद्वज् जातेषु धर्मतः ।  
वर्णावरेष्व् अंशहानिर् ऊढाजातेष्व् अनुक्रमात् ॥ १३।१४ ॥

पित्रैव तु विभक्ता ये हीनाधिकसमैर् धनैः ।  
तेषां स एव धर्मः स्यात् सर्वस्य हि पिता प्रभुः ॥ १३।१५ ॥  
कानीनश् च सहोढश् च गूढायां यश् च जायते ।  
तेषां वोढापिता ज्ञेयस् ते च भागहराः स्मृताः ॥ १३।१६ ॥  
अज्ञातपितृको यश् च कानीनो ऽनूढमातृकः ।  
मातामहाय दद्यात् स पिण्डं रिक्थं हरेत च ॥ १३।१७ ॥  
जाता ये त्व् अनियुक्तायाम् एकेन बहुभिस् तथा ।  
अरिक्थभाजस् ते सर्वे बीजिनाम् एव ते सुताः ॥ १३।१८ ॥  
दद्युस् ते बीजिने पिण्डं माता चेच् छुल्कतो हृता ।  
अशुल्कोपगतायां तु पिण्डदा वोढुर् एव ते ॥ १३।१९ ॥  
पितृद्विट् पतितः पण्डो यश् च स्याद् औपपातिकः ।  
औरसा अपि नैते ऽंशं लभेरन् क्षेत्रजाः कुतः ॥ १३।२० ॥  
दीर्घतीव्रामयग्रस्ता जडोन्मत्तान्धपङ्गवः ।  
भर्तव्याः स्युः कुले चैते तत्पुत्रास् त्व् अंशभागिनः ॥ १३।२१ ॥  
द्विरामुष्यायणा दद्युर् द्वाभ्यां पिण्डोदके पृथक् ।  
रिक्थाद् अर्धांशम् आदद्युर् बीजिक्षेत्रिकयोस् तथा ॥ १३।२२ ॥

संसृष्टिनां तु यो भागस् तेषाम् एव स इष्यते ।  
अतो ऽन्यथांशभाजो हि निर्बीजिष्व् इतरान् इयात् ॥ १३।२३ ॥  
भ्राताम् अप्रजः प्रेयात् कश्चिच् चेत् प्रव्रजेत् तु वा ।  
विभजेयुर् धनं तस्य शेषास् तु स्त्रीधनं विना ॥ १३।२४ ॥  
भरणम् चास्य कुर्वीरन् स्त्रीणाम् आ जीवितक्षयात् ।  
रक्षन्ति शय्यां भर्तुश् चेद् आच्छिन्द्युर् इतरासु तु ॥ १३।२५ ॥  
स्याद् यस्य दुहिता तस्याः पित्रंशो भरणे मतः ।  
आ संस्काराद् भजेद् एनां परतो बिभृयात् पतिः ॥ १३।२६ ॥  
मृते भर्तर्य् अपुत्रायाः पतिपक्षः प्रभुः स्त्रियाः ।  
विनियोगात्मरक्षासु भरणे च स ईश्वरः ॥ १३।२७ ॥  
परिक्षीणे पतिकुले निर्मणुष्ये निराश्रये ।  
तत्सपिण्डेषु वासत्सु पितृपक्षः प्रभुः स्त्रियाः ॥ १३।२८ ॥  
पक्षद्वयावसाने तु राजा भर्ता स्मृतः स्त्रियाः ।  
स तस्या भरणं कुर्यान् निगृह्णीयात् पथश् च्युताम् ॥ १३।२९ ॥  
स्वातन्त्र्याद् विप्रणश्यन्ति कुले जाता अपि स्त्रियः ।  
अस्वातन्त्र्यम् अतस् तासां प्रजापतिर् अकल्पयत् ॥ १३।३० ॥  
पिता रक्षति कौमारे भर्ता रक्षति यौवने ।  
पुत्रा रक्षन्ति वैधव्ये न स्त्री स्वातन्त्र्यम् अर्हति ॥ १३।३१ ॥  
यच् छिष्टं पितृदायेभ्यो दत्त्व र्णं पैतृकं च यत् ।  
भ्रातृभिस् तद् विभक्तव्यम् ऋणी न स्याद् यथा पिता ॥ १३।३२ ॥  
येषां च न कृताः पित्रा संस्कारविधयः क्रमात् ।  
कर्तव्या भ्रातृभिस् तेषां पैतृकाद् एव ते धनात् ॥ १३।३३ ॥  
अविद्यमाने पित्र्ये ऽर्थे स्वांशाद् उद्धृत्य वा पुनः ।  
अवश्यकार्याः संस्कारा भ्रातरं पूर्वसंस्कृतैः ॥ १३।३४ ॥  
कुटुम्बार्थेषु चोद्युक्तस् तत्कार्यं कुरुते च यः ।  
स भ्रातृभिर् बृंहणीयो ग्रासाछादनवाहनैः ॥ १३।३५ ॥  
विभागधर्मसन्देहे दायादानां विनिर्णये ।  
ज्ञातिभिर् भागलेख्यैश् च पृथक्कार्यप्रवर्तनात् ॥ १३।३६ ॥  
भ्राताम् अविभक्तानाम् एको धर्मः प्रवर्तते ।  
विभागे सति धर्मो ऽपि भवेद् एषां पृथक् पृथक् ॥ १३।३७ ॥  
दानग्रहणपश्वन्न- गृहक्षेत्रपरिग्रहाः ।  
विभक्तानां पृथग् ज्ञेयाः पाकधर्मागमव्ययाः ॥ १३।३८ ॥  
साक्षित्वं प्रातिभाव्यं च दानं ग्रहणम् एव च ।  
विभक्ता भ्रातरः कूर्युर् नाविभक्ता परस्परम् ॥ १३।३९ ॥  
येषाम् एताः क्रिया लोके प्रवर्तन्ते स्वरिक्थिनाम् ।  
विभक्तान् अवगच्छेयुर् लेख्यम् अप्य् अन्तरेण तान् ॥ १३।४० ॥  
यद्य् एकजाता बहवः पृथग्धर्माः पृथक्क्रियाः ।  
पृथक्कर्मगुणोपेता न ते कृत्येषु सम्मताः ॥ १३।४१ ॥  
स्वान् भागान् यदि दद्युस् ते विक्रीणीरन्न् अथापि वा ।  
कुर्युर् यथेष्टं तत् सर्वम् ईशन्ते स्वधनस्य ते ॥ १३।४२ ॥  
औरसः क्षेत्रजश् चैव पुत्रिकापुत्र एव च ।  
कानीनश् च सहोढश् च गूढोत्पन्नस् तथैव च ॥ १३।४३ ॥  
पौनर्भवो ऽपविद्धश् च लब्धः क्रीतः कृतस् तथा ।  
स्वयं चोपगतः पुत्रा द्वादशैत उदाहृताः ॥ १३।४४ ॥  
तेषां षड् बन्धुदायादाः षड् अदायादबान्धवाः ।  
पूर्वः पूर्वः स्मृतः श्रेयाज् जघन्यो यो य उत्तरः ॥ १३।४५ ॥  
क्रमाद् ध्य् एते प्रपद्येरन् मृते पितरि तद्धनम् ।  
ज्यायसो ज्यायसो ऽभावे जघन्यस् तद् अवाप्नुयात् ॥ १३।४६ ॥  
पुत्राभावे तु दुहिता तुल्यसन्तानदर्शनात् ।  
पुत्रश् च दुहिता चोक्तौ पितुः सन्तानकारकौ ॥ १३।४७ ॥  
अभावे तु दुहितॄणां सकुल्या बान्धवास् ततः ।  
ततः सजात्याः सर्वेषाम् अभावे राजगामि तत् ॥ १३।४८ ॥  
अन्यत्र ब्राह्मणात् किन्तु राजा धर्मपरायणः ।  
स स्त्रीणां जीवनं दद्याद् एष दायविधिः स्मृतः ॥ १३।४९ ॥
