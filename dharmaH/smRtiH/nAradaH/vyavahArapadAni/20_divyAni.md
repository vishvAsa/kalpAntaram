+++
title = "२० दिव्यानि"

+++

यदा साक्षी न विद्यते विवादे वदतां नृणाम् ।  
तदा दिव्यैः परीक्षेत शपथैश् च पृथग्विधैः ॥ २०।१ ॥  
सत्यं वाहनशस्त्राणि गोबीजरजतानि च ।  
देवतापितृपादाश् च दत्तानि सुकृतानि च ॥ २०।२ ॥  
महापराधे दिव्यानि दापयेत् तु महीपतिः ।  
अल्पेषु च नरः श्रेष्ठः शपथैः शापयेन् नरम् ॥ २०।३ ॥  
एते हि शपथाः प्रोक्ताः सुकरास् स्वल्पसंशये ।  
साहसेष्व् अभिशापे च विधिर् दिव्यः प्रकीर्तितः ॥ २०।४ ॥  
सन्दिग्धे ऽर्थे ऽभियुक्तानां प्रच्छन्नेषु विशेषतः ।  
दिव्यः पञ्चविधो ज्ञेय इत्य् आह भगवान् मनुः ॥ २०।५ ॥  
धटो ऽग्निर् उदकं चैव विषं कोशश् च पञ्चमः ।  
उक्तान्य् एतानि दिव्यानि दूषितानां विशोधने ॥ २०।६ ॥  
सन्दिग्धेष्व् अभियुक्तानां विशुद्ध्यर्थं महात्मना ।  
नारदेन पुनः प्रोक्ताः सत्यानृतविभावनाः ।  
वादिनो ऽनुमतेनैनं कारयेन् नान्यथा बुधः ॥ २०।७ ॥

[धटः]  
चतुर्हस्तौ तुलापादाव् उच्छ्रयेण प्रकीर्तितौ ।  
षड्ढस्तं तु तयोर् दृष्टं प्रमाणं परिमाणतः ॥ २०।८ ॥  
पादयोर् अन्तरं हस्तं भवेद् अध्यर्धम् एव च ।  
शिक्यद्वयं समासज्य धटे कर्कटके दृढे ॥ २०।९ ॥  
तुलयित्वा नरं पूर्वं चिह्नं कुर्याद् धटस्य तु ।  
कक्षास्थानेन तं तुल्यम् अवतार्य ततो धटात् ॥ २०।१० ॥  
समयैः परिगृह्यैनं पुनर् आरोपयेन् नरः ।  
तस्मिन्न् एवं कृते सा चेत् कक्षे स्थाप्य सुनिश्चला ॥ २०।११ ॥  
तुलितो यदि वर्धेत शुद्धः स्यान् नात्रे संशयः ।  
समो वा हीयमानो वा न विशुद्धो भवेन् नरः ॥ २०।१२ ॥  
धर्मपर्यायवचनैर् धट इत्य् अभिधीयसे ।  
त्वं वेत्सि सर्वभूतानां पापानि सुकृतानि च ।  
त्वम् एव धट जानीषे न विदुर् यानि मानुषाः ॥ २०।१३ ॥  
व्यवहाराभिशस्तो ऽयं मानुषस् तुल्यते तथा ।  
तद् एव संशयापन्नं धर्मतस् त्रातुम् अर्हसि ॥ २०।१४ ॥  
अत ऊर्ध्वं प्रवक्ष्यामि लोहस्य विधिम् उत्तमम् ।  
द्वात्रिंशदङ्गुलानि तु मण्डलान् मण्डलान्तरम् ॥ २०।१५ ॥  
अष्टाभिर् मण्डलैर् एवम् अङ्गुलानां शतद्वयम् ।  
चतुर्विंशत् समाख्यातं सङ्ख्यातत्त्वार्थदर्शिभिः ॥ २०।१६ ॥  
कल्पितैर् मण्डलैर् एवम् उषितस्य शुचेर् अपि ।  
सप्ताश्वत्थस्य पत्त्राणि सूत्रेणावेष्ट्य हस्तयोः ॥ २०।१७ ॥  
विदध्यात् तप्तलोहस्य पञ्चाशत्पलम् सम्मितम् ।  
हस्ताभ्यां पिण्डम् आदाय शनैः सप्तपदं व्रजेत् ॥ २०।१८ ॥  
न मण्डलम् अतिक्रामेन् नाप्य् अर्वाक् पादयेत् पदम् ।  
न च पातयेताप्राप्तः यावद्भूमिर् प्रकल्पिता ॥ २०।१९ ॥  
तीर्त्वानेन विधानेन मण्डलानि समाहितः ।  
अदग्धः सर्वतो यस् तु स विशुद्धो भवेन् नरः ॥ २०।२० ॥  
भयाद् वा पातयते यस् त्व् अदग्धो यो विभाव्यते ।  
पुनस् तं हारयेल् लोहं स्थितिर् एषा पुरातनी ।  
अनेन विधिना कार्यो हुताशसमयः स्मृतः ॥ २०।२१ ॥  
त्वम् अग्ने सर्वभूतानाम् अन्तश्चरसि साक्षिवत् ।  
सुकृतं दुःकृतं लोकेन्(अ) अज्ञातं विद्यते त्वया ॥ २०।२२ ॥  
प्रच्छन्नानि मनुष्याणां पापानि सुकृतानि च ।  
यथावद् एव जानीषे न विदुर् यानि मानुषाः ॥ २०।२३ ॥  
व्यवहाराभिशस्तो ऽयं पुरुषः शुद्धिम् इच्छति ।  
तद् एनं संशयापन्नं धर्मतस् त्रातुम् अर्हसि ॥ २०।२४ ॥  
अतः परं प्रवक्ष्यामि तोयस्य विधिम् उत्तमम् ।  
नातिक्रूरेण धनुषा प्रेरयेत् सायकत्रयम् ॥ २०।२५ ॥

मध्यमस् तु शरो ग्राह्यः पुरुषेण यवीयसा ।  
प्रत्यानीतस्य तस्याथ स विशुद्धो भवेन् नरः ॥ २०।२६ ॥  
अन्यथा न विशुद्धः स्याद् एकाङ्गम् अपि दर्शयेत् ।  
स्थानाद् अन्यत्र वा गच्छेद् यस्मिन् पूर्वं निवेषितः ॥ २०।२७ ॥  
स्त्रियस् तु न बलात् कार्या न पुमान् अपि दुर्बलः ।  
भीरुत्वाद् योषितो मृत्युः कृशस्यापि बलात् कुर्यात् ।  
सहसा प्राप्नुयात् सर्वांस् तस्माद् एतान् न मज्जयेत् ॥ २०।२८ ॥  
तोयमध्ये मनुष्यस्य गृहीत्वोरू सुसंयतः ॥ २०।२९ ॥  
सत्यानृतविभागस्य तोयाग्नी स्पष्टकृत्तमौ ।  
यतश् चाग्निर् अभूद् अस्मात् ततस् तोयं विशिष्यते ॥ २०।३० ॥  
क्रियते धर्मतत्त्वज्ञैर् दूषितानां विशोधनम् ।  
तस्मात् सत्येन भगवञ् जलेश त्रातुम् अर्हसि ॥ २०।३१ ॥  
अतः परं प्रवक्ष्यामि विषस्य विधिम् उत्तमम् ।  
तुलयित्वा विषं पूर्वं देयम् एतद् धिमागमे ॥ २०।३२ ॥

न पूर्वाह्णे न मध्याह्ने न सन्ध्यायां तु धर्मवित् ।  
शरद्ग्रीष्मवसन्तेषु वर्षासु च न दापयेत् ॥ २०।३३ ॥  
भग्नं च दारितं चैव धूपितं मिश्रितं तथा ।  
कालकूटम् अलम्बुं च विषं यत्नेन वर्जयेत् ॥ २०।३४ ॥  
शार्ङ्गहैमवतं शस्तं गन्धवर्णरसान्वितम् ।  
महादोषवते देयं राज्ञा तत्त्वबुभुत्सया ॥ २०।३५ ॥  
न बालातुरवृद्धेषु नैव स्वल्पापराधिषु ।  
विषस्य तु यवान् सप्त दद्याच् छोद्ये घृतप्लुतान् ॥ २०।३६ ॥  
विषस्य पलषड्भागाद् भागो विंशतिमस् तु यः ।  
तम् अष्टभागहीनं तु शोध्ये दद्याद् घृतप्लुतम् ॥ २०।३७ ॥  
यथोक्तेन विधानेन विप्रान् स्प्र्ष्ट्वानुमोदितः ।  
सोपवासश् च खादेत देवब्राह्मणसन्निधौ ॥ २०।३८ ॥  
विषं वेगक्लमापेतं सुखेन यदि जीर्यते ।  
विशुद्धम् इति तं ज्ञात्वा राजा सत्कृत्य मोक्षयेत् ॥ २०।३९ ॥  
त्वं विष ब्रह्मणः पुत्रः सत्यधर्मरतौ स्थितः ।  
शोधयैनं नरं पापात् सत्येनास्यामृतीभव ॥ २०।४० ॥  
अतः परं प्रवक्ष्यामि कोशस्य विधिम् उत्तमम् ॥ २०।४१ ॥  
पूर्वाह्णे सोपवासस्य स्नातस्यार्द्रपटस्य च ।  
सशूकस्याव्यसनिनः कोशपानं विधीयते ॥ २०।४२ ॥

यद्भक्तः सो ऽभियुक्तः स्यात् तद्दैवत्यं तु पाययेत् ।  
सप्ताहाद् यस्य दृश्यते द्विसप्ताहेन वा पुनः ।  
प्रत्यात्मिकं तु यत्किञ्चित् सैव तस्य विभावना ॥ २०।४३ ॥  
द्विसप्ताहात् परं यस्य महद् वा वैकृतं भवेत् ।  
नाभियोज्यः स विदुषां कृतकालव्यतिक्रमात् ॥ २०।४४ ॥  
महापराधे निर्धर्मे कृतघ्ने क्लीबकुत्सिते ।  
नास्तिकव्रात्यदासेषु कोशपानं विवर्जयेत् ॥ २०।४५ ॥  
यथोक्तेन प्रकारेण पञ्च दिव्यानि धर्मवित् ।  
दद्याद् राजाभियुक्तानां प्रेत्य चेह च नन्दति ॥ २०।४६ ॥  
न विषं ब्राह्मणे दद्यान् न लोहं क्षत्रियो हरेत् ।  
न निमज्ज्याप्सु वैश्यश् च शूद्रः कोशं न पाययेत् ॥ २०।४७ ॥

वर्षासु न विषं दद्यात् हेमन्ते नाप्सु मज्जयेत् ।  
न लोहं हारयेद् ग्रीष्मे न कोशं पाययेन् निशि ॥ २०।४८ ॥

नारदीयधर्मशास्त्रः समाप्तः।