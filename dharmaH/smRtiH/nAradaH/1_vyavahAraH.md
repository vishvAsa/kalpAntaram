+++
title = "१ व्यवहारः"

+++
मातृका १


धर्मैकतानाः पुरुषा यदासन् सत्यवादिनः ।  
तदा न व्यवहारो ऽभून् न द्वेषो नापि मत्सरः ॥ १।१ ॥  
नष्टे धर्मे मनुष्येषु व्यवहारः प्रवर्तते ।  
द्रष्टा च व्यवहाराणां राजा दण्डधरः कृतः ॥ १।२ ॥  
लिखितं साक्षिणश् चात्र द्वौ विधी सम्प्रकीर्तितौ ।  
सन्दिग्धार्थविशुद्ध्यर्थं द्वयोर् विवदमानयोः ॥ १।३ ॥  
सोत्तरो ऽनुत्तरश् चैव स विज्ञेयो द्विलक्षणः ।  
सोत्तरो ऽभ्यधिको यत्र विलेखापूर्वकः पणः ॥ १।४ ॥  
विवादे सोत्तरपणे द्वयोर् यस् तत्र हीयते ।  
स पणं स्वकृतं दाप्यो विनयं च पराजये ॥ १।५ ॥  
सारस् तु व्यवहाराणां प्रतिज्ञा समुदाहृता ।  
तद्धानौ हीयते वादी तरंस् ताम् उत्तरो भवेत् ॥ १।६ ॥  
कुलानि श्रेणयश् चैव गणाश् चाधिकृतो नृपः ।  
प्रतिष्ठा व्यवहाराणां गुर्वेभ्यस् तूत्तरोत्तरम् ॥ १।७ ॥  
स चतुष्पाच् चतुःस्थानश् चतुःसाधन एव च ।  
चतुर्हितश् चतुर्व्यापी चतुष्कारी च कीर्त्यते ॥ १।८ ॥  
अष्टाङ्गो ऽष्टादशपदः शतशाखस् तथैव च ।  
त्रियोनिर् द्व्यभियोगश् च द्विद्वारो द्विगतिस् तथा ॥ १।९ ॥  
धर्मश् च व्यवहारश् च चरित्रं राजशासनम् ।  
चतुष्पाद् व्यवहारो ऽयम् उत्तरः पूर्वबाधकः ॥ १।१० ॥  
तत्र सत्ये स्थितो धर्मो व्यवहारस् तु साक्षिषु ।  
चरित्रं पुस्तकरणे राजाज्ञायां तु शासनम् ॥ १।११ ॥  
सामाद्युपायसाध्यत्वाच् चतुःसाधन उच्यते ।  
चतुर्णाम् आश्रमाणां च रक्षणात् स चतुर्हितः ॥ १।१२ ॥  
कर्तॄन् अथो साक्षिणश् च सभ्यान् राजानम् एव च ।  
व्याप्नोति पादशो यस्माच् चतुर्व्यापी ततः स्मृतः ॥ १।१३ ॥  
धर्मस्यार्थस्य यशसो लोकपक्तेस् तथैव च ।  
चतुर्णां करणाद् एषां चतुष्कारी प्रकीर्तितः ॥ १।१४ ॥  
राजा सपुरुषः सभ्याः शास्त्रं गणकलेखकौ ।  
हिरण्यम् अग्निर् उदकम् अष्टाङ्गः स उदाहृतः ॥ १।१५ ॥  
ऋणादानं ह्य् उपनिधिः सम्भूयोत्थानम् एव च ।  
दत्तस्य पुनर् आदानम् अशुश्रूषाभ्युपेत्य च ॥ १।१६ ॥  
वेतनस्यानपाकर्म तथैवास्वामिविक्रयः ।  
विक्रीयासम्प्रदानं च क्रीत्वानुशय एव च ॥ १।१७ ॥  
समयस्यानपाकर्म विवादः क्षेत्रजस् तथा ।  
स्त्रीपुंसयोश् च सम्बन्धो दायभागो ऽथ साहसम् ॥ १।१८ ॥  
वाक्पारुष्यं तथैवोक्तं दण्डपारुष्यम् एव च ।  
द्यूतं प्रकीर्णकं चैवेत्य् अष्टादशपदः स्मृतः ॥ १।१९ ॥  
एषाम् एव प्रभेदो ऽन्यः शतम् अष्टोत्तरं स्मृतम् ।  
क्रियाभेदान् मनुष्याणां शतशाखो निगद्यते ॥ १।२० ॥  
कामात् क्रोधाच् च लोभाच् च त्रिभ्यो यस्मात् प्रवर्तते ।  
त्रियोनिः कीर्त्यते तेन त्रयम् एतद् विवादकृत् ॥ १।२१ ॥  
द्व्यभियोगस् तु विज्ञेयः शङ्कातत्त्वाभियोगतः ।  
शङ्कासतां तु संसर्गात् तत्त्वं होढादिदर्शनात् ॥ १।२२ ॥  
पक्षद्वयाभिसम्बन्धाद् द्विद्वारः समुदाहृतः ।  
पूर्ववादस् तयोः पक्षः प्रतिपक्षस् तदुत्तरम् ॥ १।२३ ॥  
भूतच्छलानुसारित्वाद् द्विगतिः स उदाहृतः ।  
भूतं तत्त्वार्थसंयुक्तं प्रमादाभिहितं छलम् ॥ १।२४ ॥  
तत्र शिष्टं छलं राजा मर्षयेद् धर्मसाधनः ।  
भूतम् एव प्रपद्येत धर्ममूला यतः श्रियः ॥ १।२५ ॥  
धर्मेणोद्धरतो राज्ञो व्यवहारान् कृतात्मनः ।  
सम्भवन्ति गुणाः सप्त सप्त वह्नेर् इवार्चिषः ॥ १।२६ ॥  
धर्मश् चार्थश् च कीर्तिश् च लोकपक्तिर् उपग्रहः ।  
प्रजाभ्यो बहुमानश् च स्वर्गे स्थानं च शाश्वतम् ॥ १।२७ ॥  
तस्माद् धर्मासनं प्राप्य राजा विगतमत्सरः ।  
समः स्यात् सर्वभूतेषु बिभ्रद् वैवस्वतं व्रतम् ॥ १।२८ ॥  
धर्मशास्त्रं पुरस्कृत्य प्राड्विवाकमते स्थितः ।  
समाहितमतिः पश्येद् व्यवहारान् अनुक्रमात् ॥ १।२९ ॥  
आगमः प्रथमं कार्यो व्यवहारपदं ततः ।  
विवित्सा निर्णयश् चैव दर्शनं स्याच् चतुर्विधम् ॥ १।३० ॥  
धर्मशास्त्रार्थशास्त्राभ्याम् अविरोधेन मार्गतः ।  
समीक्षमाणो निपुणं व्यवहारगतिं नयेत् ॥ १।३१ ॥  
यथा मृगस्य विद्धस्य व्याधो मृगपदं नयेत् ।  
कक्षे शोणितलेशेन तथा धर्मपदं नयेत् ॥ १।३२ ॥  
यत्र विप्रतिपत्तिः स्याद् धर्मशास्त्रार्थशास्त्रयोः ।  
अर्थशास्त्रोक्तम् उत्सृज्य धर्मशास्त्रोक्तम् आचारेत् ॥ १।३३ ॥  
धर्मशास्त्रविरोधे तु युक्तियुक्तो ऽपि धर्मतः ।  
व्यवहारो हि बलवान् धर्मस् तेनावहीयते ॥ १।३४ ॥  
सूक्ष्मो हि भगवान् धर्मः परोक्षो दुर्विचारणः ।  
अतः प्रत्यक्षमार्गेण व्यवहारगतिं नयेत् ॥ १।३५ ॥  
यात्य् अचौरो ऽपि चौरत्वं चौरश् चायात्य् अचौरताम् ।  
अचौरश् चौरतां प्राप्तो माण्डव्यो व्यवहारतः ॥ १।३६ ॥  
स्त्रीषु रात्रौ बहिर् ग्रामाद् अन्तर्वेश्मन्य् अरातिषु ।  
व्यवहारः कृतो ऽप्य् एषु पुनः कर्तव्यताम् इयात् ॥ १।३७ ॥  
गहनत्वाद् विवादानाम् असामर्थ्यात् स्मृतेर् अपि ।  
ऋणादिषु हरेत् कालं कामं तत्त्वबुभुत्सया ॥ १।३८ ॥  
गोभूहिरण्यस्त्रीस्तेय- पारुष्यात्ययिकेषु च ।  
साहसेष्व् अभिशापे च सद्य एव विवादयेत् ॥ १।३९ ॥  
अनावेद्य तु यो राज्ञे सन्दिग्धे ऽर्थे प्रवर्तते ।  
प्रसह्य स विनेयः स्यात् स चास्यार्थो न सिध्यति ॥ १।४० ॥  
वक्तव्ये ऽर्थे न तिष्ठन्तम् उत्क्रामन्तं च तद्वचः ।  
आसेधयेद् विवादार्थी यावद् आह्वानदर्शनम् ॥ १।४१ ॥  
स्थानासेधः कालकृतः प्रवासात् कर्मणस् तथा ।  
चतुर्विधः स्याद् आसेधो नासिद्धस् तं विलङ्घयेत् ॥ १।४२ ॥  
नदीसन्तारकान्तार- दुर्देशोपप्लवादिषु ।  
आसिद्धस् तं परासेधम् उत्क्रामन् नापराध्नुयात् ॥ १।४३ ॥  
आसेधकाल आसिद्ध आसेधम् यो व्यतिक्रमेत् ।  
स विनेयो ऽन्यथा कुर्वन्न् आसेद्धा दण्डभाग् भवेत् ॥ १।४४ ॥  
निर्वेष्टुकामो रोगार्तो यियक्षुर् व्यसने स्थितः ।  
अभियुक्तस् तथान्येन राजकार्योद्यतस् तथा ॥ १।४५ ॥  
गवां प्रचारे गोपालाः सस्यबन्धे कृषीवलाः ।  
शिल्पिनः चापि तत्कालम् आयुधीयाश् च विग्रहे ॥ १।४६ ॥  
अप्राप्तव्यवहारश् च दूतो दानोन्मुखो व्रती ।  
विषमस्थश् च नासेध्यो न चैनान् आह्वयेन् नृपः ॥ १।४७ ॥  
नाभियुक्तो ऽभियुञ्जीत तम् अतीर्त्वार्थम् अन्यतः ।  
न चाभियुक्तम् अन्येन न विद्धं वेद्धुम् अर्हति ॥ १।४८ ॥  
यम् अर्थम् अभियुञ्जीत न तं विप्रकृतिं नयेत् ।  
नान्यत् पक्षान्तरं गच्छेद् गच्छन् पूर्वात् स हीयते ॥ १।४९ ॥  
न च मिथ्याभियुञ्जीत दोषो मिथ्याभियोगिनः ।  
यस् तत्र विनयः प्रोक्तः सो ऽभियोक्तारम् आव्रजेत् ॥ १।५० ॥  
सापदेशं हरन् कालम् अब्रुवंश् चापि संसदि ।  
उक्त्वा वचो विब्रुवंश् च हीयमानस्य लक्षणम् ॥ १।५१ ॥  
पलायते य आहूतः प्राप्तश् च विवदेन् न यः ।  
विनेयः स भवेद् राज्ञा हीन एव स वादतः ॥ १।५२ ॥  
निर्णिक्तव्यवहारेषु प्रमाणम् अफलं भवेत् ।  
लिखितं साक्षिणो वापि पूर्वम् आवेदितं न चेत् ॥ १।५३ ॥  
यथा पक्वेषु धान्येषु निष्फलाः प्रावृषो गुणाः ।  
निर्णिक्तव्यवहाराणां प्रमाणम् अफलं तथा ॥ १।५४ ॥  
अभूतम् अप्य् अभिहितं प्राप्तकालं परीक्ष्यते ।  
यत् तु प्रमादान् नोच्येत तद् भूतम् अपि हीयते ॥ १।५५ ॥  
तीरितं चानुशिष्टं च यो मन्येत विधर्मतः ।  
द्विगुणं दण्डम् आस्थाय तत् कार्यं पुनर् उद्धरेत् ॥ १।५६ ॥  
दुर्दृष्टे व्यवहारे तु सभ्यास् तं दण्डम् आप्नुयुः ।  
न हि जातु विना दण्डं कश्चिन् मार्गे ऽवतिष्ठते ॥ १।५७ ॥  
रागाद् अज्ञानतो वापि लोभाद् वा यो ऽन्यथा वदेत् ।  
सभ्यो ऽसभ्यः स विज्ञेयस् तं राजा विनयेद् भृशम् ॥ १।५८ ॥  
किन्तु राज्ञा विशेषेण स्वधर्मम् अनुरक्षता ।  
मनुष्यचित्तवैचित्र्यात् परीक्ष्या साध्वसाधुता ॥ १।५९ ॥  
पुरुषाः सन्ति ये लोभात् प्रब्रूयुः साक्ष्यम् अन्यथा ।  
सन्ति चान्ये दुरात्मानः कूटलेख्यकृतो जनाः ॥ १।६० ॥  
अतः परीक्ष्यम् उभयम् एतद् राज्ञा विशेषतः ।  
लेख्याचारेण लिखितं साक्ष्याचारेण साक्षिणः ॥ १।६१ ॥  
असत्याः सत्यसङ्काशाः सत्याश् चासत्यदर्शनाः ।  
दृश्यन्ते विविधा भावास् तस्माद् युक्तं परीक्षणम् ॥ १।६२ ॥  
तलवद् दृश्यते व्योम खद्योतो हव्यवाड् इव ।  
न तलं विद्यते व्योम्नि न खद्योते हुताशनः ॥ १।६३ ॥  
तस्मात् प्रत्यक्षदृष्टो ऽपि युक्तम् अर्थः परीक्षितुम् ।  
परीक्ष्य ज्ञापयन् अर्थान् न धर्मात् परिहीयते ॥ १।६४ ॥  
एवं पश्यन् सदा राजा व्यवहारान् समाहितः ।  
वितत्येह यशो दीप्तं ब्रध्नस्याप्नोति विष्टपम् ॥ १।६५ ॥

