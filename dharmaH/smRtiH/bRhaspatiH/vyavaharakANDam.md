---
title: vyavahArakANDam
---


[श्री ब्र्हस्पतिस्मृतिः]  
[व्यवहार-काण्डम्]  
[१]  
[१।][प्।१]  

धर्म-प्रधानाः पुरुषाः  
पूर्वम् आसन्न् अहिंसकाः।  
लोभ-द्वेषाभिभूतानां  
व्यवहारः प्रवर्तितः  ॥ १।१ ॥

प्रयच्छेच् चेद् भृतिं स्वामी  
भृत्यानां कर्म कुर्वताम्।  
न कुर्वन्ति च भृत्याश् चेत्  
तत्र वादः प्रवर्तते  ॥ १।२ ॥

हिंसां वा कुरुते कश् चिद्  
देयं वा न प्रयच्छति।  
द्वे हि स्थाने विवादस्य  
तयोर् बहुतरा गतिः  ॥ १।३ ॥

यतो द्रव्यं विनिक्रीय  
ऋणार्थं चैव गृह्यते।  
तन्-मूल्यम् उत्तम-र्णेन  
व्यवहार इति स्मृतः  ॥ १।४ ॥

  
[१।१ राज-गुणाः]  
गुण-धर्मान् अतो राज्ञः  
कथयाम्य् अनुपूर्वशः।  
धनिकर्णिक-सन्दिग्धौ  
प्रतिभू-लेख्य-साक्षिणः  ॥ १।५ ॥

विचारयति यः सम्यक्  
तस्योत्पत्तिं निबोधत।  
सोमाग्न्य्-अर्कानिलेन्द्राणां  
वित्तापत्त्योर् यमस्य च  ॥ १।६ ॥

तेजो-मात्रं समुद्धृत्य  
राज्ञो मूर्तिर् हि निर्मिता।  
तस्य सवाणि भूतानि  
चराणि स्थावराणि च  ॥ १।७ ॥

भयाद् भोगाय कल्पन्ते  
स्वधर्मान् न चलन्ति च।  
नाराजके कृषि-वणिक्-  
कुसीद-परिपालनम्  ॥ १।८ ॥

तस्माद् वर्णाश्रमाणां तु  
नेतासौ निर्मितः पुरा।  
  
[१।२ व्यवहार-पदानि]  
द्वि-पदो व्यवहारः स्यात्  
धन-हिंसा-समुद्भवः  ॥ १।९ ॥

द्विसप्तको-ऽर्थ-मूलस् तु  
हिंसा-मूलश् चतुर्विधः।  
पारुष्ये द्वे वधश् चैव  
पर-स्त्री-सङ्ग्रहस् तथा  ॥ १।१० ॥

कुसीद-निधिदेयाद् यं  
सम्भूयोत्थानम् एव च।  
भृत्य-दानम् अशुश्रूषा  
भूवादो ऽस्वामि-विक्रियः  ॥ १।११ ॥

क्रय-विक्रयानुशयः  
समयातिक्रमस् तथा।  
स्त्री-पुंस-योगः स्तेयं च  
दाय-भागो-ऽक्ष-देवनम्  ॥ १।१२ ॥

एतान्य् अर्थ-समुत्थानि  
पदानि तु चतुर्दश।  
पुनर् एवं प्रभिन्नानि  
क्रिया-भेदाद् अनेकदहा  ॥ १।१३ ॥

पारुष्ये द्वे साहसं च  
पर-स्त्री-सङ्ग्रहस् तथा।  
हिंसोद्भव-पदान्य् एवं  
चत्वार्य् आह बृहस्पतिः  ॥ १।१४ ॥

हीन-मध्योत्तमत्वेन  
प्रभिन्नानि पृथक् पृथक्।  
विशेष एषां निर्दिष्टश्  
चतुर्णाम् अप्य्  अनुक्रमात्  ॥ १।१५ ॥

पदान्य् अष्टादशैतानि  
धर्म-शास्त्रोदितानि तु।  
मूलं सर्व-विवादानां  
ये विदुस् ते परीक्षकाः  ॥ १।१६ ॥

पूर्व-पक्षः स्मृतः पादो  
द्वितीयस् तूत्तरस् तथा।  
क्रिया-पादस् तथा वाच्यश्  
चतुर्थो निर्णयस् तथा  ॥ १।१७ ॥

  
[१।३ धर्मादि-चतुष्टय-बलाबलम्]  
धर्मेण व्यवहारेण  
चारित्रेण नृपाज्ञया।  
चतुष्-प्रकारो-ऽभिहितः  
सन्दिग्धे ऽर्थे विनिर्णयः  ॥ १।१८ ॥

शास्त्रं केवलम् आश्रित्य  
क्रियते यत्र निर्णयः।  
व्यवहारः स विज्ञेयो  
धर्मस् तेनापि वर्धते  ॥ १।१९ ॥

देश-स्थित्यानुमानेन  
नैगमानुमतेन च।  
क्रियते निर्णयस् तत्र  
व्यवहारस् तु बाध्यते  ॥ १।२० ॥

विहाय चरिताचारं  
यत्र कुर्यात् पुनर् नृपः।  
निर्णयं सा तु राजाज्ञा  
चरितं बाध्यते तया  ॥ १।२१ ॥

धर्म-शास्त्रानुसारेण  
सामात्यः स पुरोहितः।  
व्यवहारान् नृपः पश्येत्  
प्रजा-संरक्षणाय च  \  
क्रोध-लोभ-विहीनस् तु  # सत्यवादी जितेन्द्रियः  ॥ १।२२ ॥

  
[१।४ धर्माधिकरणम्]  
सप्त-प्रकृतिकं यत् तु  
विजिगीषोर् अरेश् च यत्।  
चतुर्दशकम् एवेदं  
मण्डलं परिचक्षते  ॥ १।२३ ॥

चत्वारः पृथिवी-पालाः  
पृथङ्-मित्रैः सहाष्टकम्।  
अमात्यादिभिर् एते च  
जगत्य् अक्षर-संहिताः  ॥ १।२४ ॥

प्रातर् उत्थाय नृपतिः  
शौचं कृत्वा विधानतः।  
गुरून् ज्योतिर्-विदो वैद्यान्  
देवान् विप्रान् पुरोहितान्  ॥ १।२५ ॥

यथार्हम् एतान् सम्पूज्य  
सु-पुष्पाभरणाम्बरैः।  
अभिनन्द्य च गुर्व्-आदीन्  
सु-मुखः प्रविशेत् सभाम्  ॥ १।२६ ॥

राजा कार्याणि सम्पश्येत्  
सद्भिर् एव त्रिभिर् वृतः।  
सभाम् एव प्रविश्याग्र्याम्  
आसीनः स्थित एव वा  ॥ १।२७ ॥

  
[१।५ दुर्ग-लक्षणम्]  
आत्म-दारार्थ-लोकानां  
सञ्चितानां तु गुप्तये।  
नृपतिः कारयेद् दुर्गं  
प्राकार-द्वय-संयुतम्  ॥ १।२८ ॥

भूपानाम् इन्धन-रसैर्  
वेत्र-शष्पान्न-वाहनैः।  
यन्त्रायुधैश् च विविधैः  
स्निग्धैः शूरैर् नरैर् युतम्  ॥ १।२९ ॥

वेद-विद्या-विदो विप्रान्  
क्षत्रियान् अग्निहोत्रिणः।  
आहृत्य स्थापयेत् तत्र  
तेषां वृत्तिं प्रकल्पयेत्  ॥ १।३० ॥

अनाच्छेद्याः करास् तेभ्यः  
प्रदेया गृह-भूमयः।  
मुक्ता भाव्याश् च नृपतेर्  
लेखयित्वा स्व-शासने  ॥ १।३१ ॥

नित्यं नैमित्तिकं काम्यं  
शान्तिकं पौष्टिकं तथा।  
पौराणां कर्म कुर्युस् ते  
सन्दिग्ध-विनयं तथा  ॥ १।३२ ॥

समा निम्नोन्नता वापि  
यत्र भूमिर् यथा-विधा।  
शालाट्ट-परिखाद्याश् च  
कर्तव्याश् च तथा-विधाः  ॥ १।३३ ॥

समन्तात् तत्र वेश्मानि  
कुर्युः प्रकृतयस् ततः।  
द्विज-वैश्य-वणिच्-छिल्पि-  
कारुका रक्षकास् तथा  ॥ १।३४ ॥

स्हलावस्थान-निष्काश-  
भ्रम-श्वभ्र-चतुष्पथान्।  
समाज-विक्रय-स्थान-  
गोव्रजांश् चैव कल्पयेत्  ॥ १।३५ ॥

गुणवान् इति यः प्रोक्तः  
ख्यापितो जन-संसदि।  
कथं तेनैव वक्त्रेण  
निर्गुणः परिकथ्यते  ॥ १।३६ ॥

तस्मात् प्रभुत्वं वृत्तिं च  
निर्दोषस्य न चालयेत्।  
अनवस्था-प्रसङ्गः स्यान्  
नश्येतोपग्रहस् तथा  ॥ १।३७ ॥

  
[१।६ प्रजा-पालन-लक्षणम्][प्।७]  
सम्यङ् निविष्ट-देशस् तु  
कृत-दुर्गस् तु शास्त्रतः।  
कण्टकोद्धरणे नित्यम्  
आतिष्ठेद् बलम् उत्तमम्  ॥ १।३८ ॥

तत् प्रजा-पालनं प्रोक्तं  
त्रिविधं न्याय-वेदिभिः।  
पर-चक्राच् चौर-भयाद्  
बलिनो-ऽन्याय-वर्तिनः  ॥ १।३९ ॥

परानीक-स्तेन-भयम्  
उपायैः शमयेन् नृपः।  
बलवत् परिभूतानां  
प्रत्यहं न्याय-दर्शनैः  ॥ १।४० ॥

यद् अधीते यद् यजते  
यज् जुहोति यद् अर्चति।  
तस्य षड्-भाग-भाग् राजा  
सम्यग् भवति रक्षणात्  ॥ १।४१ ॥

रक्षन् धर्मेण भूतानि  
राजा वध्यांश् च घातयन्।  
यजते ऽहर्-अहर् यज्ञैः  
सहस्रशत-दक्षिणैः  ॥ १।४२ ॥

दशाष्टषष्ठं नृपतेर्  
भागं दद्यात् कृषी-वलम्।  
खिलाद् वर्षावसन्ताच् च  
कृष्यमाणाद् यथा-क्रमम्  ॥ १।४३ ॥

देश-स्थित्या बलिं दद्युर्  
भूतं षण्-मास-वार्षिकम्।  
एष धर्मः समाख्यातः  
कीनाशानां पुरातनः  ॥ १।४४ ॥

  
[१।७ सभा-निवेशन-प्रकारः]  
औदकं पार्वतं वार्क्ष्यम्  
ऐरणं धान्वनं तथा।  
दुर्ग-मध्ये गृहं कुर्याज्  
जल-वृक्षावृतं पृथक्  ॥ १।४५ ॥

प्राग्-दिशि प्राङ्-मुखीं तस्य  
लक्षण्यां कल्पयेत् सभाम्।  
माल्य-धूपासनोपेतां  
बीज-रत्न-समन्विताम्  ॥ १।४६ ॥

प्रतिमा-लेख्य-देवैश् च  
युक्ताम् अग्न्य्-अम्बुना तथा।  
लक्षण्यां वास्तु-शास्त्रोक्त-  
लक्षणेन तु लक्षिताम्  ॥ १।४७ ॥

भद्रासनम् अधिष्ठाय  
संवीताङ्गः समाहितः।  
प्रणम्य लोकपालेभ्यः  
कार्य-दर्शनम् आरभेत्  ॥ १।४८ ॥

विप्रो धर्म-द्रुमस्यादिः  
स्कन्ध-शाखे महीपतिः।  
सचिवाः पत्र-पुष्पाणि  
फलं न्यायेन पालनम्  ॥ १।४९ ॥

यशो वित्तं फल-रसो  
भोगोपग्रह-पूजनम्।  
अजेयत्वं लोक-पङ्क्तिः  
स्वर्गे स्थानं च शाश्वतम्  ॥ १।५० ॥

वोदोत्वैतान् न्याय-रसान्  
समो भूत्वा विवादनम्।  
त्यक्त-लोभादिकं राजा  
धर्मं कुर्याद् विनिर्णयम्  ॥ १।५१ ॥

राजा वृत्ति-विवादानां  
स्वयम् एव प्रदर्शनम्।  
शास्त्र-दृष्टेन मार्गेण  
स विद्वद्भिः प्रसेव्यते  ॥ १।५२ ॥

तस्मान् न्यायेन राजा तु  
सम्यग् यत्नेन पालयेत्।  
तस्माद् अर्थं च राज्यं च  
[यशश् च] विपुलं लभेत्  ॥ १।५३ ॥

सत्यं देवाः समासेन  
मनुष्यास् त्व् अनृतं विदुः।  
इहैव तस्य देवत्वं  
यस्य सत्ये स्थिता मतिः  ॥ १।५४ ॥

पश्व्-आज्य्य-र्त्विग्-आदीनां  
संयोगाज् जायते ऽध्वरः।  
यथा सम्बध्यते तेन  
व्यवहारस् तथोच्यते  ॥ १।५५ ॥

प्राड्विवाक-सदस्यानाम्  
उपजीव्य मतानि तु।  
तद्-युक्ति-योगाद् यो ऽर्थेषु  
निर्णये न स दण्ड-भाक्  ॥ १।५६ ॥

  
[१।८ सभा-प्रभेदाः]  
प्रतिष्ठिताप्रतिष्ठा च  
मुद्रिता शासिता तथा।  
चतुर्विधा सभा प्रोक्ता  
सभ्याश् चैव तथाविधाः  ॥ १।५७ ॥

प्रतिष्ठिता पुरे ग्रामे  
चला नामाप्रतिष्ठिता।  
मुद्रिता अध्यक्ष-संयुक्ता  
राज-युक्ता च शासिता  ॥ १।५८ ॥

न्यायान् पश्येत् कृत-मतिः  
सा सभाध्वर-सम्मिता।  
  
[१।९ सभ्याः]  
लोक-वेदाङ्ग-धर्मज्ञाः  
सप्त पञ्च त्रयो ऽपि वा  \  
यत्रोपविष्टा विप्राग्र्याः  # सा यज्ञ-सदृशी सभा  ॥ १।५९ ॥

कुर्याद् अलग्नकौ रक्षेद्  
अर्थि-प्रथ्यर्थिनौ सदा।  
एतद् दशाङ्गं करणं  
यस्याम् अध्यास्त पार्थिवः  ॥ १।६० ॥

द्वि-सस्याष्टमं भागं  
मुक्त्वा कालं सुसंविशेत्।  
स कालो व्यवहाराणां  
शास्त्र-दृष्टः परः स्मृतः  ॥ १।६१ ॥

साधु-कर्म-क्रिया-युक्ताः  
सत्यधर्म-परायणाः।  
अक्रोध-लोभाः शास्त्रज्ञाः  
सभ्याः कार्या महीभुजा  ॥ १।६२ ॥

सप्त पञ्च त्रयो वा  
सभा-सदो भवन्ति  ॥ १।६३ ॥

देशाचारानभिज्ञा ये  
नास्तिकाः शास्त्र-वर्जिताः।  
उन्मत्त-क्रुद्ध-लुब्धार्ता  
न प्रष्टव्या विनिर्णये  ॥ १।६४ ॥

राजा कार्याणि सम्पश्येत्  
प्राड्विवाको ऽथ वा द्विजः।  
न्यायाङ्गान्य् अग्रतः कृत्वा  
सभ्य-शास्त्र-मते स्थितः  ॥ १।६५ ॥

बलेन चतुर्-अङ्गेन  
यतो रञ्जयते प्रजाः।  
दीप्यमानः स्व-वपुषा  
तेन राजाभिधीयते  ॥ १।६६ ॥

एकस् त्व् अनेकधा प्रोक्तो  
व्यवहारो मनीषिभिः।  
तस्य निर्णय-कृद् राजा  
ब्राह्मणश् च बहुश्रुतः  ॥ १।६७ ॥

व्यवहाराश्रितं प्रश्नं  
पृच्छति प्राड् इति श्रुतिः।  
विवदेत् तत्र यस् तस्मिन्  
प्राड्-विवाकस् तु स स्मृतः  ॥ १।६८ ॥

विवादे पृच्छति प्रश्नं  
प्रतिप्रश्नं तथैव च।  
प्रिय-पूर्वं प्राग् वदति  
प्राड्-विवाकस् ततः स्मृतः  ॥ १।६९ ॥

स-प्राड्-विवाकः सामात्यः  
स-ब्राह्मण-पुरोहितः।  
स-सभ्यः प्रेक्षको राजा  
स्वर्गे तिष्ठति धर्मतः  ॥ १।७० ॥

सर्व-शास्त्रार्थ-वेत्तारम्  
अलुब्धं न्याय-भाषिणम्।  
विप्रं प्राज्ञं क्रमायातम्  
अमात्यं स्थापयेद् द्विजम्  ॥ १।७१ ॥

द्विजान् विहाय यः पश्येत्  
कार्याणि वृषलैः सह।  
तस्य प्रक्षरते राष्ट्रं  
बलं कोशं च नश्यति  ॥ १।७२ ॥

ये चारण्य-चरास् तेषाम्  
अरण्ये करणं भवेत्।  
सेनायां सैनिकानां तु  
सार्थेषु बणिजां तथा  ॥ १।७३ ॥

कीनाशाः कारुका मल्लाः  
कुसीद-श्रेणि-वर्तकाः।  
लिङ्गिनस् तस्कराश् चैव  
स्वेन धर्मेण निर्णयः  ॥ १।७४ ॥

कुलानि श्रेणयश् चैव  
गणास् त्व् अधिकृतो नृपः।  
प्रतिष्ठा व्यवहाराणां  
गुर्वेभ्यस् तूत्तरोत्तरम्  ॥ १।७५ ॥

तपस्विनां तु कार्याणि  
त्रैविद्यैर् एव कारयेत्।  
माया-योग-विदां चैव  
न स्वयं कोप-कारणात्  ॥ १।७६ ॥

अदण्ड्यान् दण्डयन् राजा  
दण्ड्यांश् चैवाप्य् अदण्डयन्।  
अयशो महद् आप्नोति  
नरकं चैव गच्छति  ॥ १।७७ ॥

अपि भ्राता सुतो ऽर्घ्यो वा  
श्वशुरो मातुरो ऽपि वा।  
नादण्ड्यो नाम राज्ञो ऽस्ति  
धर्माद् विचलितः स्वकात्  ॥ १।७८ ॥

यत्र विप्रो न विद्वान् स्यात्  
क्षत्रियं तत्र योजयेत्।  
वैश्यं वा धर्म-शास्त्र-ज्ञं  
शूद्रं यत्नेन वर्जयेत्  ॥ १।७९ ॥

धर्म-कर्म-विहीनस् तु  
ब्राह्मैर् लिङ्गैर् विवर्जितः।  
ब्रवीति ब्राह्मणो ऽस्मीति  
तम् आहुर् ब्राह्मण-ब्रुवम्  ॥ १।८० ॥

शब्दाभिधान-तत्त्वज्ञौ  
गणना-कुशलौ शुची।  
नानालिपि-ज्ञौ कर्तव्यौ  
राज्ञा गणक-लेखकौ  ॥ १।८१ ॥

अकारणे रक्षणे च  
साक्ष्यर्थि-प्रवादिनाम्।  
सभ्याधीनः सत्यवादी  
कर्तव्यस् तु स पूरुषः  ॥ १।८२ ॥

एतद् दशाङ्ग-करणं  
यस्याम् अध्यास्य पार्थिवः।  
न्य्हायं पश्येत् कृत-मतिः  
सा सभाध्वर-सम्मिता  ॥ १।८३ ॥

एषां मूर्धा नृपो ऽङ्गानां  
मुखं चाधिकृतः स्मृतः।  
बाहू सभ्याः स्मृतिर् हस्तौ  
जङ्घे गणक-लेखकौ  ॥ १।८४ ॥

हेमाग्न्य्-अम्बु-दृशौ हृच् च  
पादौ स्वपुरुषस् तथा  ॥ १।८५ ॥

हिरण्यम् अग्निम् उदकं  
धर्मशास्त्राणि चैव हि।  
तन्-मध्ये स्थापयेद् राजा  
पुण्यानि च हितानि च  ॥ १।८६ ॥

आदित्य-चन्द्र-देवादि  
दिक्पालान् तत्र कल्पयेत्।  
हेमाग्न्य्-अम्बु-स्वपुरुषाः  
साधनाङ्गानि वै दश  ॥ १।८७ ॥

दशानाम् अपि चैतेषां कर्म  
प्रोक्तं पृथक् पृथक्।  
वक्ताध्यक्षो नृपः शास्ता  
सभ्यः कार्य-परीक्षकः  ॥ १।८८ ॥

स्मृतिर् विनिर्णयं ब्रूते  
जय-दानं दमं तथा।  
शपथार्थे हिरण्याग्नी  
अम्बु तृषित-जन्तुषु  ॥ १।८९ ॥

गणको गणयेद् अर्थं  
लिखेन् न्यायं च लेखकः।  
पर्त्यर्थि-सभ्यानयनं  
साक्षिणम् च स्व-पूरुषः  ॥ १।९० ॥

वाग्-दण्डश् चैव धिग्-दण्डो  
विप्राधीनौ तु ताऊभौ।  
अर्थ-दण्ड-वधाव् उक्तौ  
राजायताव् उभाव् अपि  ॥ १।९१ ॥

राज्ञा ये विदिताः सम्यक्  
कुल-श्रेणि-गणादयः।  
साहस-न्याय-वर्ज्यानि  
कुर्युः कार्याणि ते नृणाम्  ॥ १।९२ ॥

कुल-श्रेणि-गणाध्यक्षाः  
प्रोक्ता निर्णय-कारकाः।  
विचार्य श्रेणिभिः कार्यं  
कुलैर् यन् न विचारितम्  ॥ १।९३ ॥

गणैश् च श्रेण्य् अविज्ञातं  
गणाज्ञातं नियुक्तकैः।  
कुलादिभ्यो ऽधिकाः सभ्यास्  
तेभ्यो ऽध्यक्षः स्मृतो ऽधिकः  ॥ १।९४ ॥

सर्वेषाम् अधिको राजा  
धर्मं यत्नेन निश्चितम्।  
उत्तमाधम-मध्यानां  
विवादानां विचारणात्  ॥ १।९५ ॥

उपर्य्-उपरि बुद्धीनां  
चरन्तीश्वर-बुद्धयः।  
अज्ञान-तिमिरोपेतान्  
सन्देह-पटलान्वितान्  ॥ १।९६ ॥

निरामयान् यः कुरुते  
शास्त्राञ्जनशलाकया।  
इह कीर्तिं राजपूजां  
लभते स्वर्गतिं च सः  ॥ १।९७ ॥

लोभ-द्वेषादिकं त्यक्त्वा  
यः कुर्यात् कार्य-निर्णयम्।  
शास्त्रोदितेन विधिना  
तस्य यज्ञ-फलं भवेत्  ॥ १।९८ ॥

अधर्मतः प्रवृत्तं तु  
नोपेक्षेरन् सभा-सदः।  
उपेक्षमाणास् ते भूपा  
नरकं यान्त्य् अधोमुखाः  ॥ १।९९ ॥

न्याय-मार्गाद् अपेतं तु  
ज्ञात्वा चित्तं महीपतेः।  
वक्तव्यं त्व् अप्रियं तत्र  
न सभ्यः किल्बिषी ततः  ॥ १।१०० ॥

सभ्येन तावद् वक्तव्यं  
धर्मार्थ-सहितं वचः।  
शृणोति यदि नो राजा  
स्यात् तु सभ्यस् ततो ऽनघः  ॥ १।१०१ ॥

अ-निर्णीतेषु यद्य् एवं  
सम्भाषेत रहो ऽर्थिना।  
प्राड्विवाको ऽपि दण्ड्यः  
स्यात् सभ्याश् चैव विशेषतः  ॥ १।१०२ ॥

स्नेताच् चाज्ञानतो वापि  
मोहाद् वा लोभतो ऽपि वा।  
यत्र सभ्यो ऽन्यथा-वादी  
दण्ड्यो ऽसभ्यः स्मृतो हि सः  ॥ १।१०३ ॥

लेख्यं यत्र न विद्येत  
न साक्षी न च भुक्तयः।  
प्रमाणानि न सन्त्य् एकं  
प्रमाणं तत्र पार्थिवः  ॥ १।१०४ ॥

निश्चेतुं ये न शक्याः स्युर्  
वादाः सन्दिग्ध-रूपिणः।  
तेषां नृपः प्रमाण् अं स्यात्  
स सर्वस्य प्रभुर् यतः  ॥ १।१०५ ॥

व्यवहारान् स्वयं पश्येत्  
सभ्यैः परिवृतो ऽन्वहम्  ॥ १।१०६ ॥

अन्याय-वादिनः सभ्यास्  
तथैवोत्कोच-जीविनः।  
विश्वस्ते वञ्चकाश् चैव  
निर्वास्याः सर्व एव ते  ॥ १।१०७ ॥

नियुक्तो वानियुक्तो वा  
शास्त्र-ज्ञो वक्तुम् अर्हति।  
यत् तेन सदसि प्रोक्तं  
स धर्मो नात्र संशयः  ॥ १।१०८ ॥

पूर्वा-मुखस् तूपविशेद्  
राजा सभ्या उदङ्-मुखाः।  
गणकः पश्चिमा यस् तु  
लेखको दक्षिणा-मुखः  ॥ १।१०९ ॥

यथा यमः प्रिय-द्वेष्यौ  
प्राप्ते काले नियच्छति।  
तथा राज्ञा नियन्तव्याः  
प्रजास् तद् धि यम-व्रतम्  ॥ १।११० ॥

धर्मशास्त्रार्थशास्त्राभ्याम्  
अविरोधेन पार्थिवः।  
समीक्षमाणो निपुणं  
व्यवहार-गतिं नयेत्  ॥ १।१११ ॥

न्यायशास्त्रम् अतिक्रम्य  
सभ्यैर् अत्र तु निश्चितम्।  
तत्र धर्मो हतो हन्ति  
सर्वान् एव न संशयः  ॥ १।११२ ॥

धार्यं मन्व्-आदिकं शास्त्रं  
नार्थशास्त्रं कथञ्चन।  
द्वयोर् विरोधे कर्तव्यं  
धर्मशास्त्रोदितं वचः  ॥ १।११३ ॥

केवलं शास्त्रम् आश्रित्य  
न कर्तव्यो विनिर्णयः।  
युक्ति-हीने विचारे तु  
धर्म-हानिः प्रजायते  ॥ १।११४ ॥

पूर्वाह्णे ताम् अधिष्ठाय  
वृद्धामात्यानुजीविभिः।  
पश्येत् पुराण-धर्मार्थ-  
शास्त्राणि शृणुयात् तथा  ॥ १।११५ ॥

चौरो ऽचौरः साध्व् असाधु  
जायते व्यवहारतः।  
युक्तिं विना विचारेण  
माण्डव्यश् चोरतां गतः  ॥ १।११६ ॥

असत्याः सत्य-सदृशाः  
सत्याश् चासत्य-सन्निभाः।  
दृश्यन्ते भ्रान्ति-जनकास्  
तस्माद् युक्त्या  विचारयेत्॥ १।११७ ॥

यज्ञे सम्पूज्यते विष्णुर्  
व्यवहारे महीपतिः।  
जयी तु यजमानो ऽत्र  
जितः पशुर् उदाहृतः  ॥ १।११८ ॥

पूर्वपक्षोत्तराव् आद्यं  
प्रतिज्ञा च हविः स्मृतः।  
त्रयी शास्त्राणि सभ्यास् तु  
ऋत्विजो दक्षिणा दमः  ॥ १।११९ ॥

तथा चैवोपदृष्टारौ  
ज्ञेयौ गणक-लेखकौ।  
एषो ऽध्वर-समः प्रोक्तो  
व्यवहारः समाहृतः  ॥ १।१२० ॥

स्मृत्य्-आचार-व्यपेतेन  
मार्गेनाधर्षितः परैः।  
आवेदयति चेद् राज्ञे  
व्यवहार-पदं हि तत्  ॥ १।१२१ ॥

पतितादिकृतश् चैव  
यश् च न प्रकृतिं गतः।  
अस्वतन्त्र-कृतश् चैव  
पूर्वपक्षो न सिध्यति  ॥ १।१२२ ॥

मत्तोन्मत्तार्त-व्यसनि-  
बाल-वृद्ध-प्रयोजितः।  
असम्बन्ध-कृतश् चैव  
व्यवहारो न सिध्यति  ॥ १।१२३ ॥

गुरु-शिष्यौ पिता-पुत्रौ  
दम्पती स्वामि-भृत्यकौ।  
एतेषां समवेतानां  
व्यवहारो न सिध्यति  ॥ १।१२४ ॥

एवं परीक्षितं सभ्यैः  
पूर्व्पक्षं तु लेखयेत्।  
अप्रसिद्धं पुर-द्विष्टं  
विवादं न विचारयेत्  ॥ १।१२५ ॥

  
[१।१० देश-जाति-धर्मास् तथैव पालनीयाः]  
प्रतिलोम-प्रसूतानां  
तथा दुर्ग-निवासिनाम्।  
देश-जाति-कुलादीनां  
ये धर्मास् तत्-प्रवर्तिताः  ॥ १।१२६ ॥

तथैव ते पालनीयाः  
प्रजा प्रक्षुभ्यते ऽन्यथा।  
जनापरक्तिर् भवति  
बलं कोशश् च नश्यति  ॥ १।१२७ ॥

उदुह्यते दाक्षिणात्यैर्  
मातुलस्य सुता द्विजैः।  
मध्यदेशे कर्मकराः  
शिल्पिनश् च गवाशिनः  ॥ १।१२८ ॥

मत्स्यादाश् च नराः पूर्वे  
व्यभिचार-रताः स्त्रियः।  
उत्तरे मद्य-पा नार्यः  
स्पृश्या नॄणां रजस्वलाः  ॥ १।१२९ ॥+++(5)+++

सहजाताः प्रगृह्णन्ति  
भ्रातृ-भार्याम् अभर्तृकाम्।  
अनेन कर्मणा नैते  
प्रायश्चित्त-दमार्हकाः  ॥ १।१३० ॥

विहिताकरणान् नित्यं  
प्रतिषिद्ध-निषेवणात्।  
भक्ताच्छादं प्रदायैषां  
शेषं गृह्णीत पार्थिवः  ॥ १।१३१ ॥

[प्रतिलोम-प्रसूतानां  
तथा दुर्ग-निवासिनाम्]।  
शास्त्रवद् यत्नतो रक्ष्या  
सन्दिग्धौ साधनं तु सा  ॥ १।१३२ ॥

तां दृष्ट्वा निर्णयं कुर्यात्  
प्राङ् निविष्ट-व्यवस्थया।  
सभा शुल्कोचित-दमे  
मास-षाण्-मासिके करे  ॥ १।१३३ ॥

मर्यादा लेखिता कार्या  
नैगमाधिष्ठिता सदा।  
अर्थिनश् च वचः कार्यं  
वचः प्रत्यर्थिनस् तथा  \  
परीक्ष्य पदम् आदद्याद्  # अन्यथा नरकं व्रजेत्  ॥ १।१३४ ॥

एकस्य बहुभिः सर्धं  
स्त्रीभिः प्रेक्षकरैस् तथा।  
अनादेयो भवेद् वादो  
धर्मविद्भिर् उदाहृतः  ॥ १।१३५ ॥

[१।११ अनासेध्याः]  
सत्रोद्वाहोद्यतो रोगी  
शोकार्तोन्मत्त-बालकाः।  
मत्तो वृद्धो ऽनुयुक्तश् च  
नृप-कार्योद्यतो व्रती  ॥ १।१३६ ॥

आसन्ने सैनिकः सङ्ख्ये  
कर्षको वाप-सङ्ग्रहे।  
विषम-स्थाश् च नासेध्याः  
स्त्री-सनाथास् तथैव च  ॥ १।१३७ ॥

अ-प्राप्त-व्यवहारश् च  
दूतो दानोन्मुखो व्रती।  
विषमस्थाश् च नासेध्याः  
स्त्री-सनाथास् तथैव च  ॥ १।१३८ ॥

वणिग्-विक्रीतपण्यस् तु  
सस्ये जाते कृषीवलः।  
सत्रोद्यताश् चैव तथा  
दापनीयाः कृतक्रियाः  ॥ १।१३९ ॥

मतिर् नोत्सहते यत्र  
विवादं कर्तुम् इच्छते।  
दातव्यस् तस्य कालः स्याद्  
अर्थि-प्रत्यर्थिनोर् अपि  ॥ १।१४० ॥

यस्याभियोगं कुरुते  
तथ्येनाशङ्कयापि वा।  
तम् एवानाययेद् राजा  
सुद्रया पुरुषेण वा  ॥ १।१४१ ॥

अ-प्रगल्भ-जडोन्मात-  
वृद्ध-स्त्री-बाल-रोगिणाम्।  
पूर्वोत्तरं वदेद् बन्धुर्  
नियुक्तो ऽन्यो ऽथ वा नरः  ॥ १।१४२ ॥

ऋत्विग्वादे नियुक्तश् च  
समौ सम्परिकीर्तिनौ।  
यज्ञे स्वाम्याप्नुयात् पुण्यं  
हानिं वादे ऽथ वा जयम्  ॥ १।१४३ ॥

  
[१।१२ आह्वानम्][प्।२४]  
आहूतो यस् तु नागच्छेद्  
दर्पाद् बन्धुबलान्वितः।  
अभियोगानुरूपेण  
तस्य दण्डं प्रकल्पयेत्  ॥ १।१४४ ॥

काले कार्यार्थिनं पृच्छेत्  
प्रणतं  
पुरतः स्थितम्।  
किं कार्यं का च ते पीडा  
मा भैषीर् ब्रूहि मानव  ॥ १।१४५ ॥

एवं पृष्टः स यद् ब्रूयात्  
तत् सभ्यैः ब्राह्मणैः सह।  
विमृश्य कार्यं न्याय्यं चेद्  
आह्वानार्थम् अतः परम्  ॥ १।१४६ ॥

मुद्रां दद्याद् यथा पत्रं  
पुरुषं वा समादिशेत्।  
आहूतस् त्व्  अवमन्येत  
यः शक्तो राजशासनम्  \  
अभियोगानुरूपेण  # तस्य दण्डं प्रकल्पयेत् ॥ १।१४७ ॥

अ-कल्प-बाल-स्थविर-  
विषमस्थक्रियाकुलान्।  
हीने कर्मणि पञ्चाशन्  
मध्यमेषु शतावरः  \  
गुरुकार्येषु दण्ड्यः स्यात्न्  # नित्यं पञ्चशतावरः ॥ १।१४८ ॥

परानीकहते देशे  
दुर्भिक्षे व्याधिपीडिते।  
कुर्वीत पुनराह्वानं  
दण्डं न परिकल्पयेत्  ॥ १।१४९ ॥

कार्यातिपातिव्यसनि-  
नृपकार्योत्सवाकुलान्  ॥ १।१५० ॥

द्जर्मोद्यतान् अभ्युदये  
पराधीनशठाकृतीन्।  
मत्तोन्मत्त-प्रमत्तांश् च  
भृत्यान् नाह्वाययेन् नृपः  ॥ १।१५१ ॥

न च भ्राता न च पिता  
न पुत्रो न नियोगकृत्।  
परार्थवादी दण्ड्यः स्याद्  
व्यवहारेषु विब्रुवन्  ॥ १।१५२ ॥

न हीनपक्षां युवतिं  
कुले जातां प्रसूतिकाम्।  
सर्ववर्णोत्तमां कन्यां  
ताः ज्ञातिप्रभुक्ताः स्मृताः  ॥ १।१५३ ॥

कालं देशञ् च [?] विज्ञाय  
कार्याणां च बलावलम्।  
अकल्पादीन् अपि शनैर्  
यानैर् आह्वापयेन् नृपः  ॥ १।१५४ ॥

तदधीनकुटुम्बिव्यः  
स्वैरिण्यो गणिकाश् च याः।  
निष्कुला याश् च पतितास्  
तासाम् आह्वानम् इष्यते  ॥ १।१५५ ॥

उभयोः प्रतिभूर् ग्राह्यः  
समर्थः कार्यनिर्णये  ॥ १।१५६ ॥

ज्ञात्वाभियोगं ये ऽपि स्युर्  
वने प्रव्रजितादयः।  
तान् अप्य् आह्वापयेत् राजा  
गुरुकार्येष्व् अकोपयन्  ॥ १।१५७ ॥

वक्तव्ये ऽर्थे न तिष्ठन्तम्  
उत्क्रामन्तं च तद्वचः।  
आसेधयेद् विवादार्थी  
यावद् आह्वानदर्शनम्  ॥ १।१५८ ॥

स्थानासेधः काल्कृतः  
प्रवासात् कर्मणस् तथा।  
चतुर्विधः स्याद् आसेधः  
आसिद्धस् तं न लङ्घयेत्  ॥ १।१५९ ॥

क्षेत्राराम-गृहादीनि  
धन-धान्यादिकं तथा।  
अन्यायवादिनां त्व् एतान्य्  
आसेधव्यानि वादिनाम्  ॥ १।१६० ॥

आसेद्धा तु स्वम् आसेधं  
स्वयम् एवोत्सृजेद् यदि।  
न तस्यातिक्रमाद् दोषो  
न च दण्डं प्रकल्पयेत्  ॥ १।१६१ ॥

राज्ञे निवेदनाद् ऊर्ध्वं  
आसेद्धा नोत्सृजेद् स्वयम्।  
उत्सृजेच् चेद् दमो दाप्य  
आसिद्धश् च न लङ्घयेत्  ॥ १।१६२ ॥

नदीसन्तारकान्तार-  
दुर्देशोपप्लवादिषु।  
आसिद्धस् तु परासेधम्  
उत्क्रामन् नापराध्नुयात्  ॥ १।१६३ ॥

निवेष्टुकामो रोगार्तो  
यियक्षुर् व्यसने स्थितः।  
अभियुक्तस् तथान्येन  
राजकार्योद्यतस् तथा  ॥ १।१६४ब् ॥

गवाम् प्रचारे गोपालाः  
सस्यारम्भे कृषीवलाः।  
शिल्पिनश् चापि तत्काले  
आयुधीयाश् च विग्रहे  ॥ १।१६५ ॥

वृक्षं पर्वतम् आरूढा  
हस्त्य्-अश्व-रथ-नौ-स्थिताः।  
विषमस्थाश् च ते सर्वे  
नासेध्याः कार्य-साधकैः  ॥ १।१६६ ॥

यस् त्व् इन्द्रियनिरोधेनाप्य्  
आहारोच्छ्वसनादिभिः।  
आसेधयेद् अनासेधैः  
स दण्ड्यो न त्व् अतिक्रमी  ॥ १।१६७ ॥

आसेधयोग्य आसेधम्  
उत्क्रामन् दण्डम् अर्हति।  
आसेधयंस् तु नासेध्यं  
राज्ञा शास्य इति स्थितिः  ॥ १।१६८ ॥

आगतानां विवदताम्  
असकृद्वादिनां नृपः।  
वादान् पश्येन् नात्मकृतान्  
न चाध्यक्षनिवेदितान्  ॥ १।१६९ ॥

  
[१।१३ वादि-प्रतिवादिनोर् उक्तिक्रमः][प्।२७]  
पीडितः स्वयम् आयातः  
शस्त्रेणार्थी यदा भवेत्।  
प्राड्विवाकस् तु तं पृच्छेत्  
पुरुषो वा शनैः शनैः  ॥ १।१७० ॥

यो ऽदत्तव्यवहारत्वाद्  
अनियुक्तः प्रवर्तते।  
वचन्ं तस्य न ग्राह्यं  
लिखित-प्रेषिताद् ऋते  ॥ १।१७१ ॥

अहं पूर्विकया याताव्  
अर्थि-प्रत्यर्थिनौ यदा।  
वादो वर्णानुपूर्व्येण  
ग्राह्यः पीडाम् अवेक्ष्य वा  ॥ १।१७२ ॥

उन्मत्त-मत्तनिर्धूता  
महापातकदूषिताः।  
जडातिवृद्ध-बालश् च  
विज्ञेयास् तु निरुत्तराः  ॥ १।१७३ ॥

पक्षः प्रोक्तस् त्व् अनादेयो  
वादी चानुत्तरस् तथा।  
यादृग्वादी यश् च पक्षो  
ग्राह्यस् तत् कथयाम्य् अहम्  ॥ १।१७४ ॥

पीडातिशयम् आश्रित्य  
यद् ब्रवीति विवक्षितम्।  
स्वार्थसिद्धिपरो वादी  
पूर्वपक्षः स उच्यते  ॥ १।१७५ ॥

  
  
  
  
[२। चतुष्पाद्व्यवहारोपक्रमः][प्।२९]  
[२।]  
भाषापादोत्तरपदौ  
क्रियापादस् तथैव च।  
प्रत्याकलितपादश् च  
व्यवहारश् चतुष्पदः  ॥ २।१ ॥

मिथ्या-सम्प्रतिपत्तिश् च  
प्रत्यवस्कन्दनं तथा।  
प्राङ्न्यायश् चोत्तराः प्रोक्ताश्  
चत्वारः शास्त्रवेदिभिः  ॥ २।२ ॥

मिथ्यायां च चतुष्पादः  
प्रत्यवस्कन्दने तथा।  
प्राङ्न्याये च स विज्ञेयो  
द्विपात् सम्प्रतिपत्तिषु  ॥ २।३ ॥

उपायैश् चोद्यमानस् तु  
न दद्याद् उत्तरं तु यः।  
अतिक्रान्ते सप्तरात्रे  
जितो ऽसौ दण्दम् अर्हति  ॥ २।४ ॥

  
[२।१ पक्ष-लक्षणम्]  
उपस्थिते ततस् तस्मिन्  
वादी पक्षं प्रकल्पयेत्।  
निरवद्यं सप्रतिज्ञं  
प्रमाणागमसंयुतम्  ॥ २।५ ॥

देश-स्थान-समा-मास-  
पक्षाहोनामजातिभिः।  
द्रव्य-सङ्ख्योदयं पीडां  
क्षामलिङ्गं च लेखयेत्  ॥ २।६ ॥

यं च अर्थम् अभियुञ्जीत  
न तं विप्रकृतिं नयेत्।  
न च पक्षान्तरं गच्छेत्  
गच्छन् पूर्वात् स हीयते  ॥ २।७ ॥

  
[२।२ पक्षदोषाः]  
अप्रसिद्धं सदोषं च  
निरर्थं निष्प्रयोजनम्।  
असाध्यं वा विरुद्धं वा  
पक्षं राजा विवर्जयेत्  ॥ २।८ ॥

न केनचित् कृतो यस् तु  
सो ऽप्रसिद्ध उदाहृतः।  
अन्यार्थः स्वार्थहीनश् च  
सदोषः परिकीर्तितः  ॥ २।९ ॥

स्वल्पापराधः स्वल्पार्थो  
निरर्थक इति स्मृतः।  
कार्यबाधाविहीनस् तु  
विज्ञेयो निष्प्रयोजनः  ॥ २।१० ॥

कुसीदाद्यैः पदैर् हीनो  
व्यवहारो निरर्थकः।  
वाक्पार्ष्यादिभिश् चैव  
विज्ञेयो निष्प्रयोजनः  ॥ २।११ ॥

ममानेन प्रदातव्यं  
शशशृङ्गकृतं धनुः।  
असम्भाव्यम् असाध्यं तं  
पक्षम् आहुर् मनीषिणः  ॥ २।१२ ॥

यस्मिन्न् आवेदिते पक्षे  
प्राड्विवाके च राजनि।  
पुरे राष्ट्रे विरोधः स्याद्  
विरुद्धः सो ऽभिधीयते  ॥ २।१३ ॥

प्रतिज्ञादोषनिर्मुक्तं  
साध्यं सत्कारणान्वितं।  
विश्चितं लोकसिद्धं च  
पक्षं पक्षविदो विदुः  ॥ २।१४ ॥

स्वल्पाक्षरप्रभूतार्था  
निस्सन्दिग्धो निराकुलः।  
विरोधिकारणैर् मुक्तो  
विरोधिप्रतिषेधकः  ॥ २।१५ ॥

वचनस्य प्रतिज्ञात्वं  
तदर्थस्य हि पक्षता।  
असङ्करेण वक्तव्ये  
व्यवहारेषु वादिभिः  ॥ २।१६ ॥

मोहाद् वा यदि वा शाठ्याद्  
यन् नोक्तं पूर्ववादिना।  
उत्तरान्तर्गतं वापि  
तद् ग्राह्यम् उभयोर् अपि  ॥ २।१७ ॥

एवमादिगुणान् सम्यग्  
आलोच्य च सुनिश्चितः।  
पक्षः कृतः समादेयः  
पक्षाभासस् ततो ऽन्यथा  ॥ २।१८ ॥

देश-कालविहीनश् च  
द्रव्यसङ्ख्याविवर्जितः।  
साध्यप्रमाणहीनश् च  
पक्षो ऽनादेय इष्यते  ॥ २।१९ ॥

मृषायुक्ति क्रियाहीनम्  
असाध्याद्यर्थम् आकुलम्।  
पूर्वं पक्षं लेख्यतो  
वादहानिः प्रजायते  ॥ २।२० ॥

अपदिश्याभियोगं यस्  
तम् अतीत्यापरं वदेत्।  
क्रियाम् उक्त्वान्यथा [?] ब्रूयात्  
स वादी हानिम् आप्नुयात्  ॥ २।२१ ॥

ऊनाधिकं पूर्वप्क्षे  
तावद् वादी विशोधयेत्।  
न दद्याद् उत्तरं यावत्  
प्रत्यर्थी सभ्यसन्निधौ  ॥ २।२२ ॥

ब्रह्महत्या-सुरापान-  
स्तेय-गुर्वङ्गनागमे।  
अन्येष्व् असभ्यवादेषु  
प्रतिवादी न दीयते  ॥ २।२३ ॥

मनुष्यमारणे स्तेये  
परदाराभिमर्शने।  
अभक्ष्यभक्षणे चैव  
कन्याहरणदूषने  ॥ २।२४ ॥

पारुष्ये कूटकरणे  
नृपद्रोहे तथैव च [प्।३३]।  
प्रणिवादी न दाप्यः स्यात्  
कर्ता तु विवदेत् स्वयम्  ॥ २।२५ ॥

अष्टादशपदो वादो  
विचार्यो विनिवेदितः।  
सन्त्य् अन्यानि पदान्य् अत्र  
तानि राजा विशेत् स्वयम्  ॥ २।२६ ॥

षड्भागहरणं शुद्धं  
समयाविक्रमो निधिः।  
वधः संहरणं स्तेयम्  
आसेधाज्ञाव्यतिक्रमः  ॥ २।२७ ॥

स्वयं नोत्पादयेत् कार्यं  
राजा वा सास्य पूरुषः।  
अधिकाच् छातयेद् अर्थान्  
न्यूनांश् च परिपूरयेत्  ॥ २।२८ ॥

भूमौ निवेशयेत् तावद्  
यावद् अर्थो विनिश्चितः।  
श्रुतं च लिखितं चैव  
शोधितं च विचारितम्  ॥ २।२९ ॥

पूर्वपक्षं स्वभावोक्तं  
प्राड्विवाको ऽथ लेखयेत्।  
पाण्डुलेख्येन फलके  
ततः पत्रे विशोधितम्  ॥ २।३० ॥

आवेद्य तु गृहीते ऽर्थे  
प्रशमं यान्ति ये मिथः।  
अभियोगानुरूपेण  
तेषां दण्डं प्रकल्पयेत्  ॥ २।३१ ॥

अन्ये वा ये पुरग्राम-  
महाराजनविरोधकाः।  
अनदेयास् तु ते सर्वे  
व्यवहाराः प्रकीर्त्तिताः  ॥ २।३२ ॥

पाण्डुलेखेन फलके  
भूम्यां वा प्रथमण् लिखेत्।  
न्यूनाधिकं तु संशोध्य  
पश्चात् पत्रे निवेशयेत्  ॥ २।३३ ॥

अभियोक्ताप्रगल्भत्वाद्  
वक्तुं नोत्सहते यदा।  
तस्य कालः प्रदातव्यः  
कालशक्त्य्-अनुरूपतः  ॥ २।३४ ॥

यदि नोत्सहते यत्र  
विवादं कर्तुम् इच्छतोः।  
दातव्यस् तत्र कालः स्याद्  
अर्थिप्रत्यर्थिनोर् अपि  ॥ २।३५ ॥

चतुर्विधः पूर्वपक्षः  
प्रतिपक्षस् तथैव च।  
चतुर्धा निर्णयः प्रोक्तः  
कश् चिद् अष्टविधः स्मृतः  ॥ २।३६ ॥

देशः कालस् तथा स्थानं  
सन्निवेशस् तथैव च।  
ज्ञातृसञ्ज्ञा निवासश् च  
प्रमाणं क्षेत्रनाम च  ॥ २।३७ ॥

पितृपैतामहं चैव  
पूर्वराजानुकीर्तनम्।  
स्थावरेषु विवादेषु  
दशैतानि निवेशयेत्  ॥ २।३८ ॥

श्वोलेखनं वा लभते  
त्र्यहं सप्ताहम् एव वा।  
मतिर् उत्पद्यते यावत्  
विवादे वक्तुम् इच्छतः  ॥ २।३९ ॥

बहुप्रतिज्ञं यत् कार्यं  
व्यवहारेषु निश्चितं [प्।३५]।  
कामं तद् अपि गृह्णीयाद्  
राजा तत्त्वबृभुत्सया  ॥ २।४० ॥

शङ्काभियोगस् तथ्यं च  
लक्ष्ये ऽर्थे ऽभ्यर्थनं तथा।  
वृत्ते वादे पुनर् न्यायः  
पक्षो ज्ञेयश् चतुर्विधः  ॥ २।४१ ॥

भ्रान्तिः शङ्का समुद्दिष्टा  
वश्यं नष्टार्थदर्शनम्।  
लब्धे ऽर्थे ऽभ्यर्थनं मोहस्  
तथा वृत्ते पुनः क्रियाः  ॥ २।४२ ॥

राज्ञापवर्जितो यस् तु  
यश् च पौरविरोधकृत्।  
राष्ट्रस्य वा समस् तस्य  
प्रकृतीनां तथैव च  ॥ २।४३ ॥

न्यायं व नेच्छते कर्तुम्  
अन्यायं वा करोति यः।  
न लेखयति यस् त्व् एवं  
तस्य पक्षी न सिध्यति  ॥ २।४४ ॥

विरुद्धं चाविरुद्धं च  
द्वाव् अप्य् अर्थौ निवेशितौ।  
एकस्मिन् यत्र दृश्येते  
तं पक्षं दूरतस् त्यजेत्  ॥ २।४५ ॥

  
[३। उत्तरम्]  
[३।]  
यदा त्व् एवंविधः पक्षः  
कल्पितः पूर्ववादिना।  
दद्यात् तत्पक्षसम्बद्धं  
प्रतिवादी तदोत्तरम्  ॥ ३।१ ॥

विनिश्चिते पूर्वपक्षे  
ग्राह्याग्राह्य-विशेषिते।  
प्रतिज्ञाते स्थिरीभूते  
लेखयेद् उत्तरं ततः  ॥ ३।२ ॥

  
[३।१ प्रार्थयमानाय कालो देयः]  
शालीनत्वाद् भयात् तद्वत्  
प्रत्यर्थी स्मृतिविभ्रमात्।  
कालं प्रार्थयते यत्र  
तत्रेमं लब्धुम् अर्हति  ॥ ३।३ ॥

एकाह-त्र्यह-पञ्चाह-  
सप्ताहं पक्षम् एव वा।  
मासं चतुस् त्रयं वर्षं  
लभते शक्त्यपेक्षया  ॥ ३।४ ॥

पक्षस्य व्यापकं सारम्  
असन्दिग्धम् अनाकुलम् [प्।३७]।  
अव्याख्यानगम्यम् एतद्  
उत्तरं तद्विदो विदुः  ॥ ३।५ ॥

उत्तरं चतुर्विधं  
सम्प्रति [षत्मु?]रं,।  
मिथ्योत्तरं प्राङ्न्याय-  
उत्तरं कारणोत्तरं चेति  ॥ ३।६ ॥

पूर्वपक्षे यथार्थं तु  
न दद्याद् उत्तरं तु यः।  
प्रत्यक्षी दापनीयः स्यात्  
सामादिभिर् उपक्रमैः  ॥ ३।७ ॥

प्रियपूर्वं वचः साम  
भेदस् तु भयदर्शनम्।  
अर्थापकर्षणं दण्डस्  
ताडनं बन्धनं तथा  ॥ ३।८ ॥

साहस-स्तेय-पारुष्य-  
गो-ऽभिशापे तथात्यये।  
भूमौ विवादयेत् क्षिप्रम्  
अकाले ऽपि बृहस्पतिः  ॥ ३।९ ॥

अन्यवादी क्रियाद्वेषी  
नोपस्थायी निरुत्तरः।  
आहुतः प्रपलायी च  
हीनः पञ्चविधः स्मृतः  ॥ ३।१० ॥

कन्याया दूषणे स्तेये  
कलहे साहसेषु च।  
उपधौ कूटसाक्ष्ये च  
सद्य एव विवादयेत्  ॥ ३।११ ॥

धेनावनडुहि क्षेत्रे  
स्त्रीषु प्रजनने तथा।  
न्यासे याचितके दत्ते  
तथैव क्रय-विक्रये  ॥ ३।१२ ॥

प्राङ्न्याये कारणोक्तौ च  
प्रत्यर्थी निर्दिशेत् क्रियाम्।  
मिथ्योक्तौ पूर्ववादी तु  
प्रतिपत्तौ न सम्भवेत्  ॥ ३।१३ ॥

अनुक्त्वा कारणं यत्र  
पक्षं वादी प्रपद्यते।  
प्रतिपत्तिस् तु सा ज्ञेया  
कारणं तूत्तरं पृथक्  ॥ ३।१४ ॥

सर्वालापं तु यः कृत्वा  
मिथो ऽल्पम् अपि संवदेत्।  
सर्वम् एव तु दाप्यः स्याद्  
अभियुक्तो बृहस्पतिः  ॥ ३।१५ ॥

वाक्पारुष्ये च भूम्यौ च  
दिव्यं तु परिवर्जयेत्।  
विक्रयादानसम्बन्धे  
क्रियादानम् अनिच्छति  ॥ ३।१६ ॥

  
[३।२ चतुर्विधम् उत्तरम्]  
अभियुक्तो ऽभियोगस्य  
यदि कुर्यात् तु निह्नवम्।  
मिथ्या तत् तु विजानीयाद्  
उत्तरं व्यवहारतः  ॥ ३।१७ ॥

श्रुत्वाभियोगं प्रत्यर्थी  
यदि तत् प्रतिपद्यते।  
सा तु सम्प्रतिपत्तिस् तु  
शास्त्रविद्भिर् उदाहृता  ॥ ३।१८ ॥

अर्थिनाभिहितो यो ऽर्थः  
प्रत्यर्थी यदि तं तथा।  
प्रपद्य कारणं ब्रूयात्  
प्रत्यवस्कन्दनं हि तत्  ॥ ३।१९ ॥

यो ऽर्थिनार्थः प्रभाष्येत  
प्रत्यर्थी यदि तं तथा।  
प्रपद्य कारणं ब्रूयाद्  
आधर्यं मनुर् अब्रवीत्  ॥ ३।२० ॥

आचारेणावसन्नो ऽपि  
पुनर् लेखयते यदि।  
स विनेयो जितः पूर्वं  
प्राङ्न्यायस् तु स उच्यते  ॥ ३।२१ ॥

तथ्ये तथ्यं प्रयुञ्जीत  
मिथ्यायां चापि लेखयेत्।  
कारणं कारणोपेते  
प्राग्जये तु जयं तथा  ॥ ३।२२ ॥

भयदृष्टोद्भवा मिथ्या  
गर्हिता शास्त्रवेदिभिः।  
सत्या सम्प्रतिपत्तिस् तु  
धर्म्या सा परिकीर्तिता  ॥ ३।२३ ॥

प्राङ्न्यायकरणे तथ्यं  
श्लाघ्यं सद्भिर् उदाहृतम्।  
विपरीतम् अधर्म्यं स्यात्  
प्रत्यर्थी हानिम् आप्नुयात्  ॥ ३।२४ ॥

अहम्पूउर्विकया याताव्  
अर्थिप्रत्यर्थिनौ यदा।  
वादो वर्णानुपूर्व्येण  
ग्राह्यः पीडाम् अवेक्ष्य च  ॥ ३।२५ ॥

एककाले समानीते  
प्रत्यर्थी सभ्यसन्निधौ।  
पूर्वपक्षाक्षरसमं  
लेखयेद् उत्तरं ततः  ॥ ३।२६ ॥

प्रत्यर्थविधिर् आख्यातः  
सङ्गतार्थप्रपादने।  
चतुर्विधस्याप्य् अधुना  
यत् तद् ग्राह्यं तद् उच्यते  ॥ ३।२७ ॥

प्रस्तुताद् अन्यन् मध्यस्थं  
न्यूनाधिकम् असङ्गतम्।  
अवाच्यसारं सन्दिग्धं  
प्रतिपक्षं न लक्षयेत्  ॥ ३।२८ ॥

भयं करोति भेदं वा  
भीषणं वा निरोधनम्।  
एतानि वादिनो ऽर्थस्य  
व्यवहारे स हीयते  ॥ ३।२९ ॥

ऋत्विगादिर् नियुक्तस् तु  
समौ सम्परिकीर्तितौ।  
यज्ञे स्वाम्य् आप्नुयात् पुण्यं  
हानिं वादे ऽथ वा जयं  ॥ ३।३० ॥

पूर्वोत्तरे ऽभिलिखिते  
यत्र वादी प्रमीयते।  
प्रत्यर्थी वा सुतस् ताभ्यां  
व्यवहारं विशोधयेत्  ॥ ३।३१ ॥

अनिर्णीते विवादे तु  
विप्रलब्धो भवेन् नृपः [प्।४१]।  
जयदानं समं न स्यात्  
तस्मात् कार्याणि निर्णयेत्  ॥ ३।३२ ॥

साक्षिणस् तु समुद्दिश्य  
यस् तु तान् न विवादयेत्।  
त्रिंसद्रात्रात् त्रिपक्षाद् वा  
तस्य हानिः प्रजायते  ॥ ३।३३ ॥

आहूतप्रपलायी च  
मौनी साक्षिपराजितः।  
स्ववाक्यप्रतिपन्नश् च  
हीनवादी चतुर्विधः  ॥ ३।३४ ॥

प्रपलायी त्रिपक्षेण  
मौनी वा सप्तभिर् दिनैः।  
साक्षिभिन्नस् तत्क्षणेन  
प्रतिपन्नश् च हीयते  ॥ ३।३५ ॥

निवेदितस्य अकथनम्  
अनुपस्थानम् एव च।  
पक्षार्थिदोषौ मौनं च  
हीयमानस्य लक्षणम्  ॥ ३।३६ ॥

महापापोपपापाभ्यां  
पातकेनाथ संसदि।  
यो ऽभिशस्तस् तत् क्षमते  
संयुक्तं तम् विदुर् जनाः  ॥ ३।३७ ॥

तस्माद् यत्नेन कर्तव्यं  
बुधेनात्मविशोधनम्।  
यद् यद् गुरुतरं कार्यं  
तत् तत् पूर्वं विशोधयेत्  ॥ ३।३८ ॥

महापापाभिशस्तो यः  
पातकात् तर्तुम् इच्छति।  
पूर्वम् अङ्गीकृतं तेन  
जितो ऽसौ दण्डम् अर्हति  ॥ ३।३९ ॥

आचारकरणे दिव्ये  
कृत्वोपस्थाननिश्चयम्।  
नोपस्थितो यदा कश् चिच्  
छलं तत्र न कारयेत्  ॥ ३।४० ॥

दैवराजकृतो दोषस्  
तत्काले तु यदा भवेत्।  
अवधित्यागमात्रेण  
न भवेत् स पराजितः  ॥ ३।४१ ॥

पुर्वोत्तरे सन्निविष्टे  
विचारे सम्प्रवर्तिते।  
प्रशमं ये मिथो यान्ति  
दाप्यस् ते द्विगुणं दमम्  ॥ ३।४२ ॥

पूर्वोत्तरार्थे लिखिते  
प्रक्रान्ते कार्यनिर्णये।  
द्वयोः सन्तप्तयोः सन्धिः  
स्याद् अयःखण्डयोर् इव  ॥ ३।४३ ॥

  
[३।३ सन्धिविचारः]  
साक्षिसभ्यविकल्पस् तु  
भवेत् तत्रोभयोर् अपि [प्।४३]।  
दोलायमानयोः सन्धिः  
प्रकुर्यातां विचक्षणैः  ॥ ३।४४ ॥

प्रमाणसमता यत्र  
भेदः शास्त्र-चरित्रयोः।  
तत्र राजामया सन्धिर्  
उभयोर् अपि शस्यते  ॥ ३।४५ ॥

यत्र सांशायिको धर्मो  
व्यवहारश् च पार्थिवे।  
सन्धिस् तत्र तु कर्तव्यो  
ऽयसोः सन्तप्तयोर् यथा  ॥ ३।४६ ॥

समः सन्धिस् तदा कार्यो  
विषमस् तु निवर्तते।  
धर्मार्थोपग्रहः कीर्तिः  
भवेत् साम्येन भूभृतः  \  
न क्लिश्यन्ते साक्षिसभ्या  # ऐरं च विनिवर्तते  ॥ ३।४७ ॥

निग्रहानुग्रहं दण्डं  
धर्मं प्राप्य यशो ऽयशः।  
विग्रहाज् जायते नृणां  
पुनर्दोषस् तथैव च  ॥ ३।४८ ॥

तस्मात् कुलगणाध्यक्षा  
धर्मज्ञाः समदृष्टयः।  
अद्वेषलोभा यद् ब्रूयुस्  
तत् कर्तव्यं विजानता  ॥ ३।४९ ॥

  
[४। क्रियापादः]  
[४।]  
शोधिते लिखिते सम्यग्  
इति निर्दोष उत्तरे।  
प्रत्यर्थिनो ऽर्थिनो वापि  
क्रिया कारणम् इष्यते  ॥ ४।१ ॥

ये तु तिष्ठन्ति करणे  
तेषाम् सभ्यैर् विभावना।  
कथयित्वोत्तरं सम्यग्  
दातव्यैकस्य वादिनः  ॥ ४।२ ॥

  
[४।१ प्रमाणानां बलाबलम्]  
प्रतिज्ञां भावयेद् वादी  
प्रत्यर्थी कारणं तथा।  
प्राग्वृत्तवादी विजयं  
जयपत्त्रेण भावयेत्  ॥ ४।३ ॥

पूर्वपादे विलिखितं  
यथाक्षरम् अशेषतः।  
अर्थी तृतीयपादे तु  
क्रियया प्रतिपादयेत्  ॥ ४।४ ॥

श्रुत्वा पूर्वोत्तरं सभ्यैर्  
निर्दिष्टा यस्य भावना।  
विभावयेत् प्रतिज्ञातं  
सो ऽखिलं लिखितादिना  ॥ ४।५ ॥

द्विप्रकारा क्रिया प्रोक्ता  
मानुषीइ दैविकी तथा।  
एकैकानेकधा भिन्ना  
ऋषिभिस् तत्त्ववेदिभिः  ॥ ४।६ ॥

साक्षिणो लिखितं भुक्तिर्  
मानुषं त्रिविधं स्मृतम्।  
धटाद् या धर्मजान्ता तु  
दैवी नवविधा क्रिया  ॥ ४।७ ॥

साक्षिलेख्यानुमानं च  
मानुषी त्रिविधा क्रिया।  
साक्षी द्वादश भेदस् तु  
लिखितं त्व् अष्टधा स्मृतम्  ॥ ४।८ ॥

अनुमानं त्रिधा प्रोक्तं  
नवधा दैविकी क्रिया।  
प्रथमे वा तृतीये वा  
प्रमाणं दैवमानुषम्  ॥ ४।९ ॥

उत्तरे स्याच् चतुर्थे तु  
ससाक्षिजयपत्रकम्।  
ऋणादिकेषु कार्येषु  
कल्पयेन् मानुषीं क्रियाम्  ॥ ४।१० ॥

प्राङ्न्याये प्रत्यवस्कन्दे  
प्रत्यर्थी साधयेत् स्वयम्।  
उत्तरार्थं प्रतिज्ञार्थं  
अर्थी मिथ्योत्तरे पुनः  ॥ ४।११ ॥

क्रिया न दैविकी प्रोक्ता  
विद्यमानेषु साक्षिषु [प्।४७]।  
लेख्ये च सति वादेषु  
न स्याद् दिव्यं न साक्षिणः  ॥ ४।१२ ॥

वाक्पारुष्ये महीवादे  
निषिद्धा दैविकी क्रिया।  
प्रदातव्या प्रयत्नेन  
साहसेषु चतुर्ष्व् अपि  ॥ ४।१३ ॥

नृपद्रोहे साहसे च  
कल्पयेद् दैविकीं क्रियाम्  ॥ ४।१४ ॥

मणिमुक्ताप्रवालानां  
कूटहृत्पाशहारकः।  
हिंसको ऽन्याङ्गनासेवी  
परीक्ष्यः शपथैः सदा  ॥ ४।१५ ॥

महापापाभिशापेषु  
निक्षेपे हरणे तथा।  
दिव्यैः कार्यं परीक्षेत  
राजा सत्स्व् अपि साक्षिषु  ॥ ४।१६ ॥

लिखिते साक्षिवादे च  
सन्दिग्धिर् जायते यदि।  
अनुमाने च सम्भ्रान्ते  
तत्र दिव्यं विशोधनम्  ॥ ४।१७ ॥

द्यूते समाह्वये चैव  
विवादे समुपस्थिते।  
साक्षिणः साधनं प्रोक्तं  
न दिव्यं न च लेखकम्  ॥ ४।१८ ॥

यथालाभोपपन्नैस्  
तैर् निर्णयं कारयेन् नृपः।  
प्रकान्ते साहसे वादे  
पारुष्ये दण्डवाचिके  \  
बलोद्भूतेषु कार्येषु  # साक्षिणो दिव्यम् एव च  ॥ ४।१९ ॥

ऋणे लेख्यं साक्षिणो वा  
युक्तिलेशादयो ऽपि वा।  
दैविकी वा क्रिया प्रोक्ता  
प्रजानां हितकाम्यया  ॥ ४।२० ॥

चिरन्तनोपांशुकृते  
चिरनष्टेषु साक्षिषु।  
प्रदुष्टेष्व् अनुमानेषु  
दिव्यैः कार्यं विशोधयेत्  ॥ ४।२१ ॥

  
[५। साक्षिणः]  
[५।]  
नव सप्त च पञ्च स्युश्  
चत्वारस् त्रय एव वा।  
उभौ वा श्रोत्रियौ ख्यातौ  
नैकं पृच्छेत् कदा चन  ॥ ५।१ ॥

द्यूतकः शटिकाग्राही  
कार्यमध्यगतस् तथा।  
एक एव प्रमाणं स्यान्  
नृपो ऽध्यक्षस् तथैव च  ॥ ५।२ ॥

स्तेनाः साहसिकाः षण्डाः  
कितवाः सूचकास् तथा।  
न साक्षिणस् ते दुष्टात्वात्  
तेषु साक्षियं न विद्यते  ॥ ५।३ ॥

  
[५।१ साक्षिभेदाः]  
लिखितो लिखितो गूढः  
स्मारितः कुल्य-दूतकौ।  
यदृच्छश् चोत्तरश् चैव  
कार्यमध्यगतो ऽपरः  ॥ ५।४ ॥

नृपो ऽध्यक्षस् तथा ग्रामः  
साक्षी द्वादशधा स्मृतः।  
प्रभेदम् एषां वक्ष्यामि  
यथावद् अनुपूर्वशः  ॥ ५।५ ॥

जातिनामादिलिखितं  
येन स्वं पित्र्यम् एव च।  
निवासश् च विज्ञेयः  
साक्षी लिखितसञ्ज्ञकः  ॥ ५।६ ॥

अर्थिना च क्रिया भेदैस्  
तस्य कृत्वा ऋणादिकम्।  
प्रत्यक्षं लिख्यते यस् तु  
लेखितः स उदाहृतः  ॥ ५।७ ॥

कुड्यव्यवहितो यस् तु  
श्राव्यते ऋणभाषितम्।  
विनिह्नुतो यथाभूतं  
गूढः साक्षी स उच्यते  ॥ ५।८ ॥

आहूय यः कृतः साक्षी  
ऋणन्यासक्रियादिके [प्।५१]।  
स्मार्यते च मुहुर्यश् च  
स्मारितः स उदाहृतः  ॥ ५।९ ॥

विभागदाने विपणे  
ज्ञातिर् यश् चोपयुज्यते।  
द्वयोः समानो धर्मज्ञः  
कुल्यः स परिकीर्तितः  ॥ ५।१० ॥

अर्थि-प्रत्यर्थिवचनं  
शृणुयात् प्रेषितस् तु यः।  
उभयोः सम्मतः साधुः  
दूतकः स उदाहृतः  ॥ ५।११ ॥

क्रियमाणे तु कर्तव्ये  
यः कश् चित् स्वयम् आगतः।  
अत्र साक्षी त्वम् अस्माकम्  
उक्तो यादृच्छिकस् तु सः  ॥ ५।१२ ॥

यत्र साक्षी दिशं गच्छेन्  
मुमूर्षुर् वा यथाक्रमम्।  
अन्यं संश्रावयेत् तं तु  
विद्याद् उत्तरसाक्षिणम्  ॥ ५।१३ ॥

साक्षिणाम् अपि यः साक्ष्यम्  
उपर्य् उपरि भाषताम्।  
श्रवणाच् छ्रवणाद् वापि  
स साक्ष्य् उत्तरसञ्ज्ञितः  ॥ ५।१४ ॥

उभाभ्यां यस्य विश्वस्तं  
कार्यं चापि निवेदितम्।  
गूढधारी स विज्ञेयः  
कार्यमध्यागतस् तथा  ॥ ५।१५ ॥

अर्थि-प्रत्यर्थिनोर् वाक्यं  
यच् छ्रुतं भूभृता स्वयम्।  
स एव तत्र साक्षी स्याद्  
विसंवादे द्वयोर् अपि  ॥ ५।१६ ॥

निर्णीते व्यवहारे तु  
पुनर् न्यायो यदा भवेत्।  
अध्यक्षः सभ्यसहितः  
साक्षी स्यात् तत्र नान्यथा  ॥ ५।१७ ॥

व्युषितं छादितं यत्र  
सीमायां च समन्ततः [प्।५३]।  
स कृत्तो ऽपि भवेत् साक्षी  
ग्रामस् तत्र न संशयः  ॥ ५।१८ ॥

लिखितौ द्वौ तथा गूढौ  
त्रिचतुःपञ्च लेखिताः।  
यदृच्छ स्मारिताः कुल्यास्  
तथा चोत्तरसाक्षिणः  ॥ ५।१९ ॥

दूतकः स्वटिकाग्राही-  
कार्यमध्यगतस् तथा।  
एक एव प्रमाणं स्यान्  
नृपो ऽध्यक्षस् तथैव च  ॥ ५।२० ॥

  
[५।२ साक्षिदोषकथनं दुष्टानां दण्डश् च]  
साक्षिणो ऽर्थसमुद्दिष्टान्  
यस् तु दोषेण दूषयेत्।  
अदुष्टं दूषयन् वादी  
तत्समं दण्डम् अर्हति  ॥ ५।२१ ॥

लेख्यदोषास् तु ये केचित्  
साक्षिणाम् चैव ये स्मृताः।  
वादकाले तु वक्तव्याः  
पश्चाद् उक्तान् न दूषयेत्  ॥ ५।२२ ॥

साक्षिदोषाः प्रयोक्तव्याः  
संसदि प्रतिवादिना।  
पत्रे विलिख्य तान् सर्वान्  
वाच्यं प्रत्युत्तरं ततः  ॥ ५।२३ ॥

प्रतिपत्तौ न साक्षित्वम्  
अर्हन्ति तु कदा चन।  
अतो ऽन्यथा भावनीयाः  
क्रियायां प्रतिवादिना  ॥ ५।२४ ॥

अभावयन् दमं दाप्यः  
प्रत्यर्थी साक्षिणा स्फुटम्।  
भाविताः साक्षिणः सर्वे  
साक्षिधर्मनिराकृताः  ॥ ५।२५ ॥

प्रत्यर्थिनो ऽर्थिनो वापि  
साक्षिदूषणसाधने।  
प्रस्तुतार्थोपयोगेन  
व्यवहारान्तरं न च  ॥ ५।२६ ॥

जितः स विनयं दाप्यः  
शास्त्रदृष्टेन कर्मणा।  
यदि वादी निराकाङ्क्षः  
साक्षी सत्ये व्यवस्थितः  ॥ ५।२७ ॥

उक्ते ऽर्थे साक्षिणो यस् तु  
दूषयन् प्रागदूषितान्।  
न च तत्कारणं ब्रूयात्  
प्राप्नुयात् पूर्वसाहसम्  ॥ ५।२८ ॥

लेख्यं वा साक्षिणो वापि  
विवादे यस्य दूषिताः।  
तस्य कार्यं न शोध्यं तु  
यावत् तन् न विशोधयेत्  ॥ ५।२९ ॥

साक्षिभिर् गदितैः सभ्यैः  
प्रक्रान्ते निर्णये तु यः।  
पुनर्विवादं कुरुते  
राजा तत्र विचारयेत्  ॥ ५।३० ॥

साक्षिसन्दूषणे कार्यं  
पूर्वं साक्षिविशोधनम् [प्।५५]।  
शुद्धेषु साक्षिषु ततः  
पश्चात् कार्यं विशोधयेत्  ॥ ५।३१ ॥

सत्यप्रशंसावचनैर्  
अनृतस्यापवर्जनैः।  
सभ्यैः सम्बोधनीयास् तु  
धर्मशास्त्रार्थवेदिभिः  ॥ ५।३२ ॥

आ जन्मनश् चा मरणात्  
सुकृतं यत् त्वयार्जितम्।  
तत् सर्वं नाशम् आयाति  
वितथस्याभिशंसनात्  ॥ ५।३३ ॥

कूटसब् ह्यः कूटसाक्षी  
ब्रह्महा च समाः स्मृताः।  
भ्रूणहा मित्रहा चैषां  
नाधिकः समुदाहृतः  ॥ ५।३४ ॥

एवं विदित्वा यः साक्षी  
स यथार्थं वदेत् ततः।  
तेनेह कीर्तिम् आप्नोति  
परत्र च शुभां गतिम्  ॥ ५।३५ ॥

पुरुषाः सन्ति लोभाद् ये  
कार्यं प्रब्रूयुर् अन्यथा।  
सन्ति चान्ये दुरात्मान्ः  
कूटलेख्यकृतो नराः  ॥ ५।३६ ॥

प्रष्टव्याः साक्षिणो ये तु  
वर्ज्याश् चैव नराधमाः।  
तान् अहं कथयिष्यामि  
साम्प्रतं शास्त्रचोतितान्  ॥ ५।३७ ॥

श्रौत-स्मार्तक्रियायुक्ताः  
लोभद्वेषविवर्जिताः।  
कुलीनाः साक्षिणो ऽनिन्द्यास्  
तपो-दान-दयान्विताः  ॥ ५।३८ ॥

  
[५।३ असाक्षिणः]  
मातुः पिता पितृव्यश् च  
भार्याया भ्रातृमातरौ।  
भ्राता सखा च जामाता  
सर्ववादेष्व् असाक्षिणः  ॥ ५।३९ ॥

परस्त्रीपानसक्ताश् च  
कितवाः पूर्वदूषिताः।  
उन्मत्तार्ताः साहसिका  
नास्तिकाश् च न साक्षिणः  ॥ ५।४० ॥

सन्तो ऽपि न प्रमाणं स्युर्  
मृते धनिनि साक्षिणः।  
पुत्रे तु श्राविता ये स्युः  
स्वयम् आसन्नमृत्युना  ॥ ५।४१ ॥

विहायोपानद्-उष्णीषं  
दक्षिणं पाणिम् उद्धरेत्।  
हिरण्यं गोशकृद् दर्भान्  
समादाय ऋतं वदेत्  ॥ ५।४२ ॥

उपस्थिताः परीक्ष्याः स्युः  
स्वर्वर्णेङ्गितादिभिः।  
सकृत् प्रमादापराधि-  
विप्रं व्यापदि पीडितम्  \  
भटादिभिर् वध्यमानं  # रक्षेद् उक्त्वानृतान्य् अपि  ॥ ५।४३ ॥

यस्याशेषः प्रतिज्ञार्थः  
साक्षिभिः प्रतिवर्णितः [प्।५७]।  
स जयी स्याद् अन्यथा तु  
साध्यार्थं न समाप्नुयात्  ॥ ५।४४ ॥

आहूतो यत्र नागच्छेत्  
साक्षी रोगविवर्जितः।  
ऋणं दमं च दाप्यः स्यात्  
त्रिपक्षात् परतस् तु सः  ॥ ५।४५ ॥

  
[५।४ साक्ष्युक्तिबलाब्लविचारः]  
साक्षिद्वैधे प्रभूताः स्युर्  
ग्राह्याः साम्ये गुणान्विताः।  
गुणिद्वैधे क्रियायुक्तास्  
तत्साम्ये शुचिमत्तराः  ॥ ५।४६ ॥

अपृष्टाः सत्यवचने  
प्रश्नस्याकथने तथा।  
साक्षिणः सन् निरोद्ध्व्या  
गर्ह्या दण्ड्याश् च धर्मतः  ॥ ५।४७ ॥

देश-काल-वयो-द्रव्य-  
सञ्ज्ञा-जाति-प्रमाणतः।  
अन्यूनं चेन् निगदितं  
सिद्धं साध्यं विनिर्दिशेत्  ॥ ५।४८ ॥

देश-काल-वयो-द्रव्य-  
प्रमाणाकृति-जातिषु।  
यत्र विप्रतिपत्तिः स्यात्  
साक्ष्यं तद् अपि नान्यथा  ॥ ५।४९ ॥

निर्दिष्टेष्व् अर्थजातेषु  
साक्षी चेत् साक्ष्य आगते।  
न ब्रूयाद् अक्षस्रसमं  
न तन् निगदितं भवेत्  ॥ ५।५० ॥

पूर्वपक्षे प्रतिज्ञातम्  
अशेषं प्रतिभावयेत्।  
ऊनाधिकं तु यत्रोक्तं  
न तन् निगदितं भवेत्  ॥ ५।५१ ॥

ऊनम् अभ्यधिकं वार्थम्  
विब्रूयुर् यत्र साक्षिणः।  
तदर्थानुक्तविज्ञेयम्  
एष साक्षिविधिः स्मृतः  ॥ ५।५२ ॥

साध्यार्थांशे निगदिते  
साक्षिभिः सकलं भवेत्।  
स्त्रीसङ्गे साहसे चौर्ये  
यत् साध्यं परिकल्प्यते  ॥ ५।५३ ॥

ऊनाधिकं तु यत्र स्यात्  
साक्ष्यं तत्र विवर्जयेत्।  
साक्षी तत्र न दण्ड्यः स्याद्  
अब्रुवन् दण्डम् अर्हति  ॥ ५।५४ ॥

  
[६। लिखितम्]  
[६।]  
साक्षिणाम् एष निर्दिष्टः  
सङ्ख्यालक्षणनिश्चयः।  
लिखितस्याधुना वच्मि  
विधानम् अनुपूर्वशः  ॥ ६।१ ॥

ऋणादिके ऽपि समये  
भ्रान्तिः सञ्जायते यतः।  
धात्राक्षराणि सृष्टानि  
पत्रारूढान्य् अतः पुरा  ॥ ६।२ ॥

  
[६।१ लेख्यलक्षणम्]  
देशाचारहुतं वर्ष-  
मास-पक्षादिवृद्धिमत्।  
ऋणि-साक्षि-लेखकानं  
हस्ताङ्कं लेख्यम् उच्यते  ॥ ६।३ ॥

  
[६।२ लेख्यभेदाः]  
राजलेख्यं स्थानकृतं  
स्वहस्तलिखितं तथा।  
लेख्यं तत् त्रिविधं प्रोक्तं  
भिन्नं तद् बहुधा पुनः  ॥ ६।४ ॥

भाग-दान-क्रयाधिनां  
संविद्दासऋणादिभिः।  
सप्तधा लौकिकं लेख्यं  
त्रिविधं राजशासनम्  ॥ ६।५ ॥

विभागपत्रम् इत्य् एतद्  
भागानां निर्णये कृतम्।  
सीमाविवादे निर्णीते  
सीमापत्रम् इति स्मृतम्  ॥ ६।६ ॥

दानलेख्यं भागलेख्यं  
सीमालेख्यं तथैव च।  
क्रयलेख्यं दासलेख्यम्  
आधिलेख्यं ततः परम्  ॥ ६।७ ॥

संविदुद्दाम्लेख्यं च  
जयपत्रकम् एव च।  
सन्धिपत्रं तथैवैतत्  
क्रियाभेदाद् अनेकधा  ॥ ६।८ ॥

आध्यर्थम् आधिलेख्यं स्याद्  
दासार्थं दासपत्रकम्  ॥ ६।९ ॥

समीहितार्थसिद्ध्यर्थं  
ग्रामश्रेणिगणादिभिः।  
शास्त्राविरोधि धर्मार्थे  
कृतं संवित्तिपत्रकम्  ॥ ६।१० ॥

भ्रातरः संविभक्ता ये  
स्वरुच्या तु परस्परम्।  
विभागपत्रं कुर्वन्ति  
भागलेख्यं तद् उच्यते  ॥ ६।११ ॥

भूमिं दत्त्वा यस् तु पत्रं  
कुर्याच् चन्द्रार्ककालिकम् [प्।६१]।  
अनाच्छेदाम् अनाहार्यं  
दानलेख्यं तु तद् विधुः  ॥ ६।१२ ॥

गृहक्षेत्रादिकं क्रीत्वा  
तुल्यमूल्याक्षरान्वितम्।  
पत्रं कारयते यत् तु  
क्रयलेख्यं तद् उच्यते  ॥ ६।१३ ॥

जङ्गमं स्थावरम् बन्धं  
दत्त्वा लेख्यं करोति यत्।  
गोप्य-भोग्य-क्रियायुक्तम्  
आधिलेख्यं तु तत् स्मृतम्  ॥ ६।१४ ॥

ग्रामो देशश् च यत् कुर्यान्  
मत्तलेख्यं परस्परम्।  
राजाविरोधि धर्मार्थे  
संवित्पत्रं वदन्ति तत्  ॥ ६।१५ ॥

वस्त्रान्नहीनः कान्तारे  
लिखितं कुरुते तु यत्।  
कर्माहं ते करिष्यामि  
दासपत्रं तद् इष्यते  ॥ ६।१६ ॥

धनं वृध्या गृहीत्वा तु  
स्वयं कुर्याच् च कारयेत्।  
उद्धारपत्रं तत् प्रोक्तम्  
ऋणलेख्यं मनीषिभिः  ॥ ६।१७ ॥

पूगश्रेणिगणादीनां  
या स्थितिः परिकीर्तिता।  
तस्यास्तु साधनं लेख्यं  
न दिव्यं न च साक्षिणः  ॥ ६।१८ ॥

पूगश्रेण्यादिकानां तु  
समयस्य स्थितेः कृतम्।  
स्थितिपत्रं तु तत् प्रोक्तं  
मन्वादिस्मृतिवेदिभिः  ॥ ६।१९ ॥

  
[६।३ राज्ञो दानशासनम्]  
दत्त्वा भ्य्य्म्यादिकं राजा  
ताम्रपत्रे पटे ऽथ वा।  
शासनं कारयेद् धर्मं  
स्थानवंशादिसंयुतम्  ॥ ६।२० ॥

माता-पित्रोर् आत्मनश्  
च पुण्यायामुकसूनवे।  
दत्तं मयामुकायाद्य  
दानं सब्रह्मचारिणे  ॥ ६।२१ ॥

अनाच्छेद्यम् अनाहार्यं  
सर्वं भाव्यविवर्जितम् [प्।६३]।  
चन्द्रार्कसमकालीनं  
पुत्रपौत्रान्वयानुगम्  ॥ ६।२२ ॥

दातुः पालयितुः स्वर्गं  
हर्तुर् नरकम् एव च।  
षष्टिवर्षसहस्राणि  
दानच्छेदफलं लिखेत्  ॥ ६।२३ ॥

समुद्रावर्षमासादि  
धनाध्यक्षाक्षरान्वितम्।  
ज्ञातं मयेति लिखितं  
सन्धिविग्रहलेखकैः  ॥ ६।२४ ॥

एवंविधं राजकृतं  
शासनं तद् उदाहृतम्।  
  
[६।४ प्रसादलिखितम्]  
देशादिकं यस्य राजा  
लिखितं तु प्रयच्छति  ॥ ६।२५ ॥

सेवाशौर्यादिना तुष्टः  
प्रसादलिखितं हि तत्।  
  
[६।५ जयपत्रम्]  
पूर्वोत्तरक्रियावाद-  
निर्णयान्ते यदा नृपः  \  
प्रदद्याज् जयिने लेख्यं  # जयपत्रं तद् उच्यते  ॥ ६।२६ ॥

यद् वृत्तं व्यवहारे तु  
पूर्वपक्षोत्तरादिकम्।  
क्रियावदधारणोपेतं  
जयपत्रो ऽखिलं लिखेत्  ॥ ६।२७ ॥

साधयेत् साध्यम् अर्थं तु  
चतुष्पादन्वितं जये।  
राजमुद्रान्वितं चैव  
जयपत्रकम् इष्यते  ॥ ६।२८ ॥

अन्यवाद्यादिहीनेभ्य  
इतरेषाम् प्रदीयते।  
वृत्तानुवादसंसिद्धं  
तच् च स्याज् जयपत्रकम्  ॥ ६।२९ ॥

  
[६।६ लेख्यदूषणानि]  
मुमूरुषुहीनलुप्तार्थैर्  
उन्मातव्यसनातुरैः।  
विषोपधिबलात् कार-  
कृतं लेख्यं न सिध्यति  ॥ ६।३० ॥

दूषितो गर्हितः साक्षी  
यत्रैको विनिवेशितः [प्।६५]।  
कूटलेख्यं तु तत् प्राह  
लेखको वापि तादृशः  ॥ ६।३१ ॥

यद् उज्वलं चिरकृतं  
मलिनं स्वल्पकालिकम्।  
भग्नं म्लिष्ताक्षरयुतं  
लेख्यं कूटत्वम् आप्नुयात्  ॥ ६।३२ ॥

दर्पणस्थं यथा बिम्बम्  
असत् सद् इव दृश्यते।  
तथा लेख्यसबिम्ब् आनि  
कुर्वन्ति कुशला जनाः  ॥ ६।३३ ॥

तथ्येन हि प्रमाणं तु  
दोषेणैव तु दूषणम्।  
एवं दुष्टं नृपस्थाने  
यस्मिंस् तद् धि विचार्यते  ॥ ६।३४ ॥

विमृश्य ब्राह्मणैः सार्धं  
वक्तृदोषं निरूपयेत्  ॥ ६।३५ ॥

येन ते कूटतां यान्ति  
साक्षिलेखककारकाः।  
तेन दुष्टं भवेल् लेख्यं  
शुद्धैः शुद्धं विनिर्दिशेत्  ॥ ६।३६ ॥

दत्तं लेख्ये स्वहस्तं तु  
ऋणिको यदि निह्नुते।  
पत्रस्थैः साक्षिभिर् वाचा  
लेखकस्य मतेन च  ॥ ६।३७ ॥

स्थानभ्रष्टास् त्व् अकान्तिस्थाः  
सन्दिग्धा लक्षणच्युताः।  
यत्रैवं स्युः स्थिता वर्णा  
लेख्यं दुष्टं तदा भृगुः  ॥ ६।३८ ॥

उद्धरेल् लेख्यम् आहर्ता  
तत्पुत्रो भुक्तिम् एव तु।  
अभियुक्तः प्रमीतश् चेत्  
तत्पुत्रस् तत् समुद्धरेत्  ॥ ६।३९ ॥

ज्ञात्वा कार्यं देशकाल-  
कुशलाः कूटकारकाः।  
कुर्वन्तिसदृशं लेख्यं  
तद् यत्नेन विचारयेत्  ॥ ६।४० ॥

लेख्यम् आलेख्यवत् केचिल्  
लिखन्ति कुशला जनाः।  
तस्मान् न लेख्यसामर्थ्यात्  
सिद्धिर् ऐकान्तिकी मता  ॥ ६।४१ ॥

स्त्रीबालार्तान् लिप्यविज्ञान्  
वञ्चयन्ति स्वबान्धवाः।  
लेख्यं कृत्वा स्वनामाङ्कं  
ज्ञेयं युक्त्यागमैस् तु तत्  ॥ ६।४२ ॥

त्रिविधस्यास्य लेख्यस्य  
भ्रान्तिः सञ्जायते यदा।  
ऋणि-साक्षि-लेखकानां  
हस्तोक्त्या शोधयेत् ततः  ॥ ६।४३ ॥

उद्यामम् उदयादानाद्  
आधानं फलसङ्ग्रहात् [प्।६७]।  
प्रतियोगिधनाढ्यत्वाज्  
ज्ञेयं यत्रोपधिः कृतः  ॥ ६।४४ ॥

दर्शितं प्रतिकालं यच्  
छ्रावितं स्मारितं च यत्।  
लेख्यं सिध्यति सर्वत्र  
मृतेष्व् अपि हि साक्षिषु  ॥ ६।४५ ॥

वाचकैर् यत्र सामर्थ्यम्  
अक्षराणां विहन्यते।  
क्रियाणां सर्वनाशः स्याद्  
अनवस्था च जायते  ॥ ६।४६ ॥

लेख्यं त्रिंशत् समातीतम्  
अदृष्टाश्रावितं च यत्।  
न तत्सिद्धिम् अवाप्नोति  
तिष्ठत्स्व् अपि हि साक्षिषु  ॥ ६।४७ ॥

प्रयुक्ते शान्तलाभे तु  
लिखितं यो न दर्शयेत्।  
न याचते च ऋणिकं  
तत् सन्देहम् अवाप्नुयात्  ॥ ६।४८ ॥

कुलश्रेणिगणादीनां  
यथाकालं प्रदर्शितम्।  
श्रावयेत् स्मारयेच् चैव  
तथा स्याद् बलवत्तरम्  ॥ ६।४९ ॥

यदि लब्धं भवेत् किञ् चित्  
प्रज्ञप्तिर् वा तथा भवेत्।  
प्रमाणम् एव लिखितं  
मृता यद्य् अपि साक्षिणः  ॥ ६।५० ॥

आढ्यस्य निकटस्थस्य  
यच् छक्तेन न याचितम्।  
शुद्धर्णाशङ्कया तत्र  
लेख्यं दुर्बलताम् इयात्  ॥ ६।५१ ॥

उन्मत्त-जड-बलानां  
राजभीतप्रवासिनाम्।  
अप्रगल्भभयार्तानां  
न लेख्यं हानिम् आप्नुयात्  ॥ ६।५२ ॥

अथ पञ्चत्वम् आपन्नो  
लेखकः साक्षिभिः सह।  
तत् स्वहस्तादिभिस् तेषाम्  
विशुध्यते न संशयः  ॥ ६।५३ ॥

ऋणिस्वहस्तसन्देहे  
जीवतो वा मृतस्य वा।  
तत्स्वहस्तकृतैर् अन्यैः  
पत्रैस् तल्-लेख्यनिऋणयः  ॥ ६।५४ ॥

लेख्ये संशयम् आपन्ने  
साक्षिलेखककर्तृभिः।  
दुष्टेषु तेषु तद्धस्त-  
कृतपूर्वाक्षरादिभिः  ॥ ६।५५ ॥

न जातु हीयते लेख्यं  
साक्षिभिः शपथेन वा।  
अदर्शनाश्राविताभ्यां  
हानिं प्राप्नोत्य् उपेक्षया  ॥ ६।५६ ॥

अतः परीक्ष्यम् उभयम्  
एतद् राज्ञा विशेषतः।  
एकम् एव भवेल् लेख्यम्  
एकस्यार्थस्य सिद्धये  ॥ ६।५७ ॥

अनेकेषु तु लेख्येषु  
दोषम् उत्पादयेद् अपि।  
देशाचारविरुद्धं यत्  
सन्दिग्धं क्रमवर्जितम्  \  
कृतम् अस्वामिना यच् च  # साध्यहीनं च दुष्यति  ॥ ६।५८ ॥

  
[७। भुक्तिः]  
[७।]  
धनमूलाः क्रियाः सर्वा  
यत्नास् तत्साधने मताः।  
वर्धनं रक्षणं भोग  
इति तस्य विधिक्रमः  ॥ ७।१ ॥

  
[७।१ धनप्रभेदाः]  
तत् पुनस् त्रिविधं ज्ञेयं  
शुक्लं शबऌअम् एव च।  
कृष्णं च तत्र विज्ञेयः  
प्रभेदः सप्तधा पुनः  ॥ ७।२ ॥

श्रुतशौर्यतपः कन्या-  
शिष्ययाज्यान्वयागतम्।  
धनं सप्तविधं शुल्कम्  
उभयो ह्य् अस्य तद्विधः  ॥ ७।३ ॥

कुसीदकृषिवाणिज्य-  
शुल्कशिल्पानुवृत्तिभिः।  
कृतोपकाराद् आप्तं च  
शबऌअं समुदाहृतम्  ॥ ७।४ ॥

पाशकद्यूतदूतार्थ-  
प्रतिरूपकसाहसैः।  
व्याजेनोपार्जितं यच् च  
तत् कृष्णं समुदाहृतम्  ॥ ७।५ ॥

तेन क्रयो विक्रयश् च  
दानं ग्रहणम् एव च।  
विविधाश् च प्रयुज्यन्ते  
क्रियासम्भोगम् एव च  ॥ ७।६ ॥

यथाविधेन द्रव्येण  
यत् किञ् चित् कुरुते नरः।  
तथाविधम् अवाप्नोति  
तत्फलं प्रेत्य चेह च  ॥ ७।७ ॥

तत् पुनर् द्वादशविधं  
प्रतिवर्णाश्रयं स्मृतम्।  
साधारणं स्यात् त्रिविधं  
शेषं नवविधं स्मृतम्  ॥ ७।८ ॥

क्रमागतं प्रीतिदायं  
प्राप्तं च सह भार्यया।  
अविशेषेण सर्वेषां  
वर्णानां त्रिविधं स्मृतम्  ॥ ७।९ ॥

वैशेषिकं धनं ज्ञेयं  
ब्राह्मणस्य त्रिलक्षणम् [प्।७१]।  
प्रतिग्रहणलब्धं यद्  
याज्यं तच् छिष्यतस् तथा  ॥ ७।१० ॥

त्रिविधं क्षत्रियस्यापि  
प्राहुर् वैशेषिकं धनम्।  
युद्धोपलब्धं करतो  
दण्डाच् च व्यवहारतः  ॥ ७।११ ॥

वैशेषिकं धनं ज्ञेयं  
वैश्यस्यापि त्रिलक्षणम्।  
कृषि-गोरक्ष-वाणिज्यं  
शूद्रस्यैषाम् अनुग्रहात्  ॥ ७।१२ ॥

सर्वेषाम् एव वर्णानाम्  
एवं धर्म्यो धनागमः।  
विपर्ययाद् अधर्मः स्यान्  
न चेद् आपद् गरीयसी  ॥ ७।१३ ॥

आपत्स्व् अनन्तरावृत्तिर्  
ब्राह्मणस्य विधीयते।  
वैश्यवृत्तिश् च तस्योक्ता  
न जघन्या कथं चन  ॥ ७।१४ ॥

कथं चन न कुर्वीत  
ब्राह्मणः कर्म वार्षलम्।  
वृषलः कर्म न ब्राह्मं  
पतनीये हि ते तयोः  ॥ ७।१५ ॥

उत्कृष्टं चापकृष्टं  
तयोः कर्म न विद्यते।  
मध्यमे कर्मणी हित्वा  
सर्वसाधारणी हि ते  ॥ ७।१६ ॥

आपदं ब्राह्मणस् तीर्त्वा  
क्षत्रवृत्त्या भृते जने।  
उत्सृजेत् क्षेत्रवृत्तिं तां  
कृत्वा पावनम् आत्मनः  ॥ ७।१७ ॥

तस्याम् एव तु यो भुक्तौ  
ब्राह्मणो रमते रसात्।  
काण्डपृष्ठश् च्युतो मार्गाद्  
अङ्कितो ऽयं प्रकीर्तितः  ॥ ७।१८ ॥

स्वकुलं पृष्ठतः कृत्वा  
यो वै परकुलं व्रजेत्।  
तेन दुश्चरितेनासौ  
काण्डपृष्ठ इति स्मृतः  ॥ ७।१९ ॥

दिवाकृते कार्यविधौ  
ग्रामेषु नगरेषु च।  
सम्भवे साक्षिणां चैव  
न दिव्या भवति क्रिया  ॥ ७।२० ॥

द्वारमार्गक्रियाभोग-  
जलवाहादिके तथा।  
भुक्तिर् एव तु गुर्वो स्यान्  
न लेख्यं न च साक्षिणः  ॥ ७।२१ ॥

एतद् विधानम् आख्यातं  
साक्षिणां लिखितस्य च।  
सम्प्रति स्थावरप्राप्तेर्  
भुक्तेश् च विधिर् उच्यते  ॥ ७।२२ ॥

विद्यया क्रयबन्धेन  
शौर्यभागान्वयागतम्।  
सपिण्डस्याप्रजस्यांशं  
स्थावरं स्पतधाप्यते  ॥ ७।२३ ॥

  
[७।२ भोगाः सप्तविधः]  
पित्र्ये लभ्दक्रयाधाने  
रिक्थशौर्यप्रवेदनात्।  
प्राप्ते सप्तविधे भोगः  
सागमः सिद्धिम् आप्नुयात्  ॥ ७।२४ ॥

क्रमागतः शासनिकः  
क्रयाधानसमन्वितः।  
एवंविधस् तु यो भोगः  
स तु सिद्धिम् अवाप्नुयात्  ॥ ७।२५ ॥

संविभागक्रयप्राप्तं  
पित्र्यं लब्धं च राजतः [प्।७३]।  
स्थावरं सिद्धिम् आप्नोति  
भुक्त्वा हानिम् उपेक्षया  ॥ ७।२६ ॥

प्राप्तमात्रं येन भुक्तं  
स्वीकृत्यापरिपन्थितम्।  
तस्य तत्सिद्धिम् आप्नोति  
हानिं चोपेक्षया यथा  ॥ ७।२७ ॥

अध्यासनात् समारभ्य  
भुक्तिर् यस्याविघातिनी।  
त्रिंशद्वर्षाण्य् अविच्छिन्ना  
तस्य तां न विचालयेत्  ॥ ७।२८ ॥

न स्त्रीणाम् उपभोगः स्याद्  
विना लेख्यं कथं चन।  
राजश्रोत्रियवित्ते च  
जडबालधनेन च  ॥ ७।२९ ॥

भुक्त्या केवलया नैव  
भुक्तिः सिद्धिम् अवाप्नुयात्।  
आगमेनापि शुद्धेन  
द्वाभ्यां सिध्यति नान्यथा  ॥ ७।३० ॥

बालश्रोत्रियवित्ते च  
प्राप्ते च पितृतः क्रमात्।  
नोपभोगे बलं कार्यम्  
आहर्त्रा तत्सुतेन वा  ॥ ७।३१ ॥

पशुस्त्रीपुरुषादीनाम्  
इति धर्मो व्यवस्थितः।  
यद्य् एकशासने ग्राम-  
क्षेत्रारामाश् च लेखिताः  ॥ ७।३२ ॥

एकदेशोपभोगे ऽपि  
सर्वे भुक्ता भवन्ति ते।  
आगमो ऽपि बलं नैव  
भुक्तिः स्तोकापि यत्र नो  ॥ ७।३३ ॥

अनुमानाद् वरः साक्षी  
साक्षिभ्यो लिखितं गुरु।  
अव्याहता त्रिपुरुषी  
भुक्तिर् एभ्यो गरीयसी  ॥ ७।३४ ॥

अनुमानं वसत्य् अत्र  
साक्षी चामरणाद् भवेत्।  
अव्याहतं लेखभोगं  
प्रमाणं तु त्रिपौरुषम्  ॥ ७।३५ ॥

पितापितामहो यस्य  
जीवेच् च प्रपितामहः।  
त्रिंशत् समा तु या भुक्ता  
भूमिर् अव्याहता परैः  ॥ ७।३६ ॥

भुक्तिः सा पौरुषी ज्ञेया  
द्विगुणा च द्विपुरुषी।  
त्रिपूरुषी च त्रिगुणा  
परतः स्याच् चिरन्तना  ॥ ७।३७ ॥

यत्राहर्ताभियुक्तः स्याल्  
लेख्यं साक्षी तदा गुरुः।  
तद्-अभावे तु पुत्राणां  
भुक्तिर् एका गरीयसी  ॥ ७।३८ ॥

आहर्ता शोधयेद् भुक्तिम्  
आगमं वापि संसदि [प्।७५]।  
तत्पुत्रो भुक्तिम् एवैकां  
पौत्रादिस् तु न किञ्चन  ॥ ७।३९ ॥

रिक्थभिर् वा परैर् द्रव्यं  
समक्षं यस्य दीयते।  
अन्यस्य भुञ्जतः पश्चान्  
न स तल् लब्धुम् अर्हति  ॥ ७।४० ॥

पश्यन्न् अन्यस्य ददतः  
क्षितिं यो न निवारयेत्।  
सतापि लेख्येन भुवं  
न पुनर् ताम् अवाप्नुयात्  ॥ ७।४१ ॥

ऋक्थिभिर् वापरैर् वापि  
दत्तं तेनैव तद् भृगुः  ॥ ७।४२ ॥

भुक्तिस् त्रिपुरुषी सिध्येत्  
परेषां नात्र संशयः।  
अनिवृत्ते सपिण्डत्वे  
सकुल्यानां न सिध्यति  ॥ ७।४३ ॥

अस्वामिना तु यद् भुक्तं  
गृहक्षेत्रापणादिकम्।  
सुहृद्-बन्धु-सकुल्यस्य  
न तद्भोगेन हीयते  ॥ ७।४४ ॥

धर्मो ऽक्षयः श्रोत्रियस्य  
अभयं राजपूरुषे।  
स्नेहः सुहृद्-बान्धवेषु  
भुक्तम् एतैर् न हीयते  ॥ ७।४५ ॥

वैवाह्य श्रोत्रियैर् भुक्तं  
राज्ञामात्यैस् तथैव च।  
सुदीर्घेनापि कालेन  
तेषां सिध्यति तन् न तु  ॥ ७।४६ ॥

अशक्तालस-रोगार्त-  
बाल-भीत-प्रवासिनाम्।  
शासनारूढम् अन्येन  
भुक्तं भुक्त्या न हीयते  ॥ ७।४७ ॥

छिन्नभोगे गृहे क्षेत्रे  
सन्दिग्धं यत्र जायते।  
लेख्येन भोगविद्भिर् वा  
साक्षिभिः शुद्धिम् आहरेत्  ॥ ७।४८ ॥

नामघाटागमं सङ्ख्यां  
कालं दिग्भागम् एव च।  
भोगच्छेदनिमित्तं च  
ये विदुस् तत्र साक्षिणः  ॥ ७।४९ ॥

उत्पन्नाश् चात्यासन्ना ये  
ये च देशान्तरस्थिताः।  
मौलास् ते तु समुद्दिष्टाः  
प्रष्टव्याः कार्यनिर्णये  ॥ ७।५० ॥

अदुष्टास् ते तु यद् ब्रूयुः  
सन्दिग्धे समदृष्टयः।  
तत्प्रमाणं प्रकर्तव्यम्  
एवं धर्मो न हीयते [प्।७७]  ॥ ७।५१ ॥

स्थावरेषु तद् आख्यातं  
लाभभोगप्रसाधनम्।  
प्रमाणहीनवादे तु  
निर्देश्या दैविकी क्रिया  ॥ ७।५२ ॥

राजान्तरैस् त्रिभिर् भुक्तं  
प्रमाणेन विनापि यत्।  
ब्रह्मदेयं न हर्तव्यं  
राज्ञा तस्य कदा चन  ॥ ७।५३ ॥

भुक्तिस् त्रैपुरुषी यत्र  
चतुर्थे सम्प्रवर्तिता।  
तद्भोगः स्थिरतां याति  
न पृच्छेद् आगमां क्व चित्  ॥ ७।५४ ॥

अनिषिद्धेन यद् भुक्तं  
पुरुषैस् त्रिभिर् एव तु।  
तत्र नैवागमः कार्यो  
भुक्तिस् तत्र गरीयसी  ॥ ७।५५ ॥

स्थावरेषु विवादेषु  
भुक्तिस् त्रिपुरुषी च या।  
स्वतन्त्रैव हि सा ज्ञेया  
प्रमाणम् साध्यनिर्णये  ॥ ७।५६ ॥

यस्य त्रिपुरुषा भुक्तिः  
सम्यग्लेख्यसमन्विता।  
एवंविधा ब्रह्मदेया  
हर्तुं तस्य न शक्यते  ॥ ७।५७ ॥

यस्य त्रिपुरुषा भुक्तिः  
पारम्पर्यक्रमागता।  
न सा चालयितुं शक्या  
पूर्वकाच् छासनाद् ऋते  ॥ ७।५८ ॥

त्रिपुरुषं भुज्यते येन  
समक्षं भूरवारिता।  
तस्य सा नापहर्तव्या  
क्षमालिङ्गं न चेद् वदेत्  ॥ ७।५९ ॥

भुक्तिर् बलवती शास्त्रे ह्य्  
अविच्छिन्ना चिरन्तनी।  
विच्छिन्नापि हि स ज्ञेया  
या तु पूर्वं प्रसाधिता  ॥ ७।६० ॥

पित्रा भुक्तं तु यद् द्रव्यं  
भुक्त्याचारेण धर्मतः।  
तस्मिन् प्रेते ऽपि तत्प्राप्तं  
भुक्त्या प्राप्तं तु तस्य तत्  ॥ ७।६१ ॥

त्रिभिर् एव तु या भुक्ता  
पुरुषैर् भूर् यथाविधि।  
लेख्याभावे तु तां तत्र  
चतुर्थः समवाप्नुयात्  ॥ ७।६२ ॥

सनाभिभिर् बान्धवैश् च  
भुक्तं यत् स्वजनैस् तथा।  
भोगात् तत्र न सिद्धिः स्याद्  
भोगम् अन्येषु कल्पयेत्  ॥ ७।६३ ॥

सागमो दीर्घकालश् च  
निच्छिद्रोपरवो धनम्।  
प्रत्यर्थिसन्निधानं च  
परिभोगो ऽपि पञ्चधा  ॥ ७।६४ ॥

चतुष्पाद् धनधान्यादि  
वर्षाद् धानिम् अवाप्नुयात्  ॥ ७।६५ ॥

भूमेर् अभुक्तिर् लेख्यस्य  
यथाकालम् अदर्शनम्।  
साक्ष्यस्यास्मरणं चैव  
स्वार्थहानिकराणि तु  ॥ ७।६६ ॥

तस्माद् यत्नेन कर्तव्यं  
प्रमाणपरिपालनम्।  
तेन कार्याणि सिध्यन्ति  
स्थावराणि चराणि च  ॥ ७।६७ ॥

असाक्षिके चिरकृते  
पृच्छेद् उत्तरसाक्षिणः।  
शपथैर् वानुयुञ्जीत  
उपधां वा प्रयोजयेत्  ॥ ७।६८ ॥

देशनाप्रतिघातं च  
युक्तिलेशस् तथैव च  ॥ ७।६९ ॥

चोरापहृतं तु सर्वेभ्यो ऽन्विष्य अर्पणीयं  ।  
अलाभे स्वकोशाद् वा अददच् चोरकिल्बिषी स्यात्  ॥ ७।७० ॥

  
[८। दिव्यानि ]  
[८।]  
स्थावरस्य तथाख्यातं  
लाभ-भोगप्रसाधनम्।  
प्रमाणहीने वादे तु  
निर्दोषा दैविकी क्रिया  ॥ ८।१ ॥

प्रदुष्टेष्व् अनुमानेषु  
दिव्यैः कार्यं विशोधयेत्।  
धटाद्या धर्मजान्ता च  
दैवी नवविधा स्मृता  ॥ ८।२ ॥

धटो ऽग्निर् उदकं चैव  
विषं कोशश् च पञ्चमम्।  
षष्ठं च तण्डुलाः प्रोक्तं  
सप्तमं तप्तमाषकः  ॥ ८।३ ॥

अष्टमं कालम् इत्य् उक्तं  
नवमं धर्मकं तथा।  
दिव्येनायाति सर्वाणि  
निर्दिष्टानि स्वयम्भुवा  ॥ ८।४ ॥

  
[८।१ दिव्यव्यवस्था]  
यस्माद् देवैः प्रयुक्तानि  
दुष्करार्थे महात्मभिः।  
अहम् उद्देशतां वच्मि  
सन्दिग्धार्थविशुद्धये  \  
देश-कालार्थसङ्ख्याभिः  # प्रयुक्तान्य् अनुपूर्वशः  ॥ ८।५ ॥

अपराधानुपूर्व्येण  
साध्व्-असाधुविवक्षया।  
शास्त्रोदितेन विधिना  
प्रदातव्यानि नान्यथा  ॥ ८।६ ॥

ऋणादिकेषु कार्येषु  
विसंवादे परस्परम्।  
द्रव्यसङ्ख्यान्विता देया  
पुरुषापेक्षया तथा  ॥ ८।७ ॥

लोके संव्यवहारार्थं  
सञ्ज्ञेयं कथिता भुवि।  
ताम्रकर्षकृता मुद्रा  
विज्ञेयः कार्षिकः पणः  ॥ ८।८ ॥

निष्कं सुवर्णाश् चत्वारः  
कार्षिकस् ताम्रिकः पणः।  
ताम्रकर्षकृता मुद्रा  
विज्ञेयः कार्षिकः पणः  ॥ ८।९ ॥

स एव चान्द्रिका प्रोक्ता  
ताश् चतस्रस् तु धानकाः।  
ता द्वादश सुवर्णस् तु  
दीनाराख्यः स एव तु  ॥ ८।१० ॥

कार्षापणसहस्रं तु  
दण्ड उत्तमसाहसः।  
तदर्धं मध्यमः प्रोक्तस्  
तदर्धम् अधमः स्मृतः  ॥ ८।११ ॥

ब्राह्मणस्य धटो देयः  
क्षत्रियस्य हुताशनः।  
वैश्यस्य सलिलं देयं  
शूद्रस्य विषम् एव तु  ॥ ८।१२ ॥

साधारणः समस्तानाम्  
कोशः प्रोक्तो मनीषिभिः  ॥ ८।१३ ॥

स्नेहात् क्रोधाल् लोभतो वा  
भेदम् आयान्ति साक्षिणः।  
विधिदत्तस्य दिव्यस्य  
न भेदो जायते क्वचित्  ॥ ८।१४ ॥

यथोक्तविधिना देयं  
दिव्यं दिव्यविशारदैः।  
अयथोक्तं प्रदत्तं चेन्  
न दत्तं साध्यसाधने  ॥ ८।१५ ॥

अदेश-कालदत्तानि  
बहिर्वादिकृतानि च।  
व्यभिचारं सदार्थेषु  
कुर्वन्तीह न संशयः  ॥ ८।१६ ॥

अभियुक्ताय दातव्यं  
दिव्यं दिव्यविशारदैः।  
रुच्या चान्यतरः कुर्याद्  
इतरो वर्तयेच् छिरः  ॥ ८।१७ ॥

विनापि शीर्षकं कुर्यान्  
नृपद्रोहे च पातके।  
दिव्यप्रदानम् उदितम्  
अन्यत्र नृपशासनात्  \  
न कश् चिद् अभियोक्तारं  # दिव्येष्व् एवं नियोजयेत्  ॥ ८।१८ ॥

  
[८।२ दिव्यदेवताः] प्।८३  
धरोद्ध्रुवस् तथा सोम  
आपश् चैवानिलो ऽनलः।  
प्रत्यूषश् च प्रभासश् च  
वसवो ऽष्टौ प्रकीर्तिताः  ॥ ८।१९ ॥

देवेशेशानयोर् मध्य  
आदित्यानां तथायनम्।  
धातार्यमा च मित्रश् च  
वरुणो ऽंशो भगस् तथा  ॥ ८।२० ॥

इन्द्रो विवस्वान् पूषा च  
पर्जन्यो दशमः स्मृतः।  
ततस् त्वष्टा ततो विष्णुर्  
अजघन्यो जघन्यजः  ॥ ८।२१ ॥

इत्य् एते द्वादशादित्या  
नामभिः परिकीर्तिताः।  
अग्नेः पश्चिमभागे तु  
रुद्राणाम् अयनं विदुः  \  
वीरभद्रश् च शम्भुश् च  # गिरीशश् च महायशाः  ॥ ८।२२ ॥

अजेकपाद् [अजैकपाद्?] अहिर्बुध्न्या  
पिनाकी चाप्राजितः  ॥ ८।२३ ॥

भुवनाधिश्वराश् चैव  
कपाली च विशाम्पतिः।  
स्थाणुर् भगश् च भगवान्  
रुद्राश् चैकादश स्मृताः  ॥ ८।२४ ॥

प्रेतेश-रक्शसोर् मध्ये  
मातृस्थानम् प्रकल्पयेत्।  
ब्राह्मी माहेश्वरी चैव  
कौमारी वैष्णवी तथा  ॥ ८।२५ ॥

वाराही चैव माहेन्द्री  
चामुण्डा गणसंयुता।  
निरृतेर् उत्तरे भागे  
गणेशायतनं विदुः  ॥ ८।२६ ॥

वरुणस्योत्तरे भागे  
मरुतां स्थानम् उच्यते।  
श्वसनः स्पर्शनो वायुर्  
अनिलो मारुतस् तथा  ॥ ८।२७ ॥

  
[८।३ द्रव्यसङ्ख्यया दिव्यानि]  
सङ्ख्या रश्मिर् अजोमूला  
मनुना समुदाहृता।  
कार्षापणान्ता सा दिव्ये  
नियोज्या विनयेत् तथा  ॥ ८।२८ ॥

विषम् सहस्रे ऽपहृते  
पादोने च हुताशनः।  
त्रिपादोने च सलिलम्  
अर्धे देयो धटः सदा  ॥ ८।२९ ॥

चतुःशताभियोगे च  
दातव्यस् तप्तमाषकः।  
त्रिशते तण्डुला देयाः  
कोशश् चैव तदर्धके  ॥ ८।३० ॥

शते हृते ऽपहृते च  
दातव्यं धर्मशोधनम्।  
गोचौरस्य प्रदातव्यं  
सभ्यैः फालः प्रयत्नतः  ॥ ८।३१ ॥

यवार्धिकस्य वा नाशे  
तदर्धस्य च तण्डुलाः [प्।८५]।  
ततो ऽर्धार्धार्धनाशे च  
लौकिकी च क्रिया मता  ॥ ८।३२ ॥

  
[८।४ शपथविधिः]  
सतां वाहनशस्त्राणि  
गोबीजकनकानि च।  
देव-ब्राह्मणपादाश् च  
पुत्र-दारशिरांसि च  ॥ ८।३३ ॥

एते च शपथाः प्रोक्ताः  
अल्पार्थे सुकराः सदा।  
साहसेष्व् अभिशापेषु  
दिव्यान्य् आहुर् विशोधनम्  ॥ ८।३४ ॥

ब्रूहीति ब्राह्मणं ब्रूयात्  
सत्यं ब्रूहीति पार्थिवम्।  
गोबीजकाञ्चनैर् वैश्यं  
शूद्रं सर्वैश् च पातकैः  ॥ ८।३५ ॥

सत्येन शापयेद् विप्रं  
क्षत्रियं वाहनायुधैः।  
गोरक्षकान् वाणिजकांस्  
तथाकारुकुशीलवान्  \  
प्रेष्यान् वार्धुषिकांश् चैव  # विप्राञ् शूद्रवद् आचरेत्  ॥ ८।३६ ॥

ये ऽप्य् अपेताः स्वधर्मेभ्यः  
परपिण्डोपजीविनः।  
द्विजत्वम् अभिकाङ्क्षन्ते  
तांश् च शूद्रवद् आचरेत्  ॥ ८।३७ ॥

वर्णानुरूपैः शपथैः  
शपनीयं पृथक् पृथक्  ॥ ८।३८ ॥

कामिनीषु विवाहेषु  
गवां भुक्ते तथेन्धने।  
ब्राह्मणाभ्यवपत्तौ च  
शपथे नास्ति पातक्ः  ॥ ८।३९ ॥

सभान्तर्स्थैर् वक्तव्यं  
साक्स्यं नान्यत्र साक्षिभिः।  
सर्वसाक्ष्येष्व् अयं धर्मो ह्य्  
अन्यत्र स्थावरेषु च  ॥ ८।४० ॥

वधे चेत् प्राणिनाम् साक्स्यं  
वादयेच् छवसन्निधौ।  
तदभावे तु चिह्नस्य  
नान्यथैव विवादयेत्  ॥ ८।४१ ॥

नापृष्टैर् अनियुक्तैर् वा  
समं सत्यं प्रयत्नतः।  
वक्तव्यं साक्षिभिः साक्ष्यं  
विवादस्थानम् आगतैः  ॥ ८।४२ ॥

स्वभावोक्तं वचस् तेषां  
ग्राह्यं यद् दोषवर्जितम्।  
उक्ते तु साक्षिणो राज्ञा  
न पृष्टव्याः पुनः पुनः  ॥ ८।४३ ॥

साक्षि-सभ्यावसन्नानां  
नैव पौनर्भावो विधिः  ॥ ८।४४ ॥

सप्तर्षयस् तथेन्द्राद्याः  
पुष्करर्थे तपोधनाः।  
शेपुः शपथम् अव्यग्राः  
परस्परविशुद्धये  ॥ ८।४५ ॥

सप्ताहे वा द्विसप्ताहे  
न विपद्राजदैविकी।  
बान्ध्ववेषु सपिण्डेषु  
धनेषु शपथैः शुचिः  ॥ ८।४६ ॥

अशेषमानुषाभावे  
दिव्येनैव विनिर्णयः।  
सम्भवे साक्षिणां प्राज्ञो  
दैविकीं तु विवर्जयेत्  ॥ ८।४७ ॥

एवम् सङ्ख्या निकृष्टानाम्  
मध्यानां द्विगुणा स्मृता।  
चतुर्गुणोत्तमानां तु  
कल्पनीया परीक्षकैः  ॥ ८।४८ ॥

  
[८।५ घटविधिः] [प्।८७]  
धटे ऽभियुक्तस् तुलितो  
हीनश् चेद् धानि आप्नुयात्।  
तत्समस् तु पुनस् तुल्यो  
वर्धितो विजयी भवेत्  ॥ ८।४९ ॥

शिक्यच्छेदे ऽक्षभङ्गे वा  
दयाच् छिक्यं पुनर् नृपः।  
साक्षिणो ब्राह्मणाः श्रेष्ठा  
यथादृष्टार्थवादिनः  ॥ ८।५० ॥

ज्ञातिनः शुचयो लुब्धाः  
नियोक्तव्या नृपेण तु।  
तेषां वचनतो गम्यः  
शुध्यशुद्धिविनिर्णयः  ॥ ८।५१ ॥

कक्षच्छेदे तुलाभङ्गे  
धट-कर्कटयोस् तथा।  
रज्जु-च्छेदे ऽक्षभङ्गे वा  
तथैवाशुद्धिम् आप्नुयात्  ॥ ८।५२ ॥

  
[८।६ अग्निविधिः]  
अग्नेर् विधिं प्रवक्ष्यामि  
यथावद् विधिचोदितम्।  
कारयेन् मण्डलान्य् अष्टौ  
पुरस्तान् नवमे तथा  ॥ ८।५३ ॥

आग्नेयं मण्डलं त्व् आद्यं  
द्वितीयं वारुणं स्मृतम्।  
तृतीयं वायुदैवत्यं  
चतुर्थं यमदैवतम्  ॥ ८।५४ ॥

पञ्चमं त्व् इन्द्रदैवत्यं  
षष्ठं कौबेरम् उच्यते।  
सप्तमं सोमदैवत्यम्  
अस्टमं सर्व[सूर्य?]दैवतम्  ॥ ८।५५ ॥

पुरस्तान् नवमं यत् तु  
तन् महत् पार्थिवम् विदुः।  
गोमयेन कृतानि स्युर्  
अद्भिः पर्युषितानि च  ॥ ८।५६ ॥

द्वात्रिंशद् अङ्गुलान्य् आहुर्  
मण्डलान् मण्डलान्तरम्।  
कर्तुः समपदं कार्यं  
मण्डलं तु प्रमाणतः  ॥ ८।५७ ॥

  
[८।७ तोयविधिः]  
शरप्रक्षेपणस्थानाद्  
युवा जवसमन्वितः।  
गच्छेत् परमया शक्त्या  
यत्रासौ मध्यमः शरः  ॥ ८।५८ ॥

मध्यमं शरम् आदाय  
पुरुषो ऽन्यस् तथाविधः।  
प्रत्यागच्छेत् तु वेगेन  
यतः स पुरुषो गतः  ॥ ८।५९ ॥

आगन्तस् तु शरग्राही  
न पश्यति यदा जले।  
अन्तर्जलगतं सम्यक्  
तदा शुद्धिम् विनिर्दिशेत्  ॥ ८।६० ॥

आनीते मध्यमे बाणे  
मग्नाङ्गः शुचिताम् इयात्।  
अन्यथा न विशुद्धः स्याद्  
एकाङ्गस्यापि दर्शनात्  \  
स्थानाद् वान्यत्र गमनाद्  # यस्मिन् पूर्वं निवेशयेत्  ॥ ८।६१ ॥

अप्सु प्रवेश्य पुरुसं  
प्रेषयेत् सायकत्रयम्।  
इषूउन् न निक्षिपेद् विद्वान्  
मारुते वाति वै भृशम्  ॥ ८।६२ ॥

विषमे भूप्रदेशे च  
वृक्षस्थाणुसमाकुले [प्।८९]।  
तृण-गुल्म-लता-वल्ली-  
पङ्क-पाषाणसंयुते  ॥ ८।६३ ॥

विधिदत्तं विषं येन  
जीर्णं मन्त्रौषधं विना।  
स शुद्धः स्याद् अन्यथा तु  
दण्ड्यो दाप्यश् च तद्धनम्  ॥ ८।६४ ॥

सप्ताहाद् वा द्विसप्ताहाद्  
यस्य हानिर् न जायते।  
पुत्र-दारधनानां च  
स शुद्धः स्यान् न संशयः  ॥ ८।६५ ॥

  
[८।८ कोशविधिः]  
यद् भक्तः सो ऽभियुक्तः स्यात्  
तद् एवायुधमण्डलम्।  
प्रक्षाल्य पाययेत् तस्माज्  
जलात् तु प्रसृतित्रयम्  ॥ ८।६६ ॥

त्रिरात्रं पञ्चरात्रम् वा  
पुरुषैः स्वैर् अधिष्थितम्।  
निरुद्धं चारयेत् तत्र  
कुहकाशङ्कया नृपः  ॥ ८।६७ ॥

महाभियोगे निर्धर्मे  
कृतघ्ने क्लीबकुत्सिते।  
नास्तिके दृष्टदोषे च  
कोशपानं विसर्जयेत्  ॥ ८।६८ ॥

दिव्यानि वर्जयेन् नित्यम्  
आर्तानां तु गदैर् नृणाम्।  
  
[८।९ तण्डुलविधिः]  
तण्डुलैर् नाभियुञ्जीत  
प्रजानां मुखरोगिणाम्  ॥ ८।६९ ॥

सोपवासः सूर्यग्रहे  
तण्डुलान् भक्षयेच् छुचिः।  
शुद्धः स्याच् छुक्लनिष्ट्ःईवे  
विपरीते तु दोषभाक्  ॥ ८।७० ॥

शोणितं दृश्यते यत्र  
हनुस् तालु च शीर्यतः।  
गात्रं च कम्पते यस्य  
तम् अशुद्धम् विनिर्दिशेत्  ॥ ८।७१ ॥

  
[८।१० तप्तमाषविधिः]  
समुद्धरेत् तैल्घृतात्  
सुतप्तात् तप्तमाषकम्।  
अङ्गुष्ठाङ्गुलियोगेन  
सत्यम् आमन्त्र्य वीतभीः  ॥ ८।७२ ॥

सौवर्णे राजते ताम्रे  
आयसे मृण्मये ऽपि वा।  
गव्यं घृतम् उपादाय  
तद् अग्नौ तापयेच् छुचिः  ॥ ८।७३ ॥

सौवर्णीं राज्तीं ताम्रीम्  
आयसीं वा सुशोभनाम्।  
सलिलेन सकृद्धौतां  
प्रक्षिपेत् तत्र मुद्रिकाम्  ॥ ८।७४ ॥

भ्रमद्वीरीतरङ्गाढ्ये ह्य्  
अनखस्पर्शगोचरे।  
परीक्षेद् आर्द्रपर्णेन  
चरुकारं स-घोषकम्  ॥ ८।७५ ॥

८।७६अ।ततश् चानेन मन्त्रेण सकृत् तद् अभिमन्त्रयेत् [प्।९१]  
परं पवित्रम् अमृतं घृत त्वं यज्ञकर्मसु  ॥ ८।७६ ॥

दह पावक पापं त्वं  
हिमशी[तो?]तः शुचौ भव।  
उपोषितं ततः स्नातम्  
आर्द्रवाससम् आगतम्  \  
ग्राहयेन् मुद्रिकां तां तु  # घृतमध्यगतां तथा  ॥ ८।७७ ॥

प्रदेशिनीं च तस्याथ  
परीक्षेयुः परीक्षकाः।  
कराग्रं यो नु धुनुयात्  
विस्फोटो वा न जायते  \  
शुद्धो भवति धर्मेण  # पितामहवचो यथा  ॥ ८।७८ ॥

  
[८।११ फालविधिः]  
आयसं द्वादशपलं  
घटितं फालम् उच्यते।  
अदग्धश् चेच् छुद्धिम् इयाद्  
अन्यथा त्व् अपहीयते  ॥ ८।७९ ॥

अष्टाङ्गुलं भवेद् दीर्घं  
चतुरङ्गुलविस्तृतम्।  
अग्निवर्णं तु तच् चोरो  
जिह्वया लेलिहेत् सकृत्  \  
न दग्धश् चेच् छुद्धिम् इयाद्  # अन्यथा तु स हीयते  ॥ ८।८० ॥

गोचरस्य प्रदातव्यं  
सभ्यैः फालं प्रयत्नतः।  
महाभियोगेष्व् एतानि  
शीर्सकस्थे ऽभियोक्तरि  ॥ ८।८१ ॥

  
[८।१२ धर्मकविधिः]  
पत्त्रद्वये लेखनीयौ  
धर्माधर्मौ सितासितौ।  
जीवदानादिभिर् मन्त्रैः  
गायत्र्याद्यैश् च सामभिः  ॥ ८।८२ ॥

आमन्त्र्य पूजयेद् गन्धैः  
कुसुमैश् च सितासितैः।  
अभ्युक्ष्य पञ्चगव्येन  
मृत्पिण्डान्तरितौ ततः  ॥ ८।८३ ॥

समौ कृत्वा तु तौ कुम्भे  
स्थाप्यौ चानुपलक्षितौ।  
ततः कुम्भात् पिण्डम् एकं  
प्रगृह्णीताविलम्बितः  ॥ ८।८४ ॥

धर्मे गृहीते शुद्धः स्यात्  
स पूज्यश् च परीक्षकैः।  
अधर्मे सङ्गृहीते तु  
दण्ड्यो निर्वास्य एव वा [प्।९३]  ॥ ८।८५ ॥

लिखेद् भूर्जपटे वापि  
धर्माधर्मौ सितासितौ।  
अभ्युक्ष्य पञ्चगव्येन  
गन्धमाल्यैः समर्चयेत्  ॥ ८।८६ ॥

सितपुष्पस् तु धर्मः स्याद्  
अधर्मो ऽसितपुष्पधृत्।  
एवं विधायोपलिप्य  
पिण्डयोस् तानि धापयेत्  ॥ ८।८७ ॥

गोमयेन मृदा वापि  
पिण्डौ कार्यौ समौ ततः।  
मृद्भाणके ऽनुपहते  
स्थाप्यौ चानुपलक्षितौ  ॥ ८।८८ ॥

उपलिप्ते शुचौ देशे  
देवब्राह्मणसन्निधौ।  
समर्चयेत् ततो देवान्  
लोकपालांश् च पूर्ववत्  ॥ ८।८९ ॥

धर्मावाहनपूर्वं तु  
प्रतिज्ञापत्त्रकं लिखेत्।  
यदि पापविमुक्तो ऽहं  
धर्मश् चायातु मे करे  ॥ ८।९० ॥

अभिशस्तस् तयोश् चैकं  
प्रगृह्णीताविलम्बितः।  
धर्मे गृहीते शुद्धिः स्याद्  
अधर्मे तु स हीयते  ॥ ८।९१ ॥

एवं विचारयन् राजा  
धर्मार्थाभ्यां न हीयते  ॥ ८।९२ ॥

  
[९। निर्णयप्रकारः]  
[९।]  
धर्मेण व्यवहारेण  
चारित्रेण नृपाज्ञया।  
चतुष्प्रकारो ऽभिहितः  
सन्दिग्धे ऽर्थे विनिर्णयः  ॥ ९।१ ॥

एकैको द्विविधः प्रोक्तः  
क्रियाभेदान् मनीषिभिः।  
अपराधानुरूपं तु  
दण्डं च परिकल्पयेत्  ॥ ९।२ ॥

सम्यग् विचार्य कार्यं तु  
युक्त्या सम्परिकल्प्तम्।  
परीक्षितं तु शपथैः  
स ज्ञेयो धर्मनिर्णयः  ॥ ९।३ ॥

प्रतिवादी प्रपद्येद्  
यत्र धर्मः स निर्णयः।  
दिव्यैर् विशोधितः सम्यङ्-  
निर्णयः समुदाहृतः  ॥ ९।४ ॥

प्रमाणनिश्चितो यस् तु  
व्यवहारः स उच्यते।  
वाक्छलानुत्तरत्वेन  
द्वितीयः परिकीर्तितः  ॥ ९।५ ॥

अनुमानेन निर्णीतं  
चारित्रम् इति कथ्यते।  
देशस्थित्या तृतीयस् तु  
शास्त्रविद्भिर् उदाहृतः  ॥ ९।६ ॥

प्रमाणसमतायां तु  
राजाज्ञा निर्णयः स्मृतः [प्।९५]।  
शास्त्रसभ्याविरोधेन  
चतुर्थः परिकीर्तितः  ॥ ९।७ ॥

धर्मशास्त्रविरोधे तु  
युक्तियुक्तो विधिः स्मृतः  ॥ ९।८ ॥

वधादृते ब्राह्मणस्य  
दण्डो भवति कर्हि चित्।  
अवध्या ब्राह्मणा गावो  
लोके ऽस्मिन् वैदिकी स्मृतिः  ॥ ९।९ ॥

महापातकयुक्तो ऽपि  
न विप्रो वधम् अर्हति।  
निर्वासनाङ्कने मौण्ड्यं  
तस्य कुर्यान् नराधिपः  ॥ ९।१० ॥

महापराधयुक्तांश् च  
वधदण्डेन शासयेत्  ॥ ९।११ ॥

स्वल्पे ऽपराधे वाग्दण्डो  
धिग्दण्डः पूर्वसाहसे।  
मध्योत्तमे ऽर्धदण्डस् तु  
राजद्रोहे च बन्धनम्  ॥ ९।१२ ॥

निर्वासनं वधो वापि  
कार्यम् आत्महितैषिणा।  
व्यस्ताः समस्ता एकस्य  
महापातककारिणे  ॥ ९।१३ ॥

मित्रादिषु प्रयुञ्जीत  
वाग्दण्डं धिक् तपस्विनाम्।  
विवादिनो नरांश् चापि  
द्वेषिणो ऽर्थेन दण्डयेत्  ॥ ९।१४ ॥

पिताचार्यः सुहृन् माता  
भार्या पुत्रः पुरोहितः।  
नादण्ड्यो नाम राज्ञो ऽस्ति  
धर्माद् विचलितः स्वकात्  ॥ ९।१५ ॥

ऋत्विक्-पुरोहितामात्याः  
पुत्राः सम्बन्धि-बान्धवाः।  
धर्माद् विचलिता दण्ड्या  
निर्वास्या राजभिः पुरात्  ॥ ९।१६ ॥

गुरून् पुरोहितान् पूज्यान्  
वाग्दण्डेनैव दण्डयेत्।  
विवादिनो नरांश् चान्यान्  
धिग्धनाभ्यां च दण्डयेत्  ॥ ९।१७ ॥

प्रतिलोमास् तथा चान्त्याः  
पुरुषाणां मलाः स्मृताः।  
ब्राह्मणातिक्रमे वध्या  
न दातव्या दमं क्व चित्  ॥ ९।१८ ॥

वधार्हकः स्वर्णशतं  
दमं दाप्यस् तु पूरुषः।  
अङ्गच्छेदार्हकस् त्व् अर्धं  
सदंशशश् तदर्धकम्  ॥ ९।१९ ॥

ताडनं बन्धनं चैव  
तथैव च विडन्नकम् [प्।९७]।  
एष दण्डो हि शूद्रस्य  
नार्थदण्डो बृहस्पतिः  ॥ ९।२० ॥

प्रतिज्ञा भावनाद् वादी  
प्राड्विवाकादिपूजनात्।  
जयपत्त्रस्य चादनाज्  
जयी लोके निगद्यते  ॥ ९।२१ ॥

पलायनाद् अनुत्तराद्  
अन्यपक्षाश्रयेण च।  
हीनस्य गृह्यते वादो  
न स्ववाक्यजितस्य च  ॥ ९।२२ ॥

कुलादिभिर् निश्चिते ऽपि  
न सन्तोषं गतस् तु यः।  
विचार्य तत्कृतं राजा  
कुकृतं पुनर् उद्धरेत्  ॥ ९।२३ ॥

निश्चित्य बहुभिः सार्धं  
ब्राह्मणैः शास्त्रपारगैः।  
दण्डयेज् जयिना साकं  
पूर्वसभ्यांस् तु दोषिणः  ॥ ९।२४ ॥

अपराधानुरूपश् च  
दण्डो ऽत्र परिकल्पितः।  
साक्षिलेख्यानुमानेन  
सम्यग् दिव्येन वा जितः  ॥ ९।२५ ॥

यो न दद्याद् देयदमं  
स निर्वास्यस् ततः पुरात्  ॥ ९।२६ ॥

ललाटाङ्कं ब्राह्मणस्य  
नान्यो दण्डो विधीयते।  
महापातकयुक्तो ऽपि  
न विप्रो वधम् अर्हति  \  
निर्वासनाङ्ककरणे  # मौण्ड्यं कुर्यान् नराधिपः  ॥ ९।२७ ॥

प्रमाणं तत्कृतं सर्वं  
लाभालाभ-व्ययोदयम्।  
स्वदेशे वा विदेशे वा  
न स्वातन्त्र्यं विसंवदेत्  ॥ ९।२८ ॥

यः स्वामिना नियुक्तस् तु  
धनायस्यापलापने।  
कुसीद-कृषि-वाणिज्ये  
निसृष्टार्थस् तु स स्मृतः  ॥ ९।२९ ॥

राज्ञा यत्नेन कर्तव्यं  
सन्दिग्धार्थविचारणम्।  
त्रयस् तत्रोपचीयन्ते  
हानिर् एकस्य जायते  ॥ ९।३० ॥

जेताप्नोति धनं पूजां  
जितो विनयनिग्रहम्।  
जयं दानं दमं राजा  
सभ्याः पुण्यम् अवाप्नुयुः  ॥ ९।३१ ॥

एवं शास्त्रोदितं राजा  
कुर्वन् निर्णयपालनम्।  
वितत्येह यशो लोके  
महेन्द्रसदृशो भवेत्  ॥ ९।३२ ॥

साक्षिलेख्यानुमानेन  
प्रकुर्वन् कार्यनिर्णयम्।  
वितत्येह यशो राजा  
ब्रध्नस्याप्नोति विष्टपम्  ॥ ९।३३ ॥

यत्रैवं वेत्ति नृपतिः  
निर्णयं तु बताध्वरम्।  
सो ऽस्मिन् लोके यशः प्राप्य  
याति शक्रसलोकताम्  ॥ ९।३४ ॥

  
[१० ऋणादानम्]  
[१०।][प्।१०९]  
पदांश-सहितस् त्व् एष  
व्यवहारः प्रकीर्तितः।  
विवाद-कारणान्यस्य  
पदानि शृणुताधुना  ॥ १०।१ ॥

ऋणादान-प्रधानानि  
द्यूताह्वानान्तिकानि च।  
क्रमशः सम्प्रवक्ष्यामि  
क्रिया-भेदांश् च तत्त्वतः  ॥ १०।२ ॥

ऋणं देयम् अदेयं च  
येन यत्र यथा च यत्।  
दान-ग्रहण-धर्मौ च  
ऋणादानम् इति स्मृतम्  ॥ १०।३ ॥

  
[१०।१ वृद्धि-विचारः]  
अशीति-भागो वृद्धिः स्यान्  
मासि मासि सबन्धके।  
वर्ण-क्रमाच् छतं द्वि-त्रि-  
चतुः-पञ्चकम् अन्यथा  ॥ १०।४ ॥

परिपूर्णं गृहीत्वाधिं  
बन्धं वा साधु-लग्नकम्।  
लेख्यारूढं साक्षिमद् वा  
ऋणं दद्याद् धनी सदा  ॥ १०।५ ॥

कुत्सितात् सीदतश् चैव  
निर्विशङ्कैः प्रगृह्यते।  
चतुर्-गुणं वाष्ट-गुणं  
कुसीदाख्यम् अतः स्मृतम्  ॥ १०।६ ॥

पुराणे पणम् ॥।  
॥॥ ॥॥  ॥ १०।७ ॥

  
[१०।२ वृद्धि-प्रभेदाः]  
वृद्धिश् चतुर्-विधा प्रोक्ता  
पञ्च-धान्यैः प्रकीर्तिता।  
षड्-विधान्यैः समाख्याता  
तत्त्वतस् ता निबोधत  ॥ १०।८ ॥

कायिका कालिका चैव  
चक्र-वृद्धिर् अतो ऽपरा।  
कारिता च शिखा-वृद्धिर्  
भोग-लाभस् तथैव च  ॥ १०।९ ॥

कायिका कर्म-संयुक्ता  
मासाद् ग्राह्या च कालिका।  
वृद्धेर् वृद्धिश् चक्र-वृद्धिः  
कारिता ऋणिना कृता  ॥ १०।१० ॥

प्रत्यहं गृह्यते या तु  
शिखा-वृद्धिस् तु सा स्मृता।  
शिखेव वर्धते नित्यं  
शिरश्-च्छेदान् निवर्तते  ॥ १०।११ ॥

ऋणिकेन तु या वृद्धिर्  
अधिका सम्प्रकल्पिता।  
आपत्-काल-कृता नित्यं  
दातव्या सा तु कारिता  \  
अन्यथा कारिता वृद्धिर्  # न दातव्या कथञ् चन  ॥ १०।१२ ॥

शिखेव वर्धते नित्यं  
शिरश्-च्छेदान् निवर्तते।  
मूले दत्ते तथैवैषा  
शिखा-वृद्धिस् ततः स्मृता  ॥ १०।१३ ॥

गृही स्तोमः शदः क्षेत्राद्  
भोग-लाभः प्रकीर्तितः  ॥ १०।१४ ॥

कायिका भोग-वृद्धिं च  
कारितां च शिखात्मिकाम्।  
चतुष्टयीं वृद्धिम् आहुश्  
चक्र-वृध्या तु पञ्चमीम्  ॥ १०।१५ ॥

शिखा वृद्धिं कायिकां च  
भोग-लाभं तथैव च।  
धनी तावत् समादद्याद्  
यावन् मूलं न शोधितम्  ॥ १०।१६ ॥

  
[१०।३ हिरण्यधान्यादीनां वृद्धिः]  
हिरण्ये द्वि-गुणा वृद्धिस्  
त्रि-गुणा वस्त्र-कुप्यके।  
धान्ये चतुर्-गुणा प्रोक्ता  
शद-वाह्य-लवेषु च  ॥ १०।१७ ॥

उक्त-पञ्च-गुणा शाके  
बीजे ऽक्षौ षड्-गुणा स्मृता।  
लवण-स्वेदम् अद्येषु  
वृद्धिर् अष्ट-गुणा मता  \  
गुडे मधुनि चैवोक्ता  # प्रयुक्ते चिर-कालिके  ॥ १०।१८ ॥

तैलानां चैव सर्वेषां  
मद्यानां मधु-सर्पिषाम्।  
वृद्धिर् अष्ट-गुणा प्रोक्ता  
गुडस्य लवणस्य च  ॥ १०।१९ ॥

स्यात् कोशानां पञ्च-गुणा  
कार्पासस्य चतुर्-गुणा।  
काष्ठानां चन्दनादीनां  
वृद्धिर् अष्ट-गुणा भवेत्  ॥ १०।२० ॥

भागो यद् द्वि-गुणाद् ऊर्ध्वं  
चक्र-वृद्धिश् च गृह्यते।  
पूर्णे च सोदयं पश्चाद्  
वार्द्धुष्यं तद् विगर्हितम्  ॥ १०।२१ ॥

अशीति-भागो वर्धेत  
लाभे द्वि-गुणताम् इयात्।  
प्रयुक्तं सप्तभिर् वर्षैस्  
त्रि-भागोअनैर् न संशयः  ॥ १०।२२ ॥

तृण-काष्ठेष्टका-सूत्र-  
किण्व-चर्मास्थि-वर्मणाम्।  
हेति-पुष्प-फलानां च  
वृद्धिस् तु न निवर्तते  ॥ १०।२३ ॥

हिरण्य-धान्य-वस्त्राणां  
वृद्धिर् द्वि-त्रि-चतुर्-गुणा।  
घृतस्याष्ट-गुणा वृद्धिस्  
ताम्रादीनां चतुर्-गुणा  ॥ १०।२४ ॥

शिखा-वृद्धिं कायिकां च  
भोगे लाभं तथैव च।  
धनी तावत् समादद्याद्  
यावन् मूलं न शोधितम्  ॥ १०।२५ ॥

पादोपचयात् क्रमेणेतरेषाम्  ॥ १०।२६ ॥

सर्वेष्व् अर्थ-विवादेषु  
वाक्-च्छले नावसीदति।  
पर-स्त्री-भूमि-र्णादाने  
शास्यो ऽप्य् अर्थान् न हीयते  \  
समवृद्धिः सदा कुर्याद्  # विषमस् तु निवर्तते  ॥ १०।२७ ॥

  
[१०।४ धन-वृद्धिः]  
वसिष्ठ-वचन-प्रोक्तां  
वृद्धिं वार्द्धुषिके शृणु।  
पञ्च माषास् तु विंशत्या  
एवं धर्मो न हीयते  ॥ १०।२८ ॥

माषो विंशति-भागस् तु  
पलस्य परिकीर्तितः  ॥ १०।२९ ॥

तत्र त्व् इदम् उपेक्षां वा  
यः कश्चित् कुरुते नरः।  
चतुः-सुवर्णं षण्-णिष्कास्  
तस्य दण्डो विधीयते  ॥ १०।३० ॥

समूह-कार्य-सिध्य्-अर्थं  
राजादीनां च दर्शने।  
ततो लभेत यत् किञ्चित्  
सर्वेषाम् एव तत् समम्  ॥ १०।३१ ॥

सान्तानिकादिषु तथा  
धर्म एषां सनातनः।  
यत्नैः प्राप्तं रक्षितं वा  
गणार्थे वा ऋणं कृतम्  ॥ १०।३२ ॥

  
[१०।५ अकृत-वृद्धिः]  
स्वदेश-स्थो ऽपि वा यस् तु  
न दद्याद् याचितो ऽसकृत्।  
स तत्र कारितां वृद्धिम्  
अनिच्छन्न् अपि चाहरेत्[?]  ॥ १०।३३ ॥

षाण्-मास्यं मासिकं वापि  
विभक्तव्यं यथांशतः।  
देयं वा निःस्व-वृद्धार्त-  
स्त्री-बालातुर-रोगिषु  ॥ १०।३४ ॥

ऋतु-त्रयस्योपरिष्टाद्  
धनं वृद्धिम् अवाप्नुयात्।  
एवम् आदिष्व् अशीति  
भाग-वृद्धिर् विवक्षिता  ॥ १०।३५ ॥

न निःस्रवति यत् तत् स्याद्  
धनिको मूल-भाग् भवेत्।  
द्वि-गुणाद् अपि चोत्कर्षे  
कालिका यस्य चादिनाम्  \  
विवाद-न्याय-तत्त्व-ज्ञैस्  # तदा राजा विनिर्णयेत्  ॥ १०।३६ ॥

  
[१०।६ आधिः]  
आधिस् तु भुज्यते तावद्  
यावत् तन् न प्रदीयते  ॥ १०।३७ ॥

आधिर् बन्धः समाख्यातः  
स च प्रोक्तश् चतुर्-विधः।  
जङ्गमः स्थावरश् चैव  
गोप्यो भोग्यस् तथैव च  ॥ १०।३८ ॥

यादृच्छिकः सावधिश् च  
लेख्यारुढो ऽथ साक्षिमान्।  
अशान्त-लाभे च ऋणे  
तथा पूर्णे ऽवधौ धनी  ॥ १०।३९ ॥

यो भुङ्क्ते बन्धकं लोभान्  
न स लाभो भवेत् पुनः।  
न्यासवत् परिपाल्यो ऽसौ  
वृद्धिर् नश्यते हापिते  ॥ १०।४० ॥

दैव-राजोपघाते च  
यथाधिर् नाशम् आप्नुयात्।  
तत्राधिं दापयेद् दद्यात्  
सोदयं धनम् अन्यथा  ॥ १०।४१ ॥

बन्ध-हस्तस्य यद् देयं  
चित्रेण चरितेन वा।  
अदत्ते ऽर्थे ऽखिलं बन्धं  
नाकामो दाप्यते क्वचित्  ॥ १०।४२ ॥

भुक्ते चासारतां प्राप्ते  
मूल-हानिः प्रजायते।  
बहु-मूल्यं तत्र नष्टम्  
ऋणिकं तत्र तोषयेत्  ॥ १०।४३ ॥

क्षेत्रम् एकं द्वयोर् बन्धे  
दत्तं यत् सम-कालिकम्।  
येन भुक्तं भवेत् पूर्वं  
तस्य सिद्धिम् अवाप्नुयात्  ॥ १०।४४ ॥

तुल्य-कालोपस्थितयोर्  
द्वयोर् अपि समं भवेत्।  
प्रदाने विक्रये चैव  
विधिः स परिकीर्तितः  ॥ १०।४५ ॥

आधानं विक्रयो दानं  
साक्षि-लेख्य-कृतं यदा।  
एक-क्रिया-निबन्धेन  
लेख्यं तत्रापहारकम्  ॥ १०।४६ ॥

अनिर्दिष्टं च निर्दिष्टं  
एकत्र च विशेषितम्।  
विशेष-लिखितं ज्याय  
इति कात्यायनो ऽब्रवीत्  ॥ १०।४७ ॥

हिरण्यं द्विगुणीभूते  
पूर्णे काले धृतावधौ।  
बन्धकस्य धनी स्वामी  
द्वि-सप्ताहं प्रतीक्ष्य तु  ॥ १०।४८ ॥

तद्-अन्तरा धनं दत्त्वा  
ऋणी बन्धम् अवाप्नुयात्।  
पूर्णे विधौ सान्त-लाभे  
बन्ध-स्वामी ततो भवेत्  \  
अनिर्गते दशाहे तु  # ऋणी मोक्षितुम् अर्हति  ॥ १०।४९ ॥

गोप्याधिर् द्वि-गुणाद् ऊर्ध्वं  
कृत-कालो यथा-विधि।  
श्रावयित्वा ऋणि-कुले  
भोक्तव्यः समनन्तरम्  ॥ १०।५० ॥

हिरण्ये द्विगुणीभूते  
नष्टे चैवाधम-र्णके।  
द्रव्यं तदीयं सङ्गृह्य  
विक्रीणीत स-साक्षिकम्  ॥ १०।५१ ॥

रक्षेद् वा कृत-मूल्यं तु  
दशाहं जन-संसदि।  
ऋणानुरूपां परतो  
गृहीत्वान्यं तु वर्जयेत्  ॥ १०।५२ ॥

न भुङ्क्ते यः स्वम् आधानं  
नादद्यान् न निवेदयेत्।  
प्रमीत-साक्षी ऋणिकः  
तस्य लेख्यम् अपार्थकम्  ॥ १०।५३ ॥

गृह-वार्य्-आपणं धान्यं  
पशु-स्त्री-वाहनानि च।  
उपेक्षया विनश्यन्ति  
यान्ति चासारतां तथा  ॥ १०।५४ ॥

स्व-धनं च स्थिरी-कृत्य  
गणनाकुशलैर् नृभिः।  
तद्-बन्धु-ज्ञाति-विदितं  
प्रगृह्णन्न् आपराध्नुयात्  ॥ १०।५५ ॥

विवादो ऽष्टा-दशोपेतः  
पूर्वोत्तर-विशेषितः।  
व्याख्यातस् त्व् अधुना सम्यक्-  
क्रिया-भेदान् निबोधत  ॥ १०।५६ ॥

पूर्वं कृता क्रिया या तु  
पालनीया तथैव सा।  
अन्यथा क्रियते यत्र  
क्रिया-भेदस् तदा भवेत्  ॥ १०।५७ ॥

विहाय करणं पूर्वं  
धनिको वाधम-र्णिकः।  
कुर्यान् न्यूनाधिकं तुल्यं  
क्रिया-भेदः स उच्यते  ॥ १०।५८ ॥

द्विकेनार्थं समादाय  
प्रपन्नः पञ्चकं तु यः।  
लाभं तत्र प्रमाणं स्यात्  
पश्चिमं यद् धि निश्चितं  ॥ १०।५९ ॥

अस्वामिना कृतो यस् तु  
दायो विक्रय एव वा।  
अकृतः स तु विज्ञेयो  
व्यवहारे यथा-स्थितिः  ॥ १०।६० ॥

उत्तरोत्तर-बन्धेन  
प्राग्-बन्धः शिथिलो भवेत्।  
यः पश्चिमः क्रिया-कारः  
स पूर्वाद् बलवत्तरः  ॥ १०।६१ ॥

न्यासं कृत्वा परत्राधिं  
कृत्वा वाधिं करोति यः।  
विक्रयं वा क्रिया तत्र  
पश्चिमा बलवत्तरा  ॥ १०।६२ ॥

कृतं चेद् एक-दिवसे  
विक्रयाधिप्रतिग्रहम्।  
त्रयाणाम् अपि सन्दिग्धे  
कथं तत्र विचारणा  ॥ १०।६३ ॥

त्रीण्य् एवात्र प्रमाणानि  
विभजेयुर् यथांशतः।  
उभौ चार्थानुसारेण  
त्रि-भागेन प्रतिग्रही  ॥ १०।६४ ॥

सामकं कर्षितं तत् स्यात्  
तदा न धन-भाग्-धनी।  
ऋणी च न लभेद् बन्धं  
परस्पर-मतं विना  ॥ १०।६५ ॥

धनं मूली-कृतं दत्त्वा  
यद् आधिं प्रार्थयेद् ऋणी।  
तदैव तस्य मोक्तव्यस् त्व्  
अन्यथा दोष-भाग्-धनी  ॥ १०।६६ ॥

क्षेत्रादिकं यदा भुक्तम्  
उत्पन्नम् अधिकं ततः।  
मूलोदयं प्रविष्टं चेत्  
तद् आधिं प्राप्नुयाद् ऋणी  ॥ १०।६७ ॥

प्रयोजके ऽसति धनं  
मूले न्यस्याधिम् आप्नुयात्।  
परिभाष्य यदा क्षेत्रं  
दद्यात् तु धनिने ऋणी  \  
तदा तच् छान्त-लाभे ऽर्थे  # मोक्तव्यम् इति निश्चयः  ॥ १०।६८ ॥

आधिस् तु सोदये द्रव्ये  
प्रदातव्यं त्वया मम।  
कुसीदाधिविधिस् त्व् एष  
धर्म्यः सम्परिकीर्तितः  ॥ १०।६९ ॥

यत्राधिकं गृह-क्षेत्रं  
भोगेन प्रकर्षान्वितम्।  
तत्र र्णी चाप्नुयाद् बन्धं  
धनी चैव ऋणं तथा  ॥ १०।७० ॥

पूर्णे प्रकर्षे तत्-साम्यम्  
उभयोः परिकीर्तितम्।  
अपूर्णे तु प्रकुर्यातां  
प्रस्पर-मतेन तौ  ॥ १०।७१ ॥

यदि प्रकर्षितं तत् स्यात्  
तदा न धन-भाग्-धनी।  
ऋणी न लभते बन्धं  
परस्पर-मतं विना  ॥ १०।७२ ॥

  
[१०।७। प्रतिभूः]  
दर्शने प्रत्यये दाने  
ऋणि-द्रव्यार्पणे तथा।  
चतुष्-प्रकारः प्रतिभूः  
शास्त्रे दृष्टो मनीषिभिः  ॥ १०।७३ ॥

आहैको दर्शयामीति  
साधुर् एषो ऽपरो ऽब्रवीत्।  
दाताहम् एतद् द्रविणम्  
अर्पताम्य् अपरो वदेत्  ॥ १०।७४ ॥

दर्शन-प्रतिभूर्यस् तु  
देशे काले च दर्शयेत्।  
निबन्धं वावहेत् तत्र  
दैव-राज-कृताद् ऋते  ॥ १०।७५ ॥

नष्टस्यान्वेषणे कालं  
दद्यात् प्रतिभुवे धनी।  
देशाध्व-रूपतः पक्षं  
मासं सार्धम् अथापि वा  ॥ १०।७६ ॥

यो यस्य प्रतिभूस् तिष्ठेद्  
दर्शनायेह मानवः।  
अदर्शयं स तं तस्मै  
प्रयच्छेत् स्व-धनाद् ऋणम्  ॥ १०।७७ ॥

आद्यौ तु वितथे दाप्यौ  
तत्-कालावेदितं धनम्।  
उत्तरौ तु विसंवादे  
तौ विना तत्-सुतौ तथा  ॥ १०।७८ ॥

स्वामी-रिपु-निरुद्धाधिकृत-दण्डित-संशयाः  ।  
रिक्थि-मात्र[मित्र]-अन्तावसायि[अन्तेवासि]-राजवृत्त-वीतराग-  
व्रति-दरिद्र-बाल-वृद्ध-स्त्री-रुग्णा न प्रतिभुवः  ॥ १०।७९ ॥

उपस्थाप्य-विपत्तौ उपस्थाप्यस्य पुनः प्रतिभूः दाप्यः  ॥ १०।८० ॥

  
पुत्रेणापि समं देयम्  
ऋणं सर्वं तु पैतृकम्  ॥ १०।८१ ॥

प्रतिभाव्यं तु यो दद्यात्  
पीडितः प्रतिभावितः।  
त्रि-पक्षात् परतः सो ऽर्थं  
द्वि-गुणं लब्धुम् अर्हति  ॥ १०।८२ ॥

साधुत्वाच् चेन् मन्दधिय  
ऋणं दद्युर् अभाविताः।  
यद् अर्थं दापितास् तस्मान्  
न लभेरन् कथञ् चन  ॥ १०।८३ ॥

नात्यन्तं पीडनीयाः स्युर्  
ऋणं दाप्याः शनैः शनैः।  
स्व-साक्ष्येण[-ए न] नियोज्याः स्युर्  
विधिः प्रतिभुवाम् अयम्  ॥ १०।८४ ॥

नष्टे मृते वा ऋणिके  
धनी पत्रं प्रदर्शयेत्।  
तत्-कालावधिसंयुक्तं  
स्थान-लेख्यं च कारयेत्  ॥ १०।८५ ॥

प्रतिभुवा तु यद् दत्तम्  
अपृष्टम् ऋणिके धनम्।  
द्वि-गुणं न प्रतिभुवे  
प्रदेयम् ऋणिकेन तु  ॥ १०।८६ ॥

धर्मोपधि-बलात् कारैर्  
गृह-संरोधनेन च।  
प्रतिपन्नम् ऋणं दाप्यः  
सामादिभिर् उपक्रमैः  \  
धर्मोपधि-बलात् कारैर्  # गृह-संरोधनेन च  ॥ १०।८७ ॥

सुहृत्-सम्बन्धि-सन्दिष्टैः  
सामोक्त्यानुगमेन च।  
प्रायेण धनिने दाप्यो  
धर्म एष उदाहृतः  ॥ १०।८८ ॥

ब्राह्मणस् तु परिक्षीणः  
शनैर् दाप्यो यथोदयम्  ॥ १०।८९ ॥

छद्मना याचितं चार्थम्  
आनीय ऋणिकाद् धनी।  
अन्वाहितादि वाहृत्य  
दाप्यते यत्र सोपधिः  ॥ १०।९० ॥

यदा स्व-गृहम् आनीय  
ताडनाद्यैर् उपक्रमैः।  
ऋणिको दाप्यते यत्र  
बलात् कारः स कीर्तितः  ॥ १०।९१ ॥

कर्मणापि समं कुर्याद्  
धनिकं वाधम-र्णिकः।  
समो ऽपकृष्ट-जातिश् च  
दद्याच् छेयांस् तु तच्-छनैः  ॥ १०।९२ ॥

हीन-जातिं परिक्षीणम्  
ऋणार्थे कर्म कारयेत्।  
ब्राह्मणस् तु परिक्षीणः  
शनैर् दाप्यो यथोदयम्  ॥ १०।९३ ॥

दार-पुत्र-पशून् बध्वा  
कृत्वा द्वारोपवेशनम्।  
यत्र-र्णी दाप्यते ऽर्थं स्वं  
तद् आचरितम् उच्यते  ॥ १०।९४ ॥

प्रतिपन्नस्य धर्मो ऽयं  
व्यपलापी तु संसदि।  
लेख्येन साक्षिभिर् वापि  
भावयित्वा प्रदाप्यते  ॥ १०।९५ ॥

प्रदातव्यं यद् भवति  
न्यायतस् तद् ददाम्य् अहम्।  
एवं यत्र-र्णिको ब्रूते  
क्रिया-वादी स उच्यते  ॥ १०।९६ ॥

न रोद्धव्यः क्रिया-वादी  
सन्दिग्धे ऽर्थे कथञ् चन।  
आसेधयंस् त्व् अनासेध्यं  
दण्ड्यो भवति धर्मतः  ॥ १०।९७ ॥

रूप-सङ्ख्यादि-लाभेषु  
यत्र भ्रान्तिर् द्वयोर् भवेत्।  
देयानादेययोर् वापि  
सन्दिग्धो ऽर्थः स कीर्तितः  ॥ १०।९८ ॥

पूर्णावधौ शान्त-लाभे  
ऋणाम् उद्ग्राहयेद् धनी।  
धारयेद् वा ऋणी लेख्यं  
चक्र-वृद्धि-व्यवस्थया  ॥ १०।९९ ॥

द्वि-गुणस्योपरि यदा  
चक्र-वृद्धिः प्रगृह्यते।  
भोग-लाभस् तदा तत्र  
मूलं स्यात् सोदयं नृणाम्  ॥ १०।१०० ॥

अनावेद्य तु राज्ञे यः  
सन्दिग्धे ऽर्थे प्रवर्तते।  
प्रसह्य स विनेयः स्यात्  
स चाप्य् अर्थो न सिध्यति  ॥ १०।१०१ ॥

पर-हस्ताद् गृहीतं यत्  
कुषीद-विधिना ऋणम्।  
येन यत्र यथा देयम्  
अदेयं चोच्यते ऽधुना  ॥ १०।१०२ ॥

याचमानाय दातव्यम्  
अल्प-कालम् ऋणं कृतम्।  
पूर्णे ऽवधौ शान्त-लाभम्  
अभावे च पितुः सुतैः  ॥ १०।१०३ ॥

तपस्वी चाग्निहोत्री च  
ऋणवान् म्रियते यदि।  
तपस्या चाग्निहोत्रं च  
सर्वं तद् धनिनो भवेत्  ॥ १०।१०४ ॥

निर्धनम् ऋणिनं कर्म  
गृहमानीय कारयेत्।  
शौण्डिकाद्यं ब्राह्मणस् तु  
दापनीयः शनैः शनैः  ॥ १०।१०५ ॥

धन-स्त्री-हारि-पुत्राणां पूर्वी-भावे यथोत्तरं आधमर्ण्यं  ॥ १०।१०६ ॥

तद्-अभावे क्रमशो ऽन्येषां रिक्थ-भाजाम्  ॥ १०।१०७ ॥

  
[१०।८। देयानि ऋणानि]  
ऋणं धर्मादितो ग्राह्यं  
यस् तूपरि न लेखयेत्।  
न चैवोपगतं दद्यात्  
तस्य तद्-वृद्धिम् आप्नुयात्  ॥ १०।१०८ ॥

व्याधितोन्मत्त-वृद्धानां  
तथा दीर्घ-प्रवासिनाम्।  
ऋणम् एवं-विधं पुत्रान्  
जीवताम् अपि दापयेत्  ॥ १०।१०९ ॥

सान्निध्ये ऽपि पितुः पुत्रैर्  
ऋणं देयं विभावितम्।  
जात्यन्ध-पतितोन्मत्त  
क्षय-श्वित्रादि-रोगिणः  ॥ १०।११० ॥

एक-च्छाया-प्रविष्टानां  
दाप्यो यस् तत्र दृश्यते।  
प्रोषितस्य सुतः सर्वं  
पित्र्यम् अंशं मृतस्य तु  ॥ १०।१११ ॥

एक-च्छाया-कृतं सर्वं  
दद्यात् तु प्रेषिते सुतः।  
मृते पितरि पितृ-अंशं  
पर-र्णं न कदाचन  ॥ १०।११२ ॥

पित्र्यम् एवाग्रतो देयं  
पश्चाद् आत्मीयम् एव च।  
तयोः पैतामहं पूर्वं  
देयम् एवम् ऋणं सदा  ॥ १०।११३ ॥

ऋणम् आत्मीयवत् पित्र्यं  
पुत्रैर् देयं विभावितम्।  
पैतामहं समं देयम्  
अदेयं तत् सुतस्य तु  ॥ १०।११४ ॥

कुटुम्बार्थे ऽध्यधीनो ऽपि  
व्यवहारं समाचरेत्।  
स्व-देशे वा विदेशे वा  
तं विद्वान् न विचालयेत्  ॥ १०।११५ ॥

अतः पुत्रेन जातेन  
स्वार्थम् उत्सृज्य यत्नतः।  
ऋणात् पिता मोचनीयो  
यथा न नरकं व्रजेत्  ॥ १०।११६ ॥

पितर्य् उपरते पुत्रा  
ऋणं दद्युर् यथांशतः।  
विभक्ता अविभक्ता वा  
यो वा ताम् उद्वहेद् धुरम्  ॥ १०।११७ ॥

सौराक्षिकं वृथा दानं  
काम-क्रोध-प्रतिश्रुतम्।  
प्रातिभाव्यं दण्ड-शुल्क-  
शेषं पुत्रं न दापयेत्  ॥ १०।११८ ॥

शौण्डिक-व्याध-रजक-  
गोप-नापित[नाविक]-योषिताम्।  
अधिष्ठाता ऋणं दाप्यस्  
तासां भर्तृ-क्रियासु तत्  ॥ १०।११९ ॥

ऋण-भाग्-द्रव्य-हारी च  
यदि सोपद्रवः सुतः।  
स्त्री-हारी तु तथैव स्याद्  
अभावे धन-हारिणः  ॥ १०।१२० ॥

पितृव्य भ्रातृ-पुत्र-स्त्री-  
दास-शिष्यानुजीविभिः।  
यद् गृहीतं कुटुम्बार्थे  
तद् गृही दातुम् अर्हति  ॥ १०।१२१ ॥

यः स्वामिना नियुक्तस् तु  
धनायव्यय-पालने।  
कुसीद-कृषि-वाणिज्ये  
निसृष्टार्थस् तु स स्मृतः  ॥ १०।१२२ ॥

उज्जामादिकम् आदाय  
स्वामिने न ददाति यः।  
स तस्य दासः पुत्रः स्त्री  
पशुवी जायते गृहे  ॥ १०।१२३ ॥

ऋणं पुत्र-कृतं पित्रा  
शोध्यं यद् अनुमोदितम्।  
सुत-स्नेहेन वा दद्यान्  
नान्यथा दातुम् अर्हति  ॥ १०।१२४ ॥

॥॥ ॥॥

ऋणी बन्धम् अवाप्नुयात्।  
फल-भोग्यं पूर्ण-कालं  
दत्त्वा द्रव्यं तु सामकम्  ॥ १०।१२५ ॥

यदि प्रकर्षितं तत् स्यात्  
तदा न धन-भाग्-धनी।  
ऋणी च न लभेत् बन्धं  
परस्पर-मतं विना  ॥ १०।१२६ ॥

अधम-र्णो ऽर्थ-सिध्य्-अर्थम्  
उत्तम-र्णेन वादितः।  
दापयेद् धनिकस्यार्थम्  
अधम-र्ण-विभावितम्  ॥ १०।१२७ ॥

अर्थे ऽपव्ययमानं तु  
करणेन विभावितम्।  
दापयेद् धनिकस्यार्थं  
दण्ड-केशं च शक्तितः  ॥ १०।१२८ ॥

यो यावन् निह्नुवीतार्थं  
मिथ्या यावति वादयेत्।  
तौ नृपेण ह्य् अधर्म-ज्ञौ  
दाप्यौ तद् द्वि-गुणं दमम्  ॥ १०।१२९ ॥

धर्म्यादिनोद्ग्राह्य धनं  
यस् तूपरि न लेखयेत्।  
न चैवोपगतं दद्यात्  
तस्य तद् वृद्धिम् आप्नुयात्  ॥ १०।१३० ॥

  
  
[११ निक्षेपः]  
[११।]प्।१२०)  
ऋणादानं प्रयोगादि-  
दापनान्तं प्रकीर्तितम्।  
निक्षेपस्याधुना सम्यग्-  
विधानं श्रूयताम् इति  ॥ ११।१ ॥

  
[११।१ औपनिधिकम्]प्।१२०)  
अनाख्यातं व्यवहितम्  
असङ्ख्यातम् अदर्शितम्।  
मुद्राङ्कितं च यद् दत्तं  
तदोपनिधिकं स्मृतम्  ॥ ११।२ ॥

  
[११।२ न्यास-स्वरूपम्]  
राज-चौराराति-भयाद्  
दायादानां च वञ्चनात्।  
स्थाप्यते ऽन्य-गृहे द्रव्यं  
न्यासस् तत् परिकीर्तितम्  ॥ ११।३ ॥

  
[११।३ स्थापन-प्रकारः]  
स्थानं गृहं स्थलं चैव  
तद् ऋणं विविधान् गुणान्।  
सत्यं शौचं बन्धु-जनं  
परीक्ष्य स्थापयेन् निधिम्  ॥ ११।४ ॥

  
[११।४ तस्य द्वैविध्यम्]  
स पुनर् द्विविधः प्रोक्तः  
साक्षि-मानितरस् तथा।  
प्रतिदानं तथैवास्य  
प्रत्ययः स्याद् विपर्यये  ॥ ११।५ ॥

समाक्षिकं रहो-दत्तं  
द्विविधं तद् उदाहृतम्।  
पुत्रवत् परिपाल्यं तु  
विनश्यत्य् अनवेक्षया  ॥ ११।६ ॥

  
[११।५ निक्षेपादि-रक्षणं यत्नेन कर्तव्यम्]  
ददतो यद् भवेत् पुण्यं  
हेम-कुप्याम्बरादिकम्।  
तत् स्यात् पालयतो न्यासं  
तथा च शरणागतम्  ॥ ११।७ ॥

भर्तुर् द्रोहे यथा नार्याः  
पुंसः पुत्र-सुहृद्-वधे।  
दोषो भवेत् तथा न्यासे  
भक्षितोपेक्षिते नृणाम्  ॥ ११।८ ॥

न्यास-द्रव्यं न गृह्णीयात्  
तन्-नाशस् त्व् अयशः-करः।  
गृहीतं पालयेद् यत्नात्  
सकृद्-याचितम् अर्पयेत्  ॥ ११।९ ॥

स्थापितं येन विधिना  
येन यच् च विभावितम्।  
तथैव तस्य दातव्यम्  
अदेयं प्रत्यनन्तरम्  ॥ ११।१० ॥

  
[११।६ निक्षेप-नाशे व्यवस्था]  
देव-राजोपघातेन  
यदि तन् नाशम् आप्नुयात्।  
ग्रहीतृ-द्रव्य-सहितं  
तत्र दोषो न विद्यते  ॥ ११।११ ॥

भेदेनोपेक्षया न्यासं  
ग्रहीता यदि नाशयेत्।  
याच्यमानो न दद्याद् वा  
दाप्यस् तत् सोदयं भवेत्  ॥ ११।१२ ॥

  
[११।७ तस्य भोग-दण्डः]  
न्यास-द्रव्येण यः कश्चित्  
साधयेत् कार्यम् आत्मनः।  
दण्ड्यः स राज्ञो भवति  
दाप्यस् तच् चापि सोदयम्  ॥ ११।१३ ॥

  
[११।८ अपह्नवे निर्णयः]  
गृहीत्वापह्नुते यश् च  
साक्षिभिः शपथेन वा।  
विभाव्य दापयेन् न्यासं  
तत् समं विनयं तथा  ॥ ११।१४ ॥

रहो दत्ते निधौ यत्र  
विसंवादः प्रजायते।  
विभावकं तत्र दिव्यम्  
उभयोर् अपि च स्मृतम्  ॥ ११।१५ ॥

मिथो दायः कृतो येन  
गृहीतो मिथ एव वा।  
मिथ एव प्रदातव्यो  
यथा दायस् तथा ग्रहः  ॥ ११।१६ ॥

समुद्रे नाप्नुयात् किञ्चिद्  
यदि तस्मान् न संहरेत्  ॥ ११।१७ ॥

अन्वाहिते याचितके  
शिल्पि-न्यासे सबन्धके।  
एष एवोदितो धर्मस्  
तथा च शरणागते  ॥ ११।१८ ॥

यस् तु संस्क्रियते न्यासो  
दिवसैः परिनिष्ठितैः।  
तद् ऊर्ध्व स्थापयञ् शिल्पी  
दाप्यो दैव-हतो ऽपि तत्  ॥ ११।१९ ॥

याचितं स्वाम्य्-अनुज्ञातं  
प्रददन् नापराध्नुयात्  ॥ ११।२० ॥

  
  
[१२ अस्वामि-विक्रयः]  
[१२।]प्।१२५)  
निक्षेपानन्तरं प्रोक्तो  
भृगुणास्वामि-विक्रयः।  
श्रूयतां तं प्रयत्नेन  
सविशेषं ब्रवीम्य् अहम्  ॥ १२।१ ॥

  
[१२।१ अस्वामि-लक्षणम्]  
निक्षेपान्वाहित-न्यास-  
हृत-याचित-बन्धकम्।  
उपांशु-जन-विक्रीतम्  
अस्वामी सो ऽभिधीयते  ॥ १२।२ ॥

  
[१२।२ अध्यक्ष-निवेदित-क्रयेण दोषः]  
येन क्रीतं तु मूल्येन  
प्राग्-अध्यक्ष-निवेदितम्।  
न विद्यते तत्र दोषः  
स्तेन स्याद् उपधिक्रयात्  ॥ १२।३ ॥

  
[१२।३ उपविक्रय-लक्षणम्]  
अन्तर् गृहे बहिर् ग्रामान्  
निशायाम् असतो जनात्।  
हीन-मूल्यं च यत् क्रीतं  
ज्ञेयो ऽसाव् उपविक्रयः  ॥ १२।४ ॥

  
[१२।४ तत्र क्रेतृ-शुद्धि-निर्णयः]  
पूर्व-स्वामी तु तद् द्रव्यं  
यद् आगत्य विचारयेत्।  
तत्र मूल्यं दर्शनीयं  
क्रेतुः शुद्धिस् ततो भवेत्  ॥ १२।५ ॥

मूले समाहृते क्रेता  
नाभियोज्यः कथञ्चन।  
मूलेन सह वादस् तु  
नाष्टकस्य विहीयते  ॥ १२।६ ॥

विक्रेता दर्शितो यत्र  
हीयते व्यवहारतः।  
क्रेत्रे राज्ञे मूल्य-दण्डौ  
प्रदद्यात् स्वामिने धनम्  ॥ १२।७ ॥

पर-द्रव्ये ऽभिलषति  
यो ऽस्वामी लोभ-संयुतः।  
अभावयंस् ततः पश्चाद्  
दाप्यः स्याद् द्विगुणं दमम्  ॥ १२।८ ॥

प्रमाण-हीने वादे तु  
पुरुषापेक्षया नृपः।  
समन्यूनाधिकत्वेन  
स्वयं कुर्याद् विनिर्णयम्  ॥ १२।९ ॥

वणिग्-वीथी-परिगतं  
विज्ञातं राज-पूरुषैः।  
अविज्ञाताश्रयात् क्रीतं  
विक्रेता यत्र वा मृतः  ॥ १२।१० ॥

स्वामी दत्त्वार्ध-मूल्यं तु  
प्रकृह्णीत स्वकं धनम्।  
अर्धं द्वयोर् अपि हृतं  
तत्र स्याद् व्यवहारतः  ॥ १२।११ ॥

अविज्ञात-क्रयो दोषस्  
तथा चापरिपालनम्।  
एतद् द्वयं समाख्यातं  
द्रव्य-हानिकरं बुद्धैः  ॥ १२।१२ ॥

वणिग्-वीथी-परिगतं  
विज्ञातं राज-पूरुषैः।  
दिवा गृहीतं सत्-क्रेता  
समृद्धो लभते धनम्  ॥ १२।१३ ॥

विक्रीयोर्वीं तु यत् क्रेतुर्  
भुक्तिं यो न [च] साधयेत्।  
स तस्मै तद् धनं दद्याद्  
अन्यथा चोर-दण्ड-भाक्  ॥ १२।१४ ॥

एतद् द्वयं समाख्यातं  
द्रव्य-हानि-करं बुद्धैः।  
अविज्ञात-विशेषत्वाद् यत्र  
मूल्यं न लभ्यते  ॥ १२।१५ ॥

हानिस् तत्र समा कल्प्या  
क्रेतृ-नास्तिकयोर् द्वयोः  ॥ १२।१६ ॥

  
  
[१३ सम्भूय-समुत्थानम्]  
[१३।१ सम्भूय-करणे ऽधिकारिणः]प्।१२९)  
कुलीन-दक्षानलसैः  
प्राज्ञैर् नाणक-वेदिभिः।  
आय-व्यय-ज्ञैः शुचिभिः  
शूरैः कुर्यात् सह क्रियाः  ॥ १३।१ ॥

समो ऽतिरिक्तो जीनो वा  
यत्रांशो यस्य यादृशः।  
क्षय-व्ययौ तथा वृद्धिस्  
तस्य तत्र तथा-विधा  ॥ १३।२ ॥

  
[१३।२ अनधिकारिणः]  
अशक्तालस-रोगार्त-  
मन्द-भाग्य-निराश्रयैः।  
वणिज्याद्याः सहैतैस् तु  
न कर्तव्या बुधैः क्रियाः  ॥ १३।३ ॥

  
[१३।३ द्रव्यानुगुण्येन लाभः]  
प्रयोगं कुर्वते ये तु  
हेम-धान्य-रसादिना।  
समन्यूनाधिकैर् अंशैर्  
लाभस् तेषां तथा-विधः  ॥ १३।४ ॥

समो न्यूनो ऽधिको वांशो  
येन क्षिप्तस् तथैव सः।  
व्ययं दद्यात् कर्म कुर्याल्  
लाभं गृह्णीत चैव हि  ॥ १३।५ ॥

  
[१३।४ तेषु वादे निर्णयः]  
परीक्षकाः साक्षिणश् च  
त एवोक्ताः परस्परम्।  
सन्दिग्धे ऽर्थे ऽवञ्चनायां  
न चेद् द्वि-द्वेष-संयुताः  ॥ १३।६ ॥

यः कश्चिद् वञ्चकस् तेषां  
विज्ञातः क्रय-विक्रये।  
शपथैः स विशोध्यः स्यात्  
सर्व-वादे त्व् अयं विधिः  ॥ १३।७ ॥

  
[१३।५ द्रव्य-हानौ निर्णयः]  
क्षय-हानिर् यदा तत्र  
दैव-राज-कृताद् भवेत्।  
सर्वेषाम् एव सा प्रोक्ता  
कल्पनीया तथांशतः  ॥ १३।८ ॥

अनिर्दिष्टो वार्यमाणः  
प्रमादाद् यस् तु नाशयेत्।  
तेनैव तद् भवेद् देयं  
सर्वेषां समवायिनाम्  ॥ १३।९ ॥

राज्ञे दत्त्वा तु षड्-भागं  
लभेरंस् ते यतांशतः  ॥ १३।१० ॥

  
[१३।६ रक्षितुः दशमांशम्]  
दैव-राज-भयाद् अस्तु  
स्व-शक्त्या परिपालयेत्।  
तस्य अंशं दशमं दत्त्वा  
गृह्नीयुस् ते ऽंशतो ऽपरम्  ॥ १३।११ ॥

  
[१३।७ शुल्कम्]  
शुल्क-स्थानं वणिक् प्राप्तः  
शुल्कं दद्याद् यथोचितम्।  
न तद् व्यभिचरेत् राज्ञां  
बलिर् एष प्रकीर्तितः  ॥ १३।१२ ॥

नैवं तस्कर-राजाग्नि-  
व्यसने समुपस्थिते।  
यस् तु स्व-शक्त्या रक्षेत् तु  
तस्यांशो दशमः स्मृतः  ॥ १३।१३ ॥

  
[१३।८ सम्भूय-कर्म-कुर्वतां एकस्य हानौ निर्णयः]  
यदा तत्र वणिक् कश्चित्  
प्रमीयेत प्रमादतः।  
तस्य भाण्डं दर्शनीयं  
नियुक्तैः राज-पुरुषैः  ॥ १३।१४ ॥

यदा कश्चित् समागच्छेत् तदा  
रिक्थहरो नरः।  
स्वाम्यं विभावयेद् अन्यैः  
स तदा लब्धुम् अर्हति  ॥ १३।१५ ॥

राजाददीत षड्-भागं  
नवमं दशमं तथा।  
शूद्र-विष्-क्षत्र-जातीनां  
विप्राद् गृह्णीत विंशकम्  ॥ १३।१६ ॥

त्र्य्-अब्दाद् ऊर्ध्वं तु नागच्छेद्  
यत्र स्वामी कथञ्चन।  
तदा गृह्णीत तद् राजा  
ब्रह्मस्वं ब्राह्मणाञ् श्रयेत्  ॥ १३।१७ ॥

एवं क्रिया-प्रवृत्तानां  
यदा कश्चिद् विपद्यते।  
तद् बन्धुना क्रिया कार्या  
सर्वेषां सहकारिभिः  ॥ १३।१८ ॥

  
[१३।९ ऋत्विजः]  
रथं हरेद् यथाध्वर्युर्  
ब्रह्माधाने च वाजिनम्।  
होता निविद्वरं चाश्वम्  
उद्गाता चाप्यनः क्रये  ॥ १३।१९ ॥

सर्वेषाम् अर्धिनो मुख्यास्  
तद् अर्धेनाधिनो ऽपरे।  
तृतीयिनस् तृतीयांशाश्  
चतुर्थांशाश् च पादिनः  ॥ १३।२० ॥

आगन्तुकाः क्रमायातास्  
तथा चैव स्वयं-कृताः।  
त्रिविधास् ते समाख्याता  
वर्तितव्यं तथैव तैः  ॥ १३।२१ ॥

  
[१३।१० सम्भूय-कर्म-प्रकारः]  
बहूनां सम्मतो यस् तु  
दद्याद् एको धनं नरः।  
करणं कारयेद् वापि  
सर्वैर् एव कृतं भवेत्  ॥ १३।२२ ॥

ज्ञाति-सम्बन्धि-सुहृदाम्  
ऋणं देयं सबन्धकम्।  
अन्येषां लग्न-कोपेतं  
लेख्य-साक्षि-युतं तथा  ॥ १३।२३ ॥

स्वेच्छादेयं हिरण्यं तु  
रस-धान्यं तु सावधि।  
देश-स्थित्या प्रदातव्यं  
गृहीतव्यं तथैव तत्  ॥ १३।२४ ॥

समवेतैस् तु यद् दत्तं  
प्रार्थनीयं तथैव तत्।  
न याचते च यः कश्चिल्  
लाभात् स परिहीयते  ॥ १३।२५ ॥

  
[१३।११ सम्भूय कृषि-कर्म]  
श्रूयतां कर्षकादीनां  
विधानम् इदम् उच्यते  ॥ १३।२६ ॥

वाह्य-वाहक-बीजाद्यैः  
क्षेत्रोपकरणेन च।  
ये समाः स्युस् तु तैः सार्धं  
कृषिः कार्या विजानता  ॥ १३।२७ ॥

बाह्य-बीजात्ययाद् यत्र  
क्षेत्र-हानिः प्रजायते।  
तेनैव सा प्रदातव्या  
सर्वेषां कृषि-जीविनाम्  ॥ १३।२८ ॥

पर्वते नगराभ्यासे  
तथा राज-पथस्य च।  
उषरं मूषिक-व्याप्तं  
क्षेत्रं यत्नेन वर्जयेत्  ॥ १३।२९ ॥

गर्तानूपं सु-सेकं च  
समन्तात् क्षेत्र-संयुतम्।  
प्रकृष्टं च कृतं काले  
वापयन् फलम् अश्नुते  ॥ १३।३० ॥

कृशातिवृद्धं क्षूद्रं च  
रोगिणं प्रपलायिनम्।  
काणं खञ्जं विनादद्यात्  
बाह्यं प्राज्ञः कृषी-वलः  ॥ १३।३१ ॥

एष धर्मः समाख्यातः  
कीनाशानां पुरातनः  ॥ १३।३२ ॥

  
[१३।१२ शिल्पिनः]  
हिरण्य-कुप्य-सूत्राणां  
काष्ठ-पाषाण-चर्मणाम्।  
संस्कर्ता तु कलाभिज्ञः  
शिल्पी प्रोक्तो मनीषिभिः  ॥ १३।३३ ॥

हेम-कारादयो यत्र  
शिल्पं सम्भूय कुर्वते।  
कर्मानुरूपं निर्वेश  
लभेरंस् ते यथांशतः  ॥ १३।३४ ॥

शिक्षकाभिज्ञ-कुशला  
आचार्याश् चेति शिल्पिनः।  
एक-द्वि-त्रि-चतुर्-भागान्  
लभेयुस् ते यथोत्तरम्  ॥ १३।३५ ॥

हर्म्यं देव-गृहं वापि  
धार्मिकोपस्कराणि च।  
सम्भूय कुर्वतां चैषां  
प्रमुखो द्व्य्-अंशम् अर्हति  ॥ १३।३६ ॥

नर्तकानाम् एष एव  
धर्मः सद्भिर् उदाहृतः।  
ताल-ज्ञो लभते ऽध्यर्धं  
गायनास् तु समांशिनः  ॥ १३।३७ ॥

  
[१३।१३ चोराणां लाभ-विभागः]  
स्वाम्य्-आज्ञया तु यश् चौरैः  
पर-देशात् समाहृतम्।  
राज्ञे दत्त्वा तु षड्-भागं  
भजेयुस् ते यथांशतः  ॥ १३।३८ ॥

चतुरो ऽंशांस् ततो मुख्यः  
शूर-स्त्र्य्-अंशं समाप्नुयात्।  
समर्थस् तु हरेद् द्व्य्-अंशं  
शेषाः सर्वे समांशिनः  ॥ १३।३९ ॥

  
[१४ अदेय-देय-दत्तानि]  
एषाखिलेनाभिहिता  
सम्भूयोत्थान-निष्कृतिः।  
अदेय-देय-दत्तानाम्  
अदत्तस्य च कथ्यते  ॥ १४।१ ॥

सामान्यं पुत्र-दारादि  
सर्व-स्वं न्यास-याचितम्।  
प्रतिश्रुतं तथान्यस्य  
न देयं त्व् अष्टधा स्मृतम्  ॥ १४।२ ॥

कुटुम्ब-भक्त-वसनाद्  
देयं यद् अतिरिच्यते।  
मध्व्-आस्वादो विषं पश्चाद्  
दातुर् धमो ऽन्यथा भवेत्  ॥ १४।३ ॥

सप्तारामाद् गृह-क्षेत्राद्  
यद् यत् क्षेत्रं प्रचीयते।  
पित्रा वाथ स्वयं प्राप्तं  
तद् दातव्यं विवक्षितम्  ॥ १४।४ ॥

स्वेच्छा-देयं स्वयं प्राप्तं  
बन्धाचारेण बन्धकम्।  
वैवाहिके क्रमायाते  
सर्व-दानं न विद्यते  ॥ १४।५ ॥

सौदायिक-क्रमायातं  
शौर्य-प्राप्तं च यद् भवेत्।  
स्त्री-ज्ञाति-स्वाम्य्-अनुज्ञातं  
दत्तं सिद्धिम् अवाप्नुयात्  ॥ १४।६ ॥

सर्वस्व-गृह-वर्जं तु  
कुटुम्ब-भरणादिकम्।  
यद् द्रव्यं तत् स्वकं देयम्  
अदेयं स्याद् अतो ऽन्यथा  ॥ १४।७ ॥

विभक्ता वाविभक्ता वा  
दायादाः स्थावरे समाः।  
एको ह्य् अनीशः सर्वत्र  
दानादापन-विक्रये  ॥ १४।८ ॥

भृतिस् तुष्ट्या पण्य-मूलं  
स्त्री-शुल्कम् उपकारिणे।  
श्रद्धानुग्रह-सम्प्रीत्या  
दत्तम् अष्ट-विधं स्मृतम्  ॥ १४।९ ॥

शूद्रे सम-गुणं दानं  
वैश्ये तद् द्वि-गुणं स्मृतम्।  
क्षत्रिये त्रि-गुणं दानं  
ब्राह्मणे षड्-गुणं स्मृतम्  ॥ १४।१० ॥

श्रोत्रिये चैव साहस्रम्  
उपाध्याये तु तद् द्वयम्।  
आचार्ये त्रि-गुणं ज्ञेयम्  
आहिताग्निषु तद् द्वयम्  ॥ १४।११ ॥

आत्मिके ज्ञात-साहस्रम्  
अनन्तं त्व् अग्निहोत्रिणि।  
सोम-पे शत-साहस्रम्  
अनन्तं ब्रह्मवादिनि  ॥ १४।१२ ॥

स्त्री-धनं स्त्री स्व-कुल्येभ्यः  
प्रयच्च्छेत्तं तु वर्जयेत्।  
कुल्याभावे तु बन्धुभ्यः  
तद्-अभावे द्विजातिषु  ॥ १४।१३ ॥

मद्-ऊर्ध्वम् इति यद् दत्तं  
न तत् सत्त्वावहं भवेत्।  
तेनेदानीम् अदत्तत्वान्  
मृते रिक्थिनम् आपतेत्  ॥ १४।१४ ॥

क्रुद्ध-हृष्ट-प्रमत्तार्त-  
बालोन्मत्त-भयातुरैः।  
मत्तातिवृद्ध-निर्धूतैः  
संऊढैः शोकवेगिभिः  ॥ १४।१५ ॥

नन्द-दत्तं तथैतैर् यत्  
तद् अदत्तं प्रकीर्तितम्  ॥ १४।१६ ॥

प्रतिलाभेच्छया दत्तम्  
अपात्रे पात्र-शङ्कया।  
कार्ये वाधर्म-संयुक्ते  
स्वामी तत् पुनर् आप्नुयात्  ॥ १४।१७ ॥

अदत्त-भोक्ता दण्ड्यः स्यात्  
तथादेय-प्रदायकः  ॥ १४।१८ ॥

  
[१५ अभ्युपेत्याशुश्रूषा]  
[१५। ]  
अदेयादिकम् आख्यातं  
भृतानाम् उच्यते विधिः।  
शुश्रूषाम् अभ्यूपेत्यैतत्  
पदम् आदौ निगद्यते  ॥ १५।१ ॥

अभ्युपेत्य तु शुश्रूषां  
यस् तां न प्रतिपद्यते।  
अशुश्रूषाभ्युपेत्यैतद्  
विवाद-पदम् उच्यते  ॥ १५।२ ॥

वेतनस्यानपाकर्म  
तद्-अर्थं स्वामि-पालयोः।  
क्रमशः कल्प्यते वादो  
भृत-भेद-त्रयं त्व् इदम्  ॥ १५।३ ॥

अनेकधा त्व् अभिहिता  
जाति-कर्मानुरूपतः।  
विद्या-विज्ञान-कामार्थ-  
निमित्तेन चतुर्-विधा  ॥ १५।४ ॥

एकैकः पुनर् एतेषां  
क्रिया-भेदात् प्रभिद्यते  ॥ १५।५ ॥

विद्या त्रयी समाख्याता  
ऋग्-यजुः-साम-लक्षणा।  
तद्-अर्थं गुरु-शुश्रूषां  
प्रकुर्याच् च प्रचोदिताम्  ॥ १५।६ ॥

विज्ञानम् उच्यते शिल्पं  
हेम-रूप्यादि-संस्कृतिः।  
नृत्यादिकं च तत्-प्राप्तं  
कुर्यात् कर्म गुरोर् गृहे  ॥ १५।७ ॥

यो भुङ्क्ते पर-दासीं तु  
स ज्ञेयो वडबा-भृतः।  
कर्म तत्-स्वामिनः कुर्याद्  
यथान्नेन भृतो नरः  ॥ १५।८ ॥

बहुधार्थ-भृतः प्रोक्तस्  
तथा भाग-भृतो ऽपरः।  
हीन-मध्योत्तमत्वं च  
सर्वेषाम् एव चोदितम्  ॥ १५।९ ॥

दिन-मासार्ध-षण्-मास-  
त्रि-मासाब्द-भृतस् तथा।  
कर्म कुर्यात् प्रतिज्ञातं  
लभते परिभाषितम्  ॥ १५।१० ॥

भृतकस् त्रिविधो ज्ञेय  
उत्तमो मध्यमो ऽधमः।  
शक्ति-भक्त्य्-अनुरूपैः स्याद्  
एषां कर्माश्रया भृतिः  ॥ १५।११ ॥

उत्तमस् त्व् आयुधीयो ऽत्र  
मध्यमस् तु कृषीवलः।  
अधमो भार-वाहः स्याद्  
इत्य् एष त्रि-विधो भृतः  ॥ १५।१२ ॥

आयुधी तूत्तमः प्रोक्तो  
मध्यमस् तु कृषीवलः।  
भार-वाहो ऽधमः प्रोक्तस्  
तथा च गृह-कर्म-कृत्  ॥ १५।१३ ॥

द्वि-प्रकारो भोग-भृतः  
कृषि-गोजीविनां स्मृतः।  
जात-सस्यात् तथा क्षीरात्  
स लभेत न संशयः  ॥ १५।१४ ॥

शुभ-कर्म-करा ह्य् एते  
चत्वारः समुदाहृताः।  
[चत्वारः शिष्यो ऽन्तेवासी  
भृतकः कर्म-करश् च]  \  
जधन्य-कर्म-भाजस् तु  # शेषा दासा-स्त्रि-पञ्चकाः  ॥ १५।१५ ॥

कर्मापि द्वि-विधं प्रोक्तम्  
अशुभं शुभम् एव च।  
अशुभं दास-कर्मोक्तं  
शुभं कर्म-करे स्मृतम्  ॥ १५।१६ ॥

गृह-द्वाराशुचि-स्थान-  
रथ्यावस्कर-शोधनम्।  
गृह्याङ्ग-स्पर्शनोच्छिष्ट-  
विण्मूत्र-ग्रहणोज्झनम्  ॥ १५।१७ ॥

गच्छतः स्वामिनः स्वाङ्गैर्  
उपस्थानम् अथान्ततः।  
अशुभं कर्म विज्ञेयं  
शुभम् अन्यद् अतः परम्  ॥ १५।१८ ॥

ततः प्रभृति वक्तव्यः  
स्वाम्य्-अनुग्रह-पालितः।  
भोज्यान्नो ऽथ प्रतिग्राह्यो  
भवत्य् अभिमतः सताम्  ॥ १५।१९ ॥

आविद्या-ग्रहणाच् शिष्यः  
शुश्रूषेत् प्रयतो गुरुम्।  
तद् वृत्तिर् गुरु-दारेषु  
गुरु-पुत्रे तथैव च  ॥ १५।२० ॥

समावृत्तश् च गुरवे  
प्रदाय गुरु-दक्षिणाम्।  
प्रतियाति गृहान् एषा  
शिष्य-वृत्तिर् उदाहृतः  ॥ १५।२१ ॥

अत्र पुर्वश् चतुर्-वर्गो  
दासत्वान् न विमुच्यते।  
प्रसादात् स्वामिनो ऽन्यत्र  
दास्यम् एषां क्रमागतम्  ॥ १५।२२ ॥

विक्रीणीते स्वतन्त्रो यः  
समात्मानं नराधमः।  
स जघन्यतमस् त्व् एषां  
सो ऽपि दास्यान् न मुच्यते  ॥ १५।२३ ॥

दासेनोढा त्व[स्व]-दासी या  
सो ऽपि दासीत्वम् आप्नुयात्।  
यस्माद् भर्ता प्रभुस् तस्याः  
स्वाम्य्-अधीन-प्रभुर् यतः  ॥ १५।२४ ॥

दासी-सुताश् च ये जाताः  
तस्याः पत्या परेण वा।  
उत्पादको यदि स्वामी  
न दासीं कारयेत् प्रभुः  ॥ १५।२५ ॥

  
[१६ वेतनस्यानपाकर्म]  
[१६।]  
त्रि-भागं पञ्च-भागं वा  
गृह्णीयात् सीर-वाहकः।  
भक्ताच् छाद-भृतः सीराद्  
भागं गृणीत पञ्चमम्  ॥ १६।१ ॥

जात-सस्यात् त्रि-भागं तु  
प्रगृह्णीयाद् अथाभृतः  ॥ १६।२ ॥

भृतकस् तु न कुर्वीत  
स्वामिनः शाठ्यम् अण्व् अपि।  
भृति-हानिम् अवाप्नोति  
ततो वादः प्रवर्तते  ॥ १६।३ ॥

  
[१६।१ भृतस्य कर्माकरण-निर्णयः]  
भृतो ऽनार्तो न कुर्याद् यो  
दर्पात् कर्म यथेरितम्।  
स दण्ड्यः कृष्ण-लानष्टौ  
न देयं चास्य वेतनम्  ॥ १६।४ ॥

  
[१६।२ गृहीत-वेतनस्य दण्डः]  
गृहीत-वेतनः कर्म  
न करोति यदा भृतः।  
समर्थश् चेद् दमं दाप्यो  
द्वि-गुणं तच् च वेतनम्  ॥ १६।५ ॥

गृहीत-वेतनः कर्म  
त्यजन् द्वि-गुणम् आवहेत्।  
  
[१६।३ अगृहीत-वेतनस्य दण्डः]  
अगृहीते समं दाप्यो  
भृतै रक्ष्य उपस्करः  ॥ १६।६ ॥

  
[१६।४ प्रतिश्रुत्य्-अकरणे दण्डः]  
प्रतिश्रुत्य न कुर्याद् यः  
स कार्यः स्याद् बलाद् अपि।  
स चेन् न कुर्यात् तत्-कर्म  
प्राप्नुयाद् विंशतिं दमम्  ॥ १६।७ ॥

स दण्ड्यः कृष्णलान्य् अष्टौ  
न देयं चास्य वेतनम्  ॥ १६।८ ॥

  
[१६।५ भृत्यदोषाभावः]  
प्रभुणा विनियुक्तः सन्  
भृतको विदधाति यत्।  
तद्-अर्थम् अशुभं कर्म  
स्वामी तत्रापराध्नुयात्  ॥ १६।९ ॥

  
[१६।६ पालस्य दोषाभाव-समयाः]  
दैव-राज्ञोस् तथा न्याये  
तथा राष्ट्रस्य विभ्रमे।  
यत् प्रणष्टं भृतं वा स्यान्  
न पालस् तत्र किल्बिषी  ॥ १६।१० ॥

  
[१६।७ स्वामिनो दण्ड-समयः]  
कृते कर्मणि यः स्वामी  
न दद्याद् वेतनं भृतेः।  
राज्ञा दापयितव्यः स्याद्  
विनयं चानुरूपतः  ॥ १६।११ ॥

  
[१६।८ पाल-दोष-दण्डः]  
पाल-दोषाद् विनाशे तु  
पाले दण्डो विधीयते।  
अर्ध-त्रयोदश-पणः  
स्वामिने द्रव्यम् एव च  ॥ १६।१२ ॥

व्याधिता सश्रमा व्यग्रा  
राज-कर्म-परायणा।  
आमन्त्रिता च नागच्छेत्  
अवाच्या बडबा स्मृता  ॥ १६।१३ ॥

  
[१६।९ स्वामि-पाल-धर्माः]  
तथा धेनु-भृतः क्षीरं  
लभेतास्याष्टमे ऽखिलम्।  
सायं समर्पयेत् सर्वं  
॥॥ ॥॥  ॥ १६।१४ ॥

अव्यायच्छन्न् अविक्रोशन्  
स्वामिने चानिवेदयन्।  
वोढुम् अर्हति गोपस् तां  
विनयं चैव राजनि  ॥ १६।१५ ॥

कृमि-चोर-व्याघ्र-भयाद्  
दरी-श्व-भ्राच् च पालयेत्।  
आयच्छेच् छक्तितः क्रोशोत्-  
स्वामिने वा निवेदयेत्  ॥ १६।१६ ॥

सस्यान् निवारयेद् गास् तु  
चीर्णे दोष-द्वयं भवेत्।  
स्वामी शत-दमं दाप्यः  
पालस् ताडनम् अर्हति  \  
शदश् च सदमं चीर्णे  # समूले कार्ष-भक्षिते  ॥ १६।१७ ॥

  
[१७ संविद्-व्यतिक्रमः]  
[१७। ]  
एषा हि स्वामि-भृत्यानां  
वै क्रिया परिकीर्तिता।  
संविद्-विधानम् अधुना  
समासेन निबोधत  ॥ १७।१ ॥

  
[१७।१ सद्-ब्राह्मण-स्थापनं कृत्यं च]  
वेद-विद्या-विदो विप्राञ्  
श्रोत्रियान् अग्निहोत्रिणः।  
आहृत्य स्थापयेत् तत्र  
तेषां वृत्तिं प्रकल्पयेत्  ॥ १७।२ ॥

अनाच्छेद्य-करास् तेषां  
प्रदद्याद् गृह-भूमिकाः।  
मुक्ता भाव्याश् च नृपतिर्  
लेखयित्वा स्व-शासनैः  ॥ १७।३ ॥

नित्यं नैमित्तिकं काम्यं  
शान्तिकं पौष्टिकं तथा।  
पौराणां कर्म कुर्युस् ते  
सन्दिग्धे निर्णयं तथा  ॥ १७।४ ॥

  
[१७।२ सम्भूय धर्म-कार्य-करणम्]  
ग्राम-श्रेणि-गणार्थं तु  
सङ्केत-समय-क्रिया।  
बाधा-काले तु सा कार्या  
धर्म-कार्ये तथैव च  ॥ १७।५ ॥

चाट-चोर-भयं बाधा  
सर्व-साधारणा स्मृता।  
तत्रोपशमनं कार्यं  
सर्वैर् नैकेन केन चित्  ॥ १७।६ ॥

  
[१७।३ विश्वासोत्पादनम्]  
कोशेन लेख्य-क्रियया  
मध्य-स्थैर् वा परस्परम्।  
विश्वासं प्रथमं कृत्वा  
कुर्युः कार्याण्य् अनन्तरम्  ॥ १७।७ ॥

विद्वेषिणो व्यसनिनः  
शाली-नाल-सभीरवः।  
  
[१७।४ नियोज्यानियोज्याः]  
लुब्धातिवृद्ध-बालाश् च  
न कार्याः कार्य-चिन्तकाः  ॥ १७।८ ॥

शुचयो वेद-धर्म-ज्ञा  
दक्षा दान्ताः कुलोद्भवाः।  
सर्व-कार्य-प्रवीणाश् च  
कर्तव्यास् तु महत् तमाः  ॥ १७।९ ॥

द्वौ त्रयः पञ्च वा कार्याः  
समूह-हित-वादिनः।  
कर्तव्यं वचनं तेषां  
ग्राम-श्रेणि-गणादिभिः  ॥ १७।१० ॥

  
[१७।५ समय-क्रिया]  
सभा-प्रपा-देवगृह-  
तडाकाराम-संस्कृतिः।  
तथानाथ-दरिद्राणां  
संस्कारो योजन-क्रिया  ॥ १७।११ ॥

कुलायनं निरोधश् च  
कार्यम् अस्माभिर् अंशतः।  
यत् त्व् एवं लिखितं पत्रं  
धर्म्या सा समय-क्रिया  ॥ १७।१२ ॥

पालनीयाः समर्थैस् तु  
यः समर्थो विसंवदेत्।  
सर्वस्व-हरणं दण्डस्  
तस्य निर्वासनं पुरात्  ॥ १७।१३ ॥

तत्र भेदम् उपेक्षां वा  
यः कश्चित् कुरुते नरः।  
चतुः-सुवर्णाः षण्-णिष्कास्  
तस्य दण्डो विधीयते  ॥ १७।१४ ॥

यस् तु साधारणं हिंस्यात्  
क्षिपेत् त्रैविद्यम् एव वा।  
संवित्-क्रियां विहन्याच् च  
स निर्वास्यः पुरात् ततः  ॥ १७।१५ ॥

अरुन्तुदः सूचकश् च  
भेद-कृत्-साहसी तथा।  
श्रेणि-पूग-नृप-द्विष्टः  
क्षिप्रं निर्वास्यते ततः  ॥ १७।१६ ॥

कुल-श्रेणि-गनाध्यक्षाः  
पुर-दुर्ग-निवासिनः।  
वाग्-धिग्-दमं परित्यागं  
प्रकुर्युः पाप-कारिणाम्  ॥ १७।१७ ॥

तैः कृतं च स्व-धर्मेण  
निग्रहानुग्रहं नृणाम्।  
तद्-राज्ञो ऽप्य् अनुमन्तव्यं  
निसृष्टार्था हि ते स्मृताः  ॥ १७।१८ ॥

बाधां कुर्युर् यद् एकस्य  
सम्भूता द्वेष-संयुताः  ॥ १७।१९ ॥

मुख्यैः सह समूहानां  
विसंवादो यदा भवेत्।  
तदा विचारयेत् राजा  
स्व-मार्गे स्थापयेच् च तान्  ॥ १७।२० ॥

॥॥ ॥॥

यः समर्थो विसंवदेत्।  
सर्वस्व-हरणं दण्डस्  
तस्य निर्वासनं पुरात्  ॥ १७।२१ ॥

सम्भूयैकतमं कृत्वा  
राज-भाव्यं हरन्ति ये।  
ते तद्-अष्ट-गुणं दाप्या  
वणिजश् च पलायिनः  ॥ १७।२२ ॥

ततो लभेत यत् किञ्चित्  
सर्वेषाम् एव तत् समम्।  
षाण्मासिकं मासिकं वा  
विभक्तव्यं यथांशतः  ॥ १७।२३ ॥

देयं वा निःस्व-वृद्दान्ध-  
स्त्री-बालातुर-रोगिषु।  
सान्तानिकादिषु तथा  
धर्म एष सनातनः  ॥ १७।२४ ॥

यत्नैः प्राप्तं रक्षितं वा  
गणार्थे वा पणं कृतम्।  
राज-प्रसाद-लब्धं वा  
सर्वेषाम् एव तत्-समम्  ॥ १७।२५ ॥

  
[१८ क्रय-विक्रयानुशयः]  
[१८।]  
समासेनोदितस् त्व् एष  
समयाचार-निश्चयः।  
क्रय-विक्रय-सञ्जातो  
विवादः श्रूयताम् अयम्  ॥ १८।१ ॥

  
[१८।१ पण्यम्]  
जङ्गमं स्थावरं चैव  
द्रव्ये द्वे समुदाहृते।  
क्रय-काले पण्य-शब्द  
उभयोर् अपि च स्मृतः  ॥ १८।२ ॥

  
[१८।२ सदोष-पण्य-क्रये दण्डः]  
ज्ञात्वा सदोषं यः पण्यं  
विक्रीणात्यविचक्षणः।  
तद् एव द्वि-गुणं दाप्यस्  
तत्-समं विनयं तथा  ॥ १८।३ ॥

  
[१८।३ त्याज्यानि]  
मत्तोन्मत्तेन विक्रीयं  
हीनम् ऊल्यं भयेन वा।  
अस्वतन्त्रेण मूढेन  
त्याज्यं तस्य पुनर् भवेत्  ॥ १८।४ ॥

यो ऽन्य-हस्ते तु विक्रीय  
अन्यस्मै तत् प्रयच्छति।  
सो ऽपि तद् द्वि-गुणं दाप्यो  
विनयं तावद् एव तु  ॥ १८।५ ॥

  
[१८।४ परीक्षण-कालाः]  
दशैक-पञ्च-सप्ताह-  
मास-त्र्य्-अहार्ध-मासिकम् [=य्व्_२।१७७अ]।  
बीजायो-वाह्य-रत्न-स्त्री-  
दोह्य-पुंसां परीक्षणम् [=य्व्_२।१७७ब्]  ॥ १८।६ ॥

अतो ऽर्वाक् पुण्य-दोषस् तु  
यदि सञ्जायते क्वचित्।  
विक्रेतुः प्रतिदेयं तत्  
क्रेता मूल्यम् अवाप्नुयात्  ॥ १८।७ ॥

अविज्ञातं तु यत् क्रीतं  
दुष्टं पश्चाद् विभावितम्।  
क्रीतं तत् स्वामिने देयं  
पण्यं काले ऽन्यथा न तु  ॥ १८।८ ॥

परीक्षेत स्वयं पण्यम्  
अन्येषां च प्रदर्शयेत्।  
परीक्सितं बहु-मतं  
गृहीत्वा न पुनस् त्यजेत्  ॥ १८।९ ॥

अश्व-रूप्य-हिरण्यानां  
धान्य-लोहाज-वाससाम्।  
चर्म-काष्ठ-विकाराणाम्  
एकाहं स्यात् परीक्षणम्  ॥ १८।१० ॥

मर्णी-भाश्वाश्व-तरिणाम्  
आगमैर् मूल्य-कल्पना।  
नृपाज्ञयापण-स्थानां  
गो-भूम्योर् उभयेच्छया  ॥ १८।११ ॥

संविभागे विनिमये  
क्षेत्रयोर् उभयोर् अपि।  
अनुस्मृति-कृता ताभ्यां  
कार्य-सिद्धिर् भविष्यति  ॥ १८।१२ ॥

प्रष्टव्याः सन्निधि-स्थाश् चेत्  
क्रेत्रा ज्ञात्य्-आदयः स्मृताः।  
अन्यथा चेत् कृतं कर्म  
ज्ञातीच्छां दर्शयेत् ततः  ॥ १८।१३ ॥

ज्ञात्य्-आदि-प्रत्ययेनैव  
स्थावर-क्रय इष्यते।  
अन्यथा चेत् क्रयो यः स्याद्  
अन्य-ग्रामे त्रि-पक्षकम्  ॥ १८।१४ ॥

सोदराश् च स-पिण्डाश् च  
सोदकाश् च स-गोत्रिणः।  
सामन्ता धनिका ग्राह्याः  
सप्तैते योनयो मताः  ॥ १८।१५ ॥

मूल्यं दत्त्वाधिकं न्यूनं  
मूल्यस्यानुचितं स्मृतम्।  
क्रय-सिद्धेस् तु नैव स्याद्  
वत्सराणां शतैर् अपि  ॥ १८।१६ ॥

  
[१८।५ क्षेत्र-क्रये विशेषः]  
विक्रयेषु च सर्वेषु  
कूप-वृक्षादि लेखयेत्।  
जल-मार्गादि यत् किञ्चिद्  
अन्यैश् चैव बृहस्पतिः  ॥ १८।१७ ॥

क्षेत्राद्य्-उपेतं परिपक्व-सस्यं  
वृक्षं फलं वाप्य् उपभोग-योग्यम्।  
कूपं तडाकं गृहम् उन्नतं च  
क्रेत्रे च विक्रेतुर् इदं वदन्ति  ॥ १८।१८ ॥

मत्त-मूढानभिज्ञार्त-  
मूढैर् विनिमयः कृतः।  
यच् चानुचित-मूल्यं स्यात्  
तत् सर्वं विनिवर्तयेत्  ॥ १८।१९ ॥

ज्ञाति-सामन्त-धनिकाः  
क्रये ग्रामात् बहिर् गताः।  
नार्हन्ति ते प्रतिक्रोष्टुं  
क्रान्तं पक्ष-त्रये क्रमात्  ॥ १८।२० ॥

त्रि-पक्षाद् अथ वा मासात्  
त्रितयात् तु तद् आप्नुयात्  ॥ १८।२१ ॥

  
[१९ सीमा-वादः]  
[१९।]  
क्रय-विक्रयानुशये  
विधिर् एष प्रदर्शितः।  
ग्राम-क्षेत्र-गृहादीनां  
सीमा-वादं निबोधत  ॥ १९।१ ॥

  
[१९।१ सीमा-सन्धिषु वृक्षादयः स्थाप्याः]  
सीमा-वृक्षांश् च कुर्वीरन्  
न्यग्रोधाश्वत्थ-किंशुकान्।  
शाल्मली-शालता[डां? लां]श् च  
क्षीरिणश् चैव पादपान्  ॥ १९।२ ॥

गुल्मान् वेणूंश् च विविधाञ्  
शमी-वल्ली-स्थलानि च।  
शरान् कुब्जक-गुल्मांश् च  
तथा सीमा न नश्यति  ॥ १९।३ ॥

तडागान्य् उदपानानि  
॥त् प्रस्रवणानि च।  
सीमा-सन्धिषु कार्याणि  
देवतायतनानि च  ॥ १९।४ ॥

राजा क्षेत्रं दत्त्वा चातुर्वैद्य-वणिग्-वारिक-सर्व-ग्रामीण तन्-महत्-तर-स्वामि-पुरुषाधिष्ठितं परिच्छिन्द्यात्  ॥ १९।५ ॥

यदि शूद्रो नेता स्यात् तं क्लैब्येनालङ्कारेण अलङ्कृत्य शव-भस्मना मुखं विलिप्याग्रेयस्य पशोः शोणितेनोरसि पञ्चाङ्गुलानि कृत्वा ग्रीवायाम् अन्त्राणि प्रतिमुच्य स्व्येन पाणिना सीमा-लोष्टं मूर्ध्नि धारयेत्  ॥ १९।६ ॥

निवेश-काले कर्तव्यः  
सीमा-बन्ध-विनिश्चयः।  
प्रकाशोपांशु-चिह्नैश् च  
लक्षितः संशयापहः  ॥ १९।७ ॥

अनश्वराणि द्रव्याणि  
प्रकृत्यैवाविरोधतः।  
वापी-कूप-तडागानि  
चैत्याराम-सुरालयाः  ॥ १९।८ ॥

स्थल-निम्न-नदी-स्रोतः  
शर-गुल्म-नगादयः।  
प्रकाश-चिह्नान्य् एतानि  
सीमायां कारयेत् सदा  ॥ १९।९ ॥

  
[१९।३ सीमा-वादे साक्षिणः]  
यदि संशय एव स्याल्  
लिङ्गानाम् अपि दर्शने।  
साक्षि-प्रत्यय एव स्याद्  
विवादे सीम-निश्चयः  ॥ १९।१० ॥

साक्ष्य-भावे च चत्वारो  
ग्राम-सीमान्त-वासिनः।  
सीमा-विनिर्णयं कुर्युः  
प्रयता राज-सन्निधौ  ॥ १९।११ ॥

सामन्तानाम् अभावे तु  
मौलानां सीम-साक्षिणाम्।  
इमान् अप्य् अनुयुञ्जीत  
पुरुषान् वन-गोचरान्  ॥ १९।१२ ॥

व्याधाञ् शाकुनिकान् गोपान्  
कैवर्तान् मूल-खानकान्।  
व्याल-ग्राहान् उञ्छ-वृत्तीन्  
अन्यांश् च वन-गोचरान्  ॥ १९।१३ ॥

ते पृष्टास् तु यथा ब्रूयुः  
सीमा-सन्धिषु लक्षणम्।  
तत् तथा स्थापयेत् राजा  
धर्मेण ग्रामयोर् द्वयोः  ॥ १९।१४ ॥

शिरोभिस् ते गृहीत्वोर्वीं  
स्रग्विणो रक्त-वाससः।  
सुकृतैः शापिताः स्वैः स्वैः  
ब्रूयुस् ते तु समञ्जसम्  ॥ १९।१५ ॥

निबध्नीयात् तथा सीमां  
सवींस् तांश् चैव नामतः।  
प्रकाश-चिह्नान्य् एतानि  
सीमायां कारयेत् सदा  ॥ १९।१६ ॥

  
[१९।४ अप्रकाश-चिह्नानि]  
निहितानि तथान्यानि  
यानि भूमिर् न भक्षयेत्।  
उपच्छत्रानि चान्यानि  
सीमा-लिङ्गानि कारयेत्  ॥ १९।१७ ॥

सीमा-ज्ञाने तृनं वीक्ष्य  
लोके नित्य-विपर्ययम्।  
श्मशानो ऽस्थीनि गो-बालास्  
तथा भस्म-कपालिकाः  ॥ १९।१८ ॥

करीषम् इष्टकाङ्गार-  
शर्करा बालुकांस् तथा।  
तानि सन्धिषु सीमाया  
अप्रकाशानि कारयेत्  ॥ १९।१९ ॥

करीषास्थि-तुषाङ्गार-  
शर्करा-श्म-कपालिकाः।  
सिकतेष्टक-गोबाल-  
कार्पासास्थीनि भस्म च  ॥ १९।२० ॥

प्रक्षिप्य कुम्भेष्व् एतानि  
सीमान्तेषु निधापयेत्।  
  
[१९।५ प्रयत्न-दर्शितव्य-चिह्नानि]  
ततः पौगण्ड-बालानां  
प्रयत्नेन प्रदर्शयेत्  ॥ १९।२१ ॥

वार्धके च शिशूनां ते  
दर्शयेयुस् तथैव च।  
एवं परम्पराज्ञाने  
सीमा-भ्रान्तिर् न जायते  ॥ १९।२२ ॥

कुरुते दान-हरणं  
भाग्याभाग्य-वशान् नृणाम्।  
एकत्र कूल-पातं तु  
भूमेर् अन्यत्र संस्थितिः  ॥ १९।२३ ॥

नदी-तीरं प्रकुरुते  
तस्यैतां न विचालयेत्।  
क्षेत्रं ससस्यम् उल्लङ्घ्य  
भूमिश् च्छिन्ना यदा भवेत्  ॥ १९।२४ ॥

नदी-स्रोतः-प्रवाहेण  
क्षेत्र-स्वामी लभेत ताम्।  
या राज्ञा क्रोध-लोभेन  
बलान् न्यायेन वा हृता  ॥ १९।२५ ॥

  
[१९।६ गृह-क्षेत्र-विवाद-साक्षि-निर्णयः]  
गृह-क्षेत्र-विवादेषु  
सामन्तेभ्यो विनिर्णयः।  
नगर-ग्राम-गणिनो  
ये च वृद्ध-तमा नराः  ॥ १९।२६ ॥

कीनाश-शिल्पि-भृतका  
गोप-व्याधोञ्छ-जीविनः।  
मूल-खानक-कैवर्त-  
कुल्या भेदक-बाधकाः  ॥ १९।२७ ॥

आगमं च प्रमाणं च  
भोगं कामं च नाम च।  
भू-भाग-लक्षणं चैव  
ये विदुस् ते ऽत्र साक्षिणः  ॥ १९।२८ ॥

प्रदत्तान्यस्य तुष्टेन  
न सा सिद्धिम् अवाप्नुयात्।  
[या राज्ञा क्रोध-लोभेन  
छलान् न्यायेन वा हृता]  ॥ १९।२९ ॥

प्रमाण-रहितां भूमिं  
भुञ्जतो यस्य या हृता।  
गुणाधिकस्य दत्ता वा  
तस्य तां नैव चालयेत्  ॥ १९।३० ॥

शापथैः शापिताः स्वैः स्वैः  
ब्रूयुः सीम्नि विनिश्चयम्।  
दर्शयेयुर् निधानानि  
तत् प्रमाणम् इति स्थितिः  ॥ १९।३१ ॥

सत्येन शापयेद् विप्रं  
क्षत्रियं वाहनायुधैः [=म्न्_८।११३अ]  ॥ १९।३२ ॥

ज्ञातृ-चिह्नैर् विना साधुर्  
एको ऽप्य् उभय-सम्मतः।  
रक्त-माल्याम्बर-धरो  
मृदम् आदाय मूर्धनि  ॥ १९।३३ ॥

सत्य-व्रतः सोपवासः  
सीमान्तं दर्शयेन् नरः  ॥ १९।३४ ॥

[सामन्ताश् चेन् मृषा ब्रूयुः  
सेतौ विवदतां नृणाम्]।  
[सर्वे च ते पृथग्-दण्ड्या  
राज्ञा मध्यम् असाहसम्]  ॥ १९।३५ ॥

[यथोक्तेन नयन्तस् ते  
पूयन्ते सत्य-साक्षिणः]।  
[विपरीतं नयन्तस् तु  
दाप्याः स्युर् द्विशतं दमम्]  ॥ १९।३६ ॥

सर्वस्मिन् स्थावरे वादे  
विधिर् एष प्रकीर्तितः  ॥ १९।३७ ॥

तद्-उत्पन्नाश् च सामन्ता  
ये ऽन्य-देशे व्यवस्थिताः।  
मौलास् ते तु समुद्दिष्टाः  
प्रष्टव्याः कार्य-निर्णये  ॥ १९।३८ ॥

अदुष्टास् ते तु यद् ब्रूयुः  
सन्दिग्धौ समवृत्तयः।  
तत् प्रमाणं तु कर्तव्यम्  
एवं धर्मो न हीयते  ॥ १९।३९ ॥

अन्य-ग्रामात् समाहृत्य  
दत्तान्यस्य यदा मही।  
अन्यथा तु भवेल् लाभो  
नराणां राज-दैविकः  ॥ १९।४० ॥

महानद्याथवा राज्ञा  
कथं तत्र विचारणा।  
नद्योत्सृष्टा राज-दत्ता  
यस्य तस्यैव सा मही  \  
अन्यथा तु भवेल् लाभो  # नराणां राज-दैविकः  ॥ १९।४१ ॥

क्षयोदयौ जीवनं च  
दैव-राज-वशान् नृणाम्।  
तस्मात् सर्वेषु कालेषु  
तत्-कृतं न विचालयेत्  ॥ १९।४२ ॥

ग्रामयोर् उभयोर् यत्र  
मर्यादा कल्पिता नदी।  
कुरुते दान-हरणं  
भाग्याभाग्य-वशान् नृणाम्  \  
क्षयोदयेन चाल्पा च  # चालयन् दण्डम् अर्हति  ॥ १९।४३ ॥

दश-ग्राम-शत-ग्राम-  
सहस्र-ग्राम-लक्षणाम्।  
विषमां नृपतिः कुर्याच्  
चिह्नैः सीमां विनिश्चिताम्  ॥ १९।४४ ॥

निवेश-कालाद् आरभ्य  
गृह-वर्य्-आपणादिकम्।  
येन यावद् यथा भुक्तं  
तस्य तन् न विचालयेत्  ॥ १९।४५ ॥

वातायन-प्रणालीस् तु  
तथा निर्यूह-वेदिकाः।  
चतुः-शाल-स्यन्दनिकाः  
प्राङ्-निविष्टा न चालयेत्  ॥ १९।४६ ॥

मेखला-भ्रम-निष्कास-  
गवाक्षान् नोपरोधयेत्।  
प्रणालीं गृहवास्तुं च  
पीडयन् दण्ड-भाग् भवेत्  ॥ १९।४७ ॥

निवेश-समयाद् ऊर्ध्वं  
नैते योज्याः कथञ्चन।  
  
[१९।७ गृह-निर्माणे ऽकार्याणि]  
दृष्टि-पातं प्रणालीं च  
न कुर्यात् पर-वेश्मनि  ॥ १९।४८ ॥

वर्च-स्थानं वह्निम् अयं  
गर्तोच्छिष्टाम्बु-सेचनम्।  
अत्यारात् पर-कुड्यस्य  
न कर्तव्यं कदाचन  ॥ १९।४९ ॥

विण्मूत्रोदक-वप्रांश् च  
वह्नि-श्वभ्र-निवेशनम्।  
अरत्नि-द्वयम् उत्सृज्य  
पर-कुड्यां निवेशयेत्  ॥ १९।५० ॥

यान्त्य् आयान्ति जना येन  
पशवश् चानिवारिताः।  
तद् उच्यते संसरणं  
न रोद्धव्यं तु केनचित्  ॥ १९।५१ ॥

यस् तत्र सङ्करं श्वभ्रं  
वृक्षारोपणम् एव च।  
कामात् पुरीषं कुर्याच् च  
तस्य दण्डस् तु माषकः  ॥ १९।५२ ॥

गृहीत्वा वाहयेत् काले  
वाप-गोपन-सङ्ग्रहान्।  
अकुर्वन् स्वामिने दाप्यो  
मध्यं कृष्ट-शदं तु सः  ॥ १९।५३ ॥

क्षेत्रं गृहीत्वा यः कश्चिन्  
न कुर्यान् न च कारयेत्।  
स्वामिने स शदं दाप्यो  
राज्ञे दण्डं च तत्-समम्  ॥ १९।५४ ॥

चिरावसन्ने दशमं  
कृष्यमाणे तथाष्टमम्।  
सुसंस्कृते तु षष्ठं स्यात्  
परिकल्प्य यथा-विधि  ॥ १९।५५ ॥

  
[२० वाक्-पारुष्यम्]  
[२०।]  
अप्रियोक्तिस् ताडनं च  
पारुष्यं द्विविधं स्मृतम्।  
एकैकं तु त्रिधा भिन्नं  
दमश् चोक्तस् त्रि-लक्षणः  ॥ २०।१ ॥

  
[२०।१ वाक्-पारुष्ये त्रैविधम्]  
देश-धर्म-कुलादीनां  
क्षेपः पापेन योजनम्।  
द्रव्यं विना तु प्रथमं  
वाक्-पारुष्यं तद् उच्यते  ॥ २०।२ ॥

भगिनी-भ्रातृ-सम्बद्धम्  
उपपातक-शंसनम्।  
पारुष्यं मध्यमं प्रोक्तं  
वाचिकं शास्त्र-वेदिभिः  ॥ २०।३ ॥

अभक्ष्यापेय-कथनं  
महा-पातक-दूषणम्।  
पारुष्यम् उत्तमं प्रोक्तं  
तीव्रम् अर्माभिपातनम्  ॥ २०।४ ॥

  
[२०।२ दण्डः]  
सम-जाति-गुणानां तु  
वाक्-पारुष्ये परस्परम्।  
विनयो ऽभिहितः शास्त्रे  
पणस् त्व् अर्ध-त्रयोदशः  ॥ २०।५ ॥

दण्डः काण-खञ्जादीनां तथा-विधान् अपि कार्षापण-द्वयम्  ॥ २०।६ ॥

सवर्णाक्रोशने सार्ध-द्वादश-पणो दण्डः  ।  
हीन-वर्णे काकिण्य्-अधिक-षट्-पणो दण्डः  ॥ २०।७ ॥

[काण-खञ्जादीनां तथा]  
समानयोः समो दण्डो  
न्यूनस्य द्वि-गुणस् तु सः।  
उत्तमस्याधिकः प्रोक्तो  
वाक्-पारुष्ये परस्परम्  ॥ २०।८ ॥

क्षिपन् स्वस्रादिकं दद्यात्  
पञ्चाशत्-पणिकं दमम्।  
गुण-हीनस्य पारुष्ये  
ब्राह्मणो नापराध्नुयात्  ॥ २०।९ ॥

पतितं पतितेत्य् उक्त्वा  
चोरं चोरेति वा पुनः।  
वचनात् तुल्य-दोषः स्यात्  
॥॥ ॥॥  ॥ २०।१० ॥

  
[२०।३ वर्ण-भेदेन दण्ड-भेदः]  
धर्मोपदेशं धर्मेण  
विप्राणाम् अस्य कुर्वतः।  
तप्तम् आसिञ्चयेत् तैलं  
वक्त्रे श्रोत्रे च पार्थिवः  ॥ २०।११ ॥

विप्रे शतार्धं दण्डस् तु  
क्षत्रियस्याभिशंसने।  
विशस् तथार्ध-पञ्चाशच्-  
छूद्रस्यार्ध-त्रयोदश  ॥ २०।१२ ॥

सच्-छूद्रस्यायम् उद्दिष्टो  
विनयो ऽनपराधिनः।  
गुण-हीनस्य पारुष्ये  
ब्राह्मणो नापराध्नुयात्  ॥ २०।१३ ॥

वैश्यस्य क्षत्रियाक्रोशे  
दण्डनीयः प्रदो भवेत्।  
तद्-अर्धं क्षत्रियो वैश्यं  
क्षिपन् विनयम् अर्हति  ॥ २०।१४ ॥

शूद्राक्रोशे क्षत्रियस्य  
पञ्चविंशतिको दमः।  
बृहत्वे द्वि-गुणं तत्र  
शास्त्र-विद्भिर् उदाहृतम्  ॥ २०।१५ ॥

वैश्यम् आक्षारयञ् शूद्रो  
दाप्यः स्यात् प्रथमं दमम्।  
क्षत्रियं मध्यमं चैव  
विप्रम् उत्तम-साहसम्  ॥ २०।१६ ॥

देशादिकं क्षिपन् दाप्यः  
पणान् अर्धत्रयोदश।  
पापेन योजयन् दर्पाद्  
दाप्यः प्रथम-साहसम्  ॥ २०।१७ ॥

धर्मोपदेश-कर्ता च  
वेदोदाहरणान्वितः।  
आक्रोशकस् तु विप्राणां  
जिह्वाच् छेदेन दण्ड्यते  ॥ २०।१८ ॥

एष दण्डः समाख्यातः  
पुरुषापेक्षया मया।  
सम-न्यूनाधिकत्वेन  
कल्पनीयो मनीषिभिः  ॥ २०।१९ ॥

  
[२१ दण्ड-पारुष्यम्]  
[२१।]  
हस्त-पाषाण-लगुडैर्  
भस्म-कर्दम-पांसुभिः।  
आयुधैश् च प्रहरणैर्  
दण्ड-पारुष्यम् उच्यते  ॥ २१।१ ॥

वाक्-पारुष्ये कृते यस्य  
यथा दण्डो विधीयते।  
तस्यैव द्वि-गुणं दण्डं  
कारयेन् मरणाद् ऋते  ॥ २१।२ ॥

द्वयोः प्रहरतोर् दण्डः  
समयोस् तु समः स्मृतः।  
आरम्भको ऽनुबन्धी च  
दाप्यः स्याद् अधिकं दमम्  ॥ २१।३ ॥

पूर्वाक्रुष्टः समाक्रोशंस्  
ताडितः प्रतिताडयन्।  
हत्वाततायिनं चैव  
नापराधी भवेन् नरः  ॥ २१।४ ॥

वाक्-पारुष्यादिना नीचो  
यः सन्तम् अभिलङ्घयेत्।  
स एव ताडयंस् तस्य  
नान्वेष्टव्यो मही-भुजा  ॥ २१।५ ॥

  
[२१।१ प्रथमं दण्ड-पारुष्यम्]  
भस्मादीनां प्रक्षिपणं  
ताडनं च करादिना।  
प्रथमं दण्ड-पारुष्यं  
दमः कार्यो ऽत्र माषिकः  ॥ २१।६ ॥

एष दण्डः समेषूक्तः  
पर-स्त्रीष्व् अधिकेषु च।  
द्वि-गुणस् त्रि-गुणो ज्ञेयः  
प्राधान्यापेक्षया बुद्धैः  ॥ २१।७ ॥

उद्यते ऽश्म-शिला-काष्ठे  
कर्तव्यः प्रथमो दमः।  
परस्परं हस्त-पादे  
दशविंशतिकस् तथा  ॥ २१।८ ॥

  
[२१।२ मध्यमम्]  
मध्यमः शस्त्र-सन्धाने  
संयोज्यः क्षुब्धयोर् द्वयोः।  
कार्यः कृतानुरूपस् तु  
लग्ने घाते दमो बुधैः  ॥ २१।९ ॥

इष्ट-कोपल-काष्ठैश् च  
ताडने तु द्वि-माषिकः।  
द्वि-गुणः शोणितोद्भेदे  
दण्डः कार्यो मनीषिभिः  ॥ २१।१० ॥

त्वग्-भेदे प्रथमो दण्डो  
मांस-भेदे तु मध्यमः।  
  
[२१।३ उत्तमम्]  
उत्तमस् त्व् अस्थि-भेदे स्याद्  
धातेन तु प्रमापणम्  ॥ २१।११ ॥

कर्ण-नासा-कर-च्छेदे  
दन्त-भङ्गे ऽस्थि-भेदने।  
कर्तव्यो मध्यमो दण्डो  
द्वि-गुणः पतितेषु तु  ॥ २१।१२ ॥

कर्णौष्ठ-घ्राण-पादाक्षि-  
जिह्वा-शिश्न-करस्य च।  
छेदने चोत्तमो दण्डो  
भेदने मध्यमो गुरुः  ॥ २१।१३ ॥

दण्डस् त्व् अभिहितायैव  
दण्ड-पारुष्य-कल्पितः।  
हृते तद् द्वि-गुणं चान्यद्-  
राज-दण्डस् ततो ऽधिकः  ॥ २१।१४ ॥

अङ्गावभेदने चैव  
पीडने छेदने तथा।  
समुत्थान-व्ययं दाप्यः  
कलहापहृतं च यत्  ॥ २१।१५ ॥

विविक्ते ताडितो यस् तु  
हतो दृश्येत वा भवेत्।  
हन्ता तद् अनुमानेन  
विज्ञेयः शपथेन वा  ॥ २१।१६ ॥

अन्तर्-वेश्मन्य् अरण्ये वा  
निशायां यत्र ताडितः।  
शोणितं तत्र दृश्येत  
न पृच्छेत् तत्र साक्षिणः  ॥ २१।१७ ॥

कश्चित् कृत्वात्मनश् चिह्नं  
द्वेषात् परम् अभिद्रवेत्।  
हेत्व्-अर्थम् अतिसामर्थ्यैस्  
तत्र युक्तं परीक्षणम्  ॥ २१।१८ ॥

आक्रुष्टस् तु समाक्रोशंस्  
ताडितः प्रतिताडयन्।  
हत्वापराधिनं चैव  
नापराधी भवेन् नरः  ॥ २१।१९ ॥

प्रातिलोम्यास् तथा चान्त्याः  
पुरुषाणां मलाः स्मृताः।  
ब्राह्मणातिक्रमे वध्या  
न दातव्या धनं क्वचित्  ॥ २१।२० ॥

श्रान्तान् क्षुधार्तान् तृषितान्  
अकाले वाहयेत् तु यः।  
स गो-घ्नो निष्कृतिं कार्यो  
दाप्यो वाप्य् अथवा दमम्  ॥ २१।२१ ॥

समुत्थान-व्ययं दाप्यः  
कलहाय कृतं च यत्।  
येनाङ्गेन द्वि-जातीनां  
शूद्रः प्रहरते रुषा  \  
छेत्तव्यं तद् भवेत् तस्य  # मनुना समुदाहृतम्  ॥ २१।२२ ॥

  
[२२ स्तेयम्]  
[२२।]  
प्रकाशाश् चाप्रकाशाश् च  
तस्करा द्वि-विधा स्मृताः।  
प्रज्ञा-सामर्थ्यम् आयाभिः  
प्रभिन्नास् ते सहस्रधा  ॥ २२।१ ॥

  
[२२।१ प्रकाशाप्रकाश-तस्कराः]  
नैगमा वैद्य-कितवाः  
सभ्योत्कोचक-वञ्चकाः।  
दैवोत्पात-विदो भद्राः  
शिल्प-ज्ञाः प्रतिरूपकाः  ॥ २२।२ ॥

अक्रिया-कारिणश् चैव  
मध्य-स्थाः कूट-साक्षिणः।  
प्रकाश-तस्करा ह्य् एते  
तथा कुहक-जीविनः  ॥ २२।३ ॥

सन्धि-च्छिदः पान्थ-मुषो  
द्वि-चतुष्-पद-हारिणः।  
उत्क्षेपकाः सस्य-हराः  
ज्ञेयाः प्रच्छन्न-तस्कराः  ॥ २२।४ ॥

  
[२२।२ तेषां दण्डः]  
संसर्ग-चिह्न-रूपैश् च  
विज्ञाता राज-पूरुषैः।  
प्रदाप्यापहृतं दण्ड्या  
दमैः शास्त्र-प्रचोदितैः  ॥ २२।५ ॥

उत्क्षेपकस् तु सन्दंशैर्  
भेत्तव्यो राज-पूरुषैः।  
धान्य-हर्ता दश-गुणं  
दाप्यः स्याद् द्वि-गुणं दमम्  ॥ २२।६ ॥

एकस्मिन् यत्र निधनं  
प्रापिते दुष्ट-चारिणि।  
बहूनां भवति क्षेमः  
तस्य पुण्य-प्रदो वधः  ॥ २२।७ ॥

तथा पान्थम् उषो वृक्षे  
गले बध्वावलम्बयेत्  ॥ २२।८ ॥

अङ्गुली-ग्रन्थि-भेदस्य  
छेदयेत् प्रथमे ग्रहे।  
द्वितीये हस्त-चरणौ  
तृतीये वधम् अर्हति  ॥ २२।९ ॥

अज्ञातौषधि-मन्त्रस् तु  
यश् च व्याधेर् अतत्त्ववित्।  
रोगिभ्यो ऽर्थं समादत्ते  
स दण्ड्यश् चोरवद् भिषक्  ॥ २२।१० ॥

ग्लहः प्रकाशः कर्तव्यो  
निर्वास्याः कूट-देविनः  ॥ २२।११ ॥

कूटाक्ष-देविनः क्षुद्रा  
राज-भार्याहराश् च ये।  
गणका वञ्चकाश् चैव  
दण्ड्यास् ते कितवा स्मृताः  ॥ २२।१२ ॥

प्रच्छन्न-दोष-व्यामिश्रं  
पुनः संस्कृत-विक्रयी।  
पण्ये तद् द्वि-गुणं दाप्यो  
वणिग्-दण्डं च तत्-समम्  ॥ २२।१३ ॥

अन्याय-वादिनः सभ्यास्  
तथैवोत्कोच-जीविनः।  
विश्वस्त-वञ्चकाश् चैव  
निर्वास्याः सर्व एव ते  ॥ २२।१४ ॥

ज्योतिर् ज्ञानं तथोत्पातम्  
अविदित्वा तु ये नृणाम्।  
श्रावयन्त्य् अर्थ-लोभेन  
विनेयास् ते प्रयत्नतः  ॥ २२।१५ ॥

दण्डाजिनादिभिर् युक्तम्  
आत्मानं दर्शयन्ति ये।  
हिंसन्तश् च्छद्मना नृणां  
वध्यास् ते राज-पूरुषैः  ॥ २२।१६ ॥

अल्प-मूल्यं तु संस्कृत्य  
नयन्ति बहु-मूल्यताम्।  
स्त्री-बालकान् वञ्चयन्ति  
दण्ड्यास् ते ऽर्थानुरूपतः  ॥ २२।१७ ॥

हेम-मुक्ता-प्रबालाद्यं  
कृत्रिमं कुर्वते तु ये।  
क्रेत्रे मूल्यं प्रदाप्यास् ते  
राज्ञा तद् द्वि-गुणं दमम्  ॥ २२।१८ ॥

मध्य-स्था वञ्चयन्त्य्  
एकं स्नेह-लोभादिना यदा।  
साक्षिणश् चान्यथा ब्रूयुर्  
दाप्यास् ते द्वि-गुणं दमम्  ॥ २२।१९ ॥

मन्त्रौषधि-बलात् किञ्चित्  
सम्भ्रान्तिं दर्शयन्ति ये।  
मूल-कर्म च कुर्वन्ति  
निर्वास्यास् ते मही-भुजा  ॥ २२।२० ॥

सन्धि-च्छेदो हृतं त्याज्याः  
शूलम् आरोपयेत् ततः।  
तथा पान्थम् उषो वृक्षे  
गले बद्ध्वावलम्बयेत्  ॥ २२।२१ ॥

मनुष्य-हारिणो राज्ञा  
दग्धव्यास् ते कटाग्निना।  
गोहर्तुर् नासिकां छिन्द्यात्  
बध्वा वाम्भसि मज्जयेत्  ॥ २२।२२ ॥

धान्यं दशभ्यः कुम्भेभ्यो  
हरणे ऽभ्यधिकं वधः।  
शेषेष्व् एकादश-गुणं  
दाप्यस् तस्य च तद्-धनम्  ॥ २२।२३ ॥

धान्य-हारी दश-गुणं  
दाप्यस् तद् द्वि-गुणं दमम्  ॥ २२।२४ ॥

तृणं वा यदि वा काष्ठं  
पुष्पं वा यदि वा फलम्।  
अनापृच्छ्य तु गृह्णानो  
हस्त-च्छेदनम् अर्हति  ॥ २२।२५ ॥

वृत्त-स्वाध्यायवान् स्तेयी  
बन्धने क्लेश्यते चिरम्।  
स्वामिने तद् धनं दाप्यः  
प्रायश्चित्तं न कार्यते  ॥ २२।२६ ॥

  
[२३ साहसम्]  
[२३। साहसम्]  
स्तेनानाम् एतद् आख्यातं  
सर्वेषां दण्ड-निग्रहम्।  
साहसस्याधुना सम्यक्  
श्रूयतां वध-शासनम्  ॥ २३।१ ॥

मनुष्य-मारणं चौर्यं  
पर-दाराभिमर्शनम्।  
पारुष्यम् उभयं चैव  
साहसं तु चतुर्-विधम्  ॥ २३।२ ॥

हीन-मध्योत्तमत्वेन  
त्रिविधं तत् प्रकीर्तितम्।  
द्रव्यापेक्षया दमास् तत्र  
प्रथमोत्तम-मध्यमाः  ॥ २३।३ ॥

आततायि-द्विजाग्याणां  
धर्म-युद्धेन हिंसनम्।  
इमान् धर्मान् कलियुगे  
वर्ज्यान् आहुर् मनीषिणः  ॥ २३।४ ॥

क्षेत्रोपकरणं सेतुं  
मूल-पुष्प-फलानि च।  
विनाशयन् हरन् दण्ड्यः  
शतोद्यम् अनुरूपतः  ॥ २३।५ ॥

पशु-वस्त्रान्न-पानानि  
गृहोपकरणं तथा।  
हिंसयंश् चौरवद् दाप्यो  
द्वि-शतोद्यं दमं तथा  ॥ २३।६ ॥

स्त्री-पुंसौ हेम-रत्नानि  
देव-विप्रधनं तथा।  
कौशेयं चोत्तम-द्रव्यम्  
एषां मूल्य-समो दमः  ॥ २३।७ ॥

द्वि-गुणो वा कल्पनीयः  
पुरुषापेक्षया नृपैः।  
हन्ता वा घात-नीयः स्यात्  
प्रसङ्ग-विनिवृत्तये  ॥ २३।८ ॥

साहसं पञ्चधा प्रोक्तं  
वधस् तत्राधिकः स्मृतः।  
तत्-कारिणो नार्थ-दमैः  
शास्या वध्याः प्रयत्नतः  ॥ २३।९ ॥

प्रकाश-घातका ये तु  
तथा चोपांशु-घातकाः।  
ज्ञात्वा सम्यग्-धनं हृत्वा  
हन्तव्याः विविधैर् वधैः  ॥ २३।१० ॥

[२३।१ साहसिकाः दण्ड्याः]  
मित्र-प्राप्त्य्-अर्थ-लाभे वा  
राज्ञा लोक-हितैषिणा।  
न मोक्तव्याः साहसिकाः  
सर्व-लोक-भयावहाः  ॥ २३।११ ॥

लोभाद् भयाद् वा यो राजा  
न हन्त्य् अन्याय-कारिणः।  
तस्य प्रक्षुभ्यते राष्ट्रं  
राज्याच् च परिहीयते  ॥ २३।१२ ॥

बन्धाग्नि-विष-शस्त्रेण  
परान् यस् तु प्रमापयेत्।  
क्रोधादिना निमित्तेन  
नरः साहसिकस् तु सः  ॥ २३।१३ ॥

  
[२३।२ सम्भूय-प्रहरण-निर्णयः]  
एकस्य बहवो यत्र  
प्रहरन्ति रुषान्विताः।  
मर्म-प्रहारदो यस् तु  
घातकः स उदाहृतः  ॥ २३।१४ ॥

मर्म-घाती तु यस् तेषां  
यथोक्तं दापयेद् दमम्।  
आरम्भ-कृत्सहायश् च  
तथा मार्गानुदेशकः  \  
आश्रयः शस्त्र-दाता च  # भक्त-दाता विकर्मिणाम्  ॥ २३।१५ ॥

युद्धोपदेशकश् चैव  
तद्-विनाश-प्रदर्शकः।  
उपेक्षी कार्य-युक्तश् च  
दोष-वक्तानुमोदकः  ॥ २३।१६ ॥

  
[२३।३ आततायि-वधः]  
नाततायि-वधे हन्ता  
किल्विषं प्राप्नुयात् क्वचित्।  
विनाशार्थिनम् आयान्तं  
घातयन्न् आपराध्नुयात्  ॥ २३।१७ ॥

आततायिनम् उत्कृष्टं  
वृत्त-स्वाध्याय-संयुतम्।  
यो न हन्याद् वध-प्राप्तं  
सो ऽश्वमेध-फलं लभेत्  ॥ २३।१८ ॥

स्वाध्यायिनं कुले जातं  
यो हन्याद् आततायिनम्।  
अहत्वा भ्रूणहा स स्यान्  
न हत्वा भ्रूणहा भवेत्  ॥ २३।१९ ॥

साम्प्रतं साहसं स्तेयं  
श्रूयतां क्रोध-लोभजम्।  
  
[२३।४ घातकादर्शने निर्णयः]  
क्षतस्याल्पम् अहत्वं च  
मर्म-स्थानं च यत्नतः  \  
सामर्थ्यं चानुबन्धं च  # ज्ञात्वा चिह्नैः प्रसादयेत्  ॥ २३।२० ॥

हतस् तु दृश्यते यत्र  
घातकश् च न दृश्यते।  
पूर्व-वैरानुसारेण  
ज्ञातव्यः स महीभुजा  ॥ २३।२१ ॥

समघाती तु यस् तेषां  
यथोक्तं दापयेद् दमम्।  
आरम्भ-कृत्सहायश् च  
दोष-भाजस् तद् अर्धतः  ॥ २३।२२ ॥

प्रतिवेश्यानुवेश्यौ च  
तस्य मित्रारि-बान्धवाः।  
प्रष्टव्या राज-पुरुषैः  
सामादिभिर् उपक्रमैः  ॥ २३।२३ ॥

विज्ञेयो ऽसाधु-संसर्गाच्  
चिह्न-होढेन वा नरैः।  
एषोदिता घातकानां  
तस्कराणां च भावना  ॥ २३।२४ ॥

गृहीतः शङ्कया यस् तु  
न तत् कार्यं प्रपद्यते।  
शपथेन विशोद्धव्यः  
सर्व-वादेष्व् अयं विधिः  ॥ २३।२५ ॥

दिव्यैर् विशुद्धो मेध्यः स्याद्  
अशुद्धो वधम् अर्हति।  
निग्रहानुग्रहैर् राज्ञः  
कीर्तिर् धर्मश् च वर्धते  ॥ २३।२६ ॥

  
  
[२४ स्त्री-सङ्ग्रहणम्]  
[२४।]  
पारुष्यं द्विविधं प्रोक्तं  
साहसं च द्वि-लक्षणम्।  
पाप-मूलं सङ्ग्रहणं  
त्रि-प्रकारं निबोधत  ॥ २४।१ ॥

बलोपाधि-कृते द्वे तु  
तृतीयम् अनुरागजम्।  
तत् पुनस् त्रिविधं प्रोक्तं  
प्रथमं मध्यमोत्तमम्  ॥ २४।२ ॥

अनिच्छन्त्या यत् क्रियते  
सुप्तोन्मत्त-प्रमत्तया।  
प्रलपन्त्या वा रहसि  
बलात् कार-कृतं तु तत्  ॥ २४।३ ॥

छद्मना गृहम् आनीय  
दत्त्वा वा मद्य-कार्मणम्।  
संयोगः क्रियते यस्यास्  
तद्-उपाधि-कृतं विदुः  ॥ २४।४ ॥

अन्योन्य-चक्षूरागेण  
दूती-सम्प्रेषणेन च।  
कृतं रूपार्थ-लोभेन  
ज्ञेयं तद्-अनुराग-जम्  ॥ २४।५ ॥

तत् पुनस् त्रिविधं प्रोक्तं  
प्रथमं मध्यमोत्तमम्।  
अपाङ्ग-प्रेक्षणं हास्यं  
दूती-सम्प्रेषणं तथा  \  
स्पर्शो भूषण-वस्त्राणां  # सङ्ग्रहः प्रथमः स्मृतः  ॥ २४।६ ॥

प्रेषणं गन्ध-माल्यानां  
धूपम् अध्वन्न् अवाससाम्।  
सम्भाषणं च रहसि  
मध्यमं सङ्ग्रहं विदुः  ॥ २४।७ ॥

एक-शाय्यासनं क्रीडा  
चुम्बना-लिङ्गनं तथा।  
एतत् सङ्ग्रहणं प्रोक्तम्  
उत्तमं शास्त्र-वेदिभिः  ॥ २४।८ ॥

प्रेषणं गन्ध-माल्यानां  
धूप-भूषण-वाससाम्।  
प्रलोभनं चान्न-पानैर्  
मध्यमः सङ्ग्रहः स्मृतः  ॥ २४।९ ॥

प्रेषणं गन्ध-माल्यानां  
फल-मद्यान्न-वाससाम्।  
सम्भाषणं च रहसि  
मध्यमं सङ्ग्रहं विदुः  ॥ २४।१० ॥

त्रयाणाम् अपि चैतेषां  
प्रथमो मध्य उत्तमः।  
विनयः कल्पनीयः स्याद्  
अधिको द्रविणाधिके  ॥ २४।११ ॥

परपत्न्या तु पुरुषः  
सम्भाषां योजयन् रहः।  
पूर्वम् आक्षारितो दोषैः  
प्राप्नुयात् पूर्व-साहसम्  ॥ २४।१२ ॥

सहमायः कामयते  
धनं तस्याखिलं हरेत्।  
उत्कृत्य लिङ्ग-वृषणौ  
भ्रामयेद् गर्दभेन तु  ॥ २४।१३ ॥

छद्मना कामयेद् यस् तु  
तस्य सर्व-हरो दमः।  
अङ्कयित्वा भगाङ्गेन  
पुरान् निर्वासयेत् ततः  ॥ २४।१४ ॥

दमो नेयः सभायां यो  
हीनायाम् अधिकस् ततः।  
पुंसः कार्यो ऽधिकायां तु  
गमने सम्प्रमापणम्  ॥ २४।१५ ॥

गृहम् आगत्य या नारी  
प्रलोभ्य स्पर्शनादिना।  
कामयेत् तत्र सा दण्ड्या  
नरस्यार्ध-दमः स्मृतः  ॥ २४।१६ ॥

छिन्न-नासौष्ठ-कर्णानां  
परिभ्राम्याप्सु मज्जयेत्।  
खादयेद् वा सारमेयैः  
संस्थाने बहु-संस्थिते  ॥ २४।१७ ॥

अनिच्छन्ती तु या भुक्ता  
गुप्तां तां वासयेद् गृहे।  
मलिनाङ्गीम् अधः शय्यां  
पिण्ड-मात्रोपजीविनीम्  ॥ २४।१८ ॥

कारयेन् निष्कृतिं कृच्छ्रं  
पराकं वा समे गताम्।  
हीन-वर्णोपभुक्ता या  
त्याज्या वध्याथ वा भवेत्  ॥ २४।१९ ॥

  
[२५ स्त्री-पुंस-वर्तनोपायः]  
[२५।]  
एतत् सङ्ग्रहणस्योक्तं  
विधानं सङ्ग्रहस् तथा।  
स्त्री-पुंस-वर्तनोपायः  
श्रूयतां गदतो मम  ॥ २५।१ ॥

सूक्ष्मेभ्यो ऽपि प्रसङ्गेभ्यो  
निवार्या स्त्री स्व-बन्धुभिः।  
श्वश्र्व्-आदिभिर् गुरु-स्त्रीभिः  
पालनीया दिवानिशम्  ॥ २५।२ ॥

स्वकामे वर्तमाना तु  
या स्नेहान् न निवारिता।  
अवश्या सा भवेत् पश्चाद्  
यथा व्याधिर् उपेक्षिता  ॥ २५।३ ॥

  
[२५।१ पितृ-पति-पुत्राणां धर्माः]  
अप्रयच्छन् पिता काले  
पतिश् चानुपयन्न् ऋतौ।  
पुत्रश् चाभक्तदो मातुः  
गार्ह्यो दण्ड्यश् च धर्मतः  ॥ २५।४ ॥

यत्र स्त्रियो ऽभिपूज्यन्ते  
रमन्ते तत्र देवताः।  
सम्पदश् च प्रजाः शुद्धाः  
क्रिया च सफला भवेत्  ॥ २५।५ ॥

आयव्यये ऽन्न-संस्कारे  
गृहोपस्कार-रक्षणे।  
शौचे ऽग्नि-कार्ये संयोज्याः  
स्त्रीणां शुद्धिर् इयं स्मृता  ॥ २५।६ ॥

भर्त्रा पत्नी समभ्यर्च्या  
वस्त्रालङ्कार-भोजनैः।  
उत्सवे तु पितृ-भ्रातृ-  
श्वशुर्-आद्यैश् च बन्धुभिः  ॥ २५।७ ॥

पतिं या नातिचरति  
मनो-वाक्-काय-संयुता।  
सा भर्तृ-लोकान् आप्नोति  
सद्भिः साध्वीति चोच्यते  ॥ २५।८ ॥

  
[२५।२ स्त्री-दूषणानि]  
भर्त्रा पित्रा सुतैर् न स्त्री  
वियुक्तान्य-गृहे वसेत्।  
असत्-सङ्गे विशेषेण  
गर्ह्यताम् एति सा ध्रुवम्  ॥ २५।९ ॥

पूर्वोत्थानं गुरुष्व् अर्वाग्  
भोजन-व्यञ्जन-क्रिया।  
जघन्यासन-शायित्वं कर्म  
स्त्रीणाम् उदाहृतम्  ॥ २५।१० ॥

पानाटन-दिवास्वप्नम्  
अक्रिया दूषणं स्त्रियाः  ॥ २५।११ ॥

आर्तार्ते मुदिते हृष्टा  
प्रोषिते मलिना कृशा।  
म्र्ते म्रियेत या पत्यौ  
सा स्त्री ज्ञेया पतिव्रता  ॥ २५।१२ ॥

प्रसाधनं नृत्त-गीत-  
समाजोत्सव-दर्शनम्।  
मांस-मद्याभियोगं च  
न कुर्यात् प्रोषिते प्रभौ  ॥ २५।१३ ॥

शरीरार्धं स्मृता जाया  
पुण्यापुण्य-फले समा।  
अन्वारूढा जीवती[न्ती] च  
साध्वी भर्तुर् हित्तय सा  ॥ २५।१४ ॥

व्रतोपवास-निरता  
ब्रह्मचर्ये व्यवस्थिता।  
धर्म-दान-परा नित्यम्  
अपुत्रापि दिवं व्रजेत्  ॥ २५।१५ ॥

  
[२५।३ नियोग-निसेधः]  
उक्त्वा नियोगो मनुना  
निषिद्धः स्वयम् एव तु।  
युग-ह्रासाद् अशक्यो ऽयं  
कर्तुं सर्वैर् विधानतः  ॥ २५।१६ ॥

तपो-ज्ञान-समायुक्ताः  
कृते त्रेता-युगे नराः।  
द्वापरे च कलौ नृणां  
शक्ति-हानिर् विनिर्मिता  ॥ २५।१७ ॥

  
[२६ दाय-भागः]  
[२६।]  
ददाति दीयते पित्रा  
पुत्रेभ्यः स्वस्य यद् धनम्।  
तद् दायं ॥॥।  
॥॥ ॥॥  ॥ २६।१ ॥

एकां स्त्रीं कारयेत् कर्म  
यथांशेन गृहे गृहे।  
बह्व्यः समांशतो देया  
दासानाम् अप्य् अयं विधिः  ॥ २६।२ ॥

उद्धृत्य कूप-वाप्य्-अम्भस् त्व्  
अनुसारेण गृह्यते।  
तथा भागानुसारेण  
सेतुः क्षेत्रं विभज्यते  ॥ २६।३ ॥

युक्त्या विभजनीयं तद्  
अन्यथानर्थकं भवेत्  ॥ २६।४ ॥

  
[२६।१ विभक्त-लक्षणम्]  
एक-पाकेन वसतां  
पितृ-देव-द्विजार्चनम्।  
एकं भवेद् द्वि-भक्तानां  
तद् एव स्याद् गृहे गृहे  ॥ २६।५ ॥

साक्सित्वं प्रतिभाव्यं च  
दानं ग्रहणम् एव च।  
विभक्ता भ्रातरः कुर्युः  
नाविभक्ताः परस्परम्  ॥ २६।६ ॥

येषाम् एताः क्रिया लोके  
प्रवर्तन्ते स्वरिक्थिषु।  
विभक्तान् अवगच्छेयुः  
लेख्यम् अप्य् अन्तरेण तान्  ॥ २६।७ ॥

कुलानुबन्ध-व्याघात-  
होधं साहस-साधकम्।  
स्वस्व-भोग-स्थावरस्य  
विभागस्य पृथग्-धनम्  ॥ २६।८ ॥

  
[२६।२ विभाग-कालः]  
पित्रोर् अभावे भ्रातृणां  
विभागः सम्प्रदर्शितः।  
मातुर् निवृत्ते रजसि  
प्रत्तसु भगिनीषु च  ॥ २६।९ ॥

  
[२६।३ विभाग-क्रमः]  
क्रमागते गृह-क्षेत्रे  
पिता पुत्राः समांशिनः।  
पैतृके न विभागार्हाः  
सुताः पितुर् अनिच्छया  ॥ २६।१० ॥

समवर्णासु ये जाताः  
सर्वे पुत्रा द्विजन्मनाम्।  
उद्धारं ज्यायसे दत्त्वा  
भजेरन्न् इतरे समम्  ॥ २६।११ ॥

वयो-विद्या-तपोभिश् च  
द्व्यंशं हि लभते धनम्।  
यथा यथा विभागाप्तं  
धनं यागार्थताम् इयात्  \  
तथा तथा विधातव्यं  # विद्वद्भिर् भाग-गौरवम्  ॥ २६।१२ ॥

तत्-पुत्रा विषम-समाः  
पितृ-भाग-हराः स्मृताः  ॥ २६।१३ ॥

द्रव्ये पितामहोपात्ते  
स्थावरे जङ्गमे ऽपि वा।  
समम् अंशित्वम् आख्यातं  
पितुः पुत्रस्य चैव हि  ॥ २६।१४ ॥

सम-न्यूनाधिका भागाः  
पित्रा येषां प्रकल्पिताः।  
तथैव ते पालनीया  
विनेयास् ते स्युर् अन्यथा  ॥ २६।१५ ॥

जीवद्-विभागे तु पिता  
गृह्णीतांश-द्वयं स्वकम्  ॥ २६।१६ ॥

द्वि-प्रकारो विभागस् तु  
दायादानां प्रकीर्तितः।  
वयो-ज्येष्ठ-क्रमेणैकः  
समा परांश-कल्पना  ॥ २६।१७ ॥

समवेतैस् तु यत् प्राप्तं  
सर्वे तत्र समांशिनः।  
तत्-पुत्रा विषम-समाः  
पितृ-भाग-हराः स्मृताः  ॥ २६।१८ ॥

पितृ-रिक्थ-हराः पुत्राः  
सर्व एव समांशिनः।  
विद्या-कर्म-रतस् तेषाम्  
अधिकं लब्धुम् अर्हति  ॥ २६।१९ ॥

विद्या-विज्ञान-शौर्यार्थे  
ज्ञान-दान-क्रियासु च।  
यस्येह प्रथिता कीर्तितः  
पितरस् तेन पुत्रिणः  ॥ २६।२० ॥

जन्म-विद्या-गुणैर् ज्येष्ठो  
द्व्यंशं दायाद् अवाप्नुयात्।  
समांश-भागिनस् त्व् अन्ये  
तेषां पितृ-समस् तु सः  ॥ २६।२१ ॥

तद्-अभावे तु जननी  
तनयांश-समांशिनी।  
समांशा मातरस् तेषां  
तुरीयांशा च कन्यका  ॥ २६।२२ ॥

कन्यकानां त्व् अदत्तानां  
चतुर्थो भाग इष्यते।  
पुत्राणां च त्रयो भागाः  
साम्यं त्व् अल्प-धने स्मृतम्  ॥ २६।२३ ॥

यद्य् एक-जाता बहवः  
समाना जाति-सङ्ख्यया।  
स्व-धनैस् तैर् विभक्तव्यं  
मातृ-भागेन धर्मतः  ॥ २६।२४ ॥

सवर्णा भिन्न-सङ्ख्या ये  
पुं-भागस् तेषु शस्यते।  
पितामह्यस् तु सर्वास् ता  
मातृ-तुल्याः प्रकीर्तिताः  ॥ २६।२५ ॥

असंस्कृतास् तु यास् तत्र  
पैतृकाद् एव ता धनात्।  
संस्कार्या भ्रातृभिर् ज्येष्ठः  
कन्यकाश् च यथा-विधि  ॥ २६।२६ ॥

असंस्कृता भ्रातरस् तु  
ये स्युस् तत्र यवीयसः।  
संस्कार्याः पूर्व-जैस् ते वै  
पैतृकान् मध्य-गाद् धनात्  ॥ २६।२७ ॥

दद्याद् धनं च पर्याप्तं  
क्षेत्रांशं वा यद् इच्छति  ॥ २६।२८ ॥

ऊढया कन्यया वापि  
भर्तुः पितृ-गृहे ऽपि वा।  
भ्रातुः सकाशात् पित्रोर् वा  
लब्धं सौदायिकं स्मृतम्  ॥ २६।२९ ॥

सौदायिकं धनं प्राप्य  
स्त्रीणां स्वातन्त्रम् इष्यते।  
यस्मात् तद्-आनृशंस्यार्थं  
तैर् दत्तम् उपजीवनम्  ॥ २६।३० ॥

विक्रये चैव दाने च  
यथेष्तं स्थावरेष्व् अपि।  
स्त्री-धनं स्याद् अपत्यानां  
दुहिता च तद्-अंशिनी  \  
अप्रत्ता चेत् समूढा तु  # लभते मान-मात्रकम्  ॥ २६।३१ ॥

मातुः स्वसा मातुलानी  
पितृव्य-स्त्री पितृष्वसा।  
श्वश्रूः पूर्वज-पत्नी च  
मातृ-तुल्याः प्रकीर्तिताः  ॥ २६।३२ ॥

यद् आसाम् औरसो न स्यात्  
पुत्रो दौहित्र एव वा।  
तत् सुतो वा धनं तासां  
स्व-स्त्रीयाद् याः समाप्नुयुः  ॥ २६।३३ ॥

  
[२६।४ पुत्र-लक्षणम्]  
सवर्णजो ऽप्य् अगुणवान्  
नार्हः स्यात् पैतृके धने।  
तत्-पिण्डदाः श्रोत्रिया ये  
तेषां तत् तु विधीयते  ॥ २६।३४ ॥

उत्तम-र्णाधम-र्णेभ्यः  
पितरं त्रायते सुतः।  
अतस् तु विपरीतेन  
तेन नास्ति प्रयोजनम्  ॥ २६।३५ ॥

तया गवा किं क्रियते  
या न दोग्ध्री न गर्भिणी।  
को ऽर्थः पुत्रेण जातेन  
यो न विद्वान् न धार्मिकः  ॥ २६।३६ ॥

शास्त्र-शौर्यार्थ-रहितस्  
तपो-विज्ञान-वर्जितः।  
आचार-हीनः पुत्रस् तु  
मूत्रोच्चार-समः स्मृतः  ॥ २६।३७ ॥

  
[२६।५ पुत्र-विभागः]  
स्थावर-द्विपदं चैव  
यद्य् अपि स्वयम् आर्हितम्।  
असम्भूय सुतान् सर्वान्  
न दानं न च विक्रयः  ॥ २६।३८ ॥

जाता जनिष्यद् गर्भ-स्थाः  
पितृ-स्था ये च मानवाः।  
सर्वे काङ्क्षन्ति तां वृत्तिम्  
अनाच्छेद्यास् ततस् तु सा  ॥ २६।३९ ॥

गृहोपस्कर-वाह्यादि  
भोज्याभरण-कर्मिणः।  
दृश्यमाना विभज्यन्ते  
गूढे केशो विधीयते  ॥ २६।४० ॥

क्षत्रजास् त्रि-द्व्य्-एक-भागा  
विड्जौ तु द्व्य्-एक-भागिनौ  ॥ २६।४१ ॥

ब्रह्म-क्सत्रिय-विष्-शूद्रा  
विप्रोत्पन्नास् त्व् अनुक्रमात्।  
चतुस्-त्रि-द्व्य्-एक-भागेन  
भवेयुस् ते यथा-क्रमम्  ॥ २६।४२ ॥

शूद्र्यां द्वि-जातिभिर् जातो  
न भूमेर् भागम् अर्हति।  
द्वि-जातिर् आप्नुयात् सर्वम्  
इति धर्मो व्यवस्थितः  ॥ २६।४३ ॥

तेषां सवर्णा ये पुत्रास्  
ते तृतीयांश-भागिनः।  
हीनास् तम् उपजीवेयुर्  
ग्रासाच्छादन-सम्भृताः  ॥ २६।४४ ॥

सर्वे ह्य् अनौरसस्यैते  
पुत्रा दाय-हराः स्मृताः।  
औरसे पुनर् उत्पन्ने  
तेषु ज्यैष्ठ्यं न तिष्ठति  ॥ २६।४५ ॥

पितामह-पितृभ्यां च  
दत्तं मात्रा च यद् भवेत्।  
तस्य तन् नापहर्तव्यं  
शौर्य-भार्या-धनं तथा  ॥ २६।४६ ॥

वस्त्रादयो ऽविभाज्या यैर्  
उक्तं तैर् न विचारितम्।  
धनं भवेत् समृद्धानां  
वस्त्रालङ्कार-संश्रितम्  ॥ २६।४७ ॥

ऋणम् उद्वाह्य लेखितम्  
॥॥ ॥॥  ॥ २६।४८ ॥

उक्त-प्रकारो विज्ञेयः  
पत्रारूढ-ऋणे खलु।  
उक्त्या विभजनीयं तद्  
अन्यथानर्थकं भवेत्  ॥ २६।४९ ॥

मध्य-स्थितम् अनाजीव्यं  
दातुं नैकस्य शक्यते।  
युक्त्या विभजनीयं तद्  
अन्यथानर्थकं भवेत्  ॥ २६।५० ॥

विक्रीय वस्त्राभरणं  
धनम् उद्ग्राह्य लेखितम्।  
कृतान्नं चाकृतान्नेन  
परिवर्त्य विभज्यते  ॥ २६।५१ ॥

योगक्षेमवतो लाभः  
समत्वेन विभज्यते।  
प्रचारश् च यथांशेन  
कर्तव्यो रिक्थिभिः सदा  ॥ २६।५२ ॥

ब्रह्म-दायं गतां भूमिं  
हरेद् यो ब्राह्मणी-सुतः।  
गृहं द्विजातयः सर्वे  
तथा क्षेत्रं क्रमागतम्  ॥ २६।५३ ॥

  
[२६।६ पित्रा सह विभक्तानां व्यवस्था]  
पित्रा सह विभक्ता ये  
सापत्ना वा सहोदराः।  
जघन्याश् चैव ये तेषां  
पितृ-भाग-हरास् तु ते  ॥ २६।५४ ॥

अनीशः पूर्वजः पित्र्ये  
भ्रातृ-भागे विभक्तजः  ॥ २६।५५ ॥

पुत्रैः सह विभक्तेन  
पित्रा यत् स्वयम् आर्जितम्।  
विभक्तजस्य तत् सर्वम्  
अनीशाः पूर्वजाः स्मृताः  ॥ २६।५६ ॥

यथा धने तथा र्णे च  
दानादान-क्रयेषु च।  
परस्परम् अनीशास् ते  
मुक्त्वाशौचोदक-क्रियाम्  ॥ २६।५७ ॥

पैतामहं हृतं पित्रा  
स्व-शक्त्या यद् उपार्जितम्।  
विद्या-शौर्यादिनावाप्तं  
तत्र स्वाम्यं पितुः स्मृतम्  ॥ २६।५८ ॥

प्रदानं स्वेच्छया कुर्यात्  
भोगं चैव ततो धनात्।  
तद्-अभावे ऽपि तनयाः  
समांशाः परिकीर्तिताः  ॥ २६।५९ ॥

वस्त्रालङ्कार-शय्याइ  
पितुर् यद् वाहनादिकम्।  
गन्ध-माल्यैः समभ्यर्च्य  
श्राद्ध-भोक्त्रे तद् अर्पयेत्  ॥ २६।६० ॥

पत्यौ जीवति यः स्त्रीभिर्  
अलङ्कारो धृतो भवेत्।  
न तं भजेरन् दायादाः  
भजमानाः पतन्ति ते  ॥ २६।६१ ॥

पितृ-प्रसादात् भुज्यन्ते  
वस्त्राण्य् आभरणानि च  ॥ २६।६२ ॥

कृते ऽकृते वा विभागे  
रिक्थी यत्र प्रवर्तते।  
सामान्यं चेद् भावयति  
तत्र भाग-हरस् तु सः  ॥ २६।६३ ॥

ऋणं लेख्यं गृहं क्षेत्रं  
यस्य पैतामहं भवेत्।  
चिर-काल-प्रोषितो ऽपि  
भागभागागतस् तु सः  ॥ २६।६४ ॥

गोत्र-साधारणं त्यक्त्वा  
यो ऽन्यं देशं समाश्रितः।  
अर्धतस् त्व् आगतस्यांशः  
प्रदातव्यो न संशयः  ॥ २६।६५ ॥

तृतीयः पञ्चमश् चैव  
सप्तमो यो ऽपि वा भवेत्।  
जन्मनाम् अपरिज्ञाने  
लभेतांशं क्रमागते  ॥ २६।६६ ॥

यं परम्परया मौलाः  
समस्ताः स्वामिनं विदुः।  
तद् अन्वयस्यागतस्य  
दातव्या गोत्रजैर् मही  ॥ २६।६७ ॥

अविभक्त-विभक्तानां  
कुल्यानां वसतां सह।  
भूयो दाय-विभागः स्याद्  
आचतुर्थाद् इति स्थितिः  ॥ २६।६८ ॥

  
[२६।७ पुत्र-भेदाः]  
अनेकधा कृताः पुत्रा  
ऋषिभिश् च पुरातनैः।  
न शक्यन्ते ऽधुना कर्तुं  
शक्ति-हीनैश् चिरन्तनैः  ॥ २६।६९ ॥

एक एवौरसः पित्र्ये  
धने स्वामी प्रकीर्तितः।  
तत् तुल्यः पुत्रिक-पुत्रो  
भर्तव्यास् त्व् अपरे स्मृताः  ॥ २६।७० ॥

क्षेत्रजाद्याः सुतास् त्व् अन्ये  
पञ्च-षट्-सप्त-भागिनः  ॥ २६।७१ ॥

दत्तो ऽपविद्धः क्रीतश् च  
कृतः शौद्रस् तथैव च।  
जाति-शुद्धा मध्यमास् ते  
सर्वे रिक्थ-सुताः स्मृताः  ॥ २६।७२ ॥

क्षेत्रजो गर्हितः सद्भिस्  
तथा पौनर्भवः सुतः।  
कानीनश् च सहोढश् च  
गूढजः पुत्रिका-सुतः  ॥ २६।७३ ॥

शूद्रा-पुत्रः स्वयन्दत्तो  
ये चैते क्रीतकाः स्मृताः।  
सर्वे ते मैत्रिणः प्रोक्ता  
काण्ड-पृष्ठा न संशयः  ॥ २६।७४ ॥

स्वकुलं पृष्ठतः कृत्वा  
यो वै पर-कुलं व्रजेत्।  
तेन दुश्चरितेनासौ  
काण्ड-पृष्ठो न संशयः  ॥ २६।७५ ॥

अग्निं प्रजापतिं चेष्ट्वा  
क्रियते गौतमो ऽवदत्।  
अन्ये त्व् आहुर् अपुत्रस्य  
चिन्तिता पुत्रिका भवेत्  ॥ २६।७६ ॥

पुत्रास् त्रयोदश प्रोक्ता  
मनुना येन पूर्वशः।  
सन्तान-कारणं तेषाम्  
औरसः पुत्रिका तथा  ॥ २६।७७ ॥

आज्यं विना यथा तैलं  
सद्भिः प्रतिनिधिः स्मृतम्।  
तथैकादश पुत्रास् तु  
पुत्रिकौरसयोर् विना  ॥ २६।७८ ॥

यद्य् एकजाता बहवो  
भ्रातरस् तु सहोदराः।  
एकस्यापि सुते जाते  
सर्वे ते पुत्रिणः स्मृताः  ॥ २६।७९ ॥

बह्वीनाम् एक-पत्नीनाम्  
एष एव विधिः स्मृतः।  
एका चेत् पुत्रिणी तासां  
सर्वासां पिण्डदस् तु सः  ॥ २६।८० ॥

पुन्नाम्नो नरकात् पुत्रः  
पितरं त्रायते यतः।  
मुख-सन्दर्शनेनापि  
तद् उत्पत्तौ यतेत सः  ॥ २६।८१ ॥

पौत्रो ऽथ पुत्रिका-पुत्रः  
स्वर्ग-प्राप्ति-कराव् उभौ।  
रिक्थे च पिण्ड-दाने च  
समौ तौ परिकीर्तितौ  ॥ २६।८२ ॥

कामतश् च शूद्रावरोधजस्य भ्रातुर् अंशं  ।  
सम्मान-मात्रं प्रेते पितरि दद्युः शुश्रूषुश् चेत् (?)  ॥ २६।८३ ॥

अन्नार्थं तण्डुल-प्रस्थम्  
अपराह्ने तु सेन्धनम्।  
वसनं त्रि-पण-क्रीतं  
देयम् एकं त्रि-मासतः  ॥ २६।८४ ॥

  
[२६।८ विधवा-भागः]  
एतावद् एव साध्वीनां  
चोदितं विधवा-धनम्  ॥ २६।८५ ॥

वसनस्याशनस्यैव  
तथैव रजकस्य च।  
धनं व्यपोह्य तच् छिष्टं  
दायादानां प्रकल्पयेत्  ॥ २६।८६ ॥

अपुत्रस्याथ कुलजा  
पत्नी दुहितरो ऽपि वा।  
तद्-अभावे पिता माता  
भ्राता पुत्राश् च कीर्तिताः  ॥ २६।८७ ॥

अपुत्रेण सुतः कार्यो  
यादृक् तादृक् प्रयत्नतः।  
पिण्डोदक-क्रिया-हेतोर्  
धर्म-सङ्कीर्तनस्य च  ॥ २६।८८ ॥

काङ्क्षण्ति पितरः पुत्रान्  
नरकापत-भीरवः।  
गयां यास्यति यः कश्चित्  
सो ऽस्मान् सन्तारयिष्यति  ॥ २६।८९ ॥

यथा जलं कुप्लवेन  
तरन् मज्जति मानवः।  
तद्वत् पिता कुपुत्रेण  
तमस्य् अन्धे निमज्जति  ॥ २६।९० ॥

करिष्यति वृषोत्सर्गम्  
इष्टापूर्तं तथैव च।  
पालयिष्यति वार्धक्ये  
श्राद्धं दास्यति चान्वहम्  ॥ २६।९१ ॥

  
[२६।९ भार्या-भागः]  
आम्नाये स्मृति-तन्त्रे च  
लोकाचारे च सूरिभिः।  
शरीरार्धं स्मृता भार्या  
पुण्यापुण्य-फले समा  ॥ २६।९२ ॥

यस्य नोपरता भार्या  
देहार्धं तस्य जीवति।  
जीवत्य् अर्ध-शरीरे ऽर्थं  
कथम् अन्यः समाप्नुयात्  ॥ २६।९३ ॥

सकुल्यैर् विद्यमानस् तु  
पितृ-भ्रातृ-सनाभिभिः।  
असुतस्य प्रमीतस्य  
पत्नी तद् भाग-हारिणी  ॥ २६।९४ ॥

पूर्व-प्रमीताग्निहोत्रं  
मृतं भर्तरि तद्-धनम्।  
विन्देत् पतिव्रता नारी  
धर्म एष सनातनः  ॥ २६।९५ ॥

मूर्वं म्र्ता हरेद् अग्निम्  
अन्वारूढा हरेद् अघम्।  
पुत्राभावे तु पत्नी स्यात्  
पत्न्य्-अभावे तु सोदरः  \  
तद्-अभावे तु दायादः  # पश्चाद् दौहित्रकं धनम्  ॥ २६।९६ ॥

जङ्गमं स्थावरं हेम  
रूप्य-धान्य-रसाम्बरम्।  
आदाय दापयेच् छ्राद्धं  
मास-षाण्मासिकादिकम्  ॥ २६।९७ ॥

पितृव्य-गुरु-दौहित्रान्  
स्वसृ-भर्त्रीयम् आतुलान्।  
पूजयेत् कव्यपूर्ताभ्यां  
वृद्धान् आथातिथीन् स्त्रियः  ॥ २६।९८ ॥

यद् विभक्ते धने किञ्चिद्  
आध्य्-आदि-विधि-संस्मृतम्।  
तज्-जाया स्थावरं मुक्त्वा  
लभेत गत-भर्तृका  ॥ २६।९९ ॥

वृत्तस्थापि कृते ऽप्य् अंशे  
न स्त्री स्थावरम् अर्हति।  
विधवा यौवनस्था चेन्  
नारी भवति कर्कशा  \  
आयुषः क्षपणार्थं तु  # दातव्यं जीवनं तदा  ॥ २६।१०० ॥

मृते भर्तरि भर्तृ-अंशं  
लभेत कुल-पालिका।  
यावज् जीवं हीन-स्वाम्यं  
दानाधमन-विक्रये  ॥ २६।१०१ ॥

क्रय-क्रीता तु या नारी  
सम्भोगार्थं सुतार्थिना।  
गृहीता वान्यदीया वा  
सैव स्त्री परिकीर्त्यते  ॥ २६।१०२ ॥

प्रदद्यात् त्व् एव पिण्डं वा  
क्षेत्रांशं वा यदृच्छया  ॥ २६।१०३ ॥

स्थावराज् जीवनं स्त्रीभ्यो  
यद् दत्तं श्वशुरेण तु।  
न तच् छक्यम् अपाहर्तुं  
इतरैः श्वशुरे म्र्ते  ॥ २६।१०४ ॥

सपिण्डा बान्धवा ये तु  
तस्याः स्युः परिपन्थिनः।  
हिंस्युर् धनानि तान् राजा  
चौर-दण्डेण घातयेत्  ॥ २६।१०५ ॥

  
[२६।१० संसृष्टि-विभागः]  
संसृष्टौ यौ पुनः प्रीत्या  
तौ परस्पर-भागिनौ।  
विभक्ता भ्रातरो ये तु  
सम्प्रीत्यैकत्र संस्थिताः  \  
पुनर् विभाग-करणे  # तेषां ज्यैष्ठ्यं न विद्यते  ॥ २६।१०६ ॥

कदाचिद् वा प्रमीयेत  
प्रव्रजेद् वा कथञ्चन।  
न लुप्यते तस्य भागः  
सोदरस्य विधीयते  ॥ २६।१०७ ॥

या तस्य भगिनी सा तु  
ततो ऽंशं लब्धुम् अर्हति।  
अनपत्यस्य धर्मो ऽयम्  
अभार्य-पितृकस्य च  ॥ २६।१०८ ॥

सा च दत्ता त्व् अदत्ता वा  
सोदरे तु मृते सति।  
तस्यांशं तु हरेत् सैव  
द्वयोर् व्यक्तं हि कारणम्  ॥ २६।१०९ ॥

अनन्तरः सपिण्डाद् यस्  
तस्य तस्य धनं भवेत्  ॥ २६।११० ॥

मृतो ऽनपत्यो ऽभार्यश् चेद्  
अभ्रातृ-पितृ-मातृकः।  
सर्वे सपिण्डास् तद् दायं  
विभजेरन् यथांशतः  ॥ २६।१११ ॥

संसृष्टानां तु यः कश्चिद्  
विद्या शौर्यादिना धनम्।  
प्राप्नोति तस्य दातव्यो  
द्व्यंशः शेषाः समांशिनः  ॥ २६।११२ ॥

विभक्तो यः पुनः पित्रा  
भ्रात्रा चैकत्र संस्थितः।  
पितृव्येणाथवा प्रीत्या  
तत् संसृष्टः स उच्यते  ॥ २६।११३ ॥

सोदर्या विभजेरंस् तं  
समेत्य सहिताः समम्।  
भ्रातरो ये च संसृष्टा  
भगिन्यश् च सनाभयः  ॥ २६।११४ ॥

येषां ज्येष्ठः कनिष्ठो वा  
हीयेतांश-प्रदानतः।  
म्रियेतान्यतरो वापि  
तस्य भागो न लुप्यते  ॥ २६।११५ ॥

॥॥ ॥॥

सोदरस्य तु सोदरः।  
दद्याच् चापहरेच् चांशं  
जातस्य च मृतस्य च  ॥ २६।११६ ॥

अन्योदर्यस् तु संसृष्टी  
नान्योदर्याद् धनं हरेत्।  
असंसृष्ट्य् अपि चादद्यात्  
सोदर्यो नान्य-मातृजः  ॥ २६।११७ ॥

प्रमीत-पितृकाणां तु  
पितृतो भाग-कल्पना  ॥ २६।११८ ॥

ये ऽपुत्राः क्षत्रविट्-शूद्राः  
पत्नी-भ्रातृ-विवर्जिताः।  
तेषां धन-हरो राजा  
सर्वस्याधिपतिर् हि सः  ॥ २६।११९ ॥

  
[२६।११ पुत्राणां वर्णानुरूपेण विशेषः]  
विप्रेण क्षत्रिया-जातो  
जन्म-ज्येष्ठो गुणान्वितः।  
भवेत् समांशः क्षत्रेण  
वैश्या-जातस् तथैव च  ॥ २६।१२० ॥

न प्रतिग्रह-भूर् देया  
क्षत्रियादि-सुताय वै।  
यद्य् अप्य् एषाम् पिता दद्यान्  
मृते विप्रा-सुतो हरेत्  ॥ २६।१२१ ॥

शूद्र्यां द्वि-जातिभिर् जातो  
न भूमेर् भागम् अर्हति।  
सजाताव् आप्नुयात् सर्वम्  
इति धर्मो व्यवस्थितः  ॥ २६।१२२ ॥

निषाद एक-पुत्रस् तु  
विप्रस्य स तृतीय-भाक्।  
द्वौ सकुल्याः सपिण्डा वा  
स्वधा-दाताथ संहरेत्  ॥ २६।१२३ ॥

कुल्याभावे स्वधा-दाता  
आचार्यः शिष्य एव वा।  
सर्वास्व् आपत्सु तान् वर्णांस्  
तथैव प्रतिपादयेत्  ॥ २६।१२४ ॥

अनपत्यस्य शुश्रूषुर्  
गुणवाञ् शूद्र-योनिजः।  
लभेताजीवनं शेषं  
सपिण्डाः समवाप्नुयुः  ॥ २६।१२५ ॥

  
[२६।१२ दुहितुः दायार्हत्वम्]  
भर्तुर् धन-हरी पत्नी  
तां विना दुहिता स्मृता  ॥ २६।१२६ ॥

अङ्गाद् अङ्गात् सम्भवति  
पुत्रवद् दुहिता नृणाम्।  
तस्मात् पितृ-धनं त्व् अन्यः  
कथं गृह्णीत मानवः  ॥ २६।१२७ ॥

तद्-अभावे तु दुहिता  
यद्य् अनूढा भवेत् तदा।  
अपुत्र-पौत्र-सन्ताने  
दौहित्रा धनम् आप्नुयुः  ॥ २६।१२८ ॥

यथैवात्मा तथा पुत्रः  
पुत्रेण दुहिता समा।  
तस्याम् आत्मनि तिष्ठन्ति  
कथम् अन्यो धनं हरेत्  ॥ २६।१२९ ॥

पौत्र-दौहित्रयोर् लोके  
विशेषो नास्ति धर्मतः।  
अनेनैव विधानेन  
सुतं चक्रे ऽथ पुत्रिकाम्  ॥ २६।१३० ॥

पुमान् पुंसो ऽधिके शुक्ले  
स्त्री भवत्य् अधिके स्त्रियाः  ॥ २६।१३१ ॥

सदृशी सदृशेनोढा  
साध्वी शुश्रूषणे रता।  
कृताकृता वा पुत्रस्य  
पितुर् धन-हरी तु सा  ॥ २६।१३२ ॥

यथा पितृ-धने स्वाम्यं  
तस्याः सत्स्व् अपि बन्धुषु।  
तथैव तत्-सुतो ऽपीष्टे  
मातृ-मातामहे धने  ॥ २६।१३३ ॥

तद्-अभावे भ्रातरस् तु  
भ्रातृ-पुत्राः सनाभयः।  
सकुल्या बान्धवाः शिष्याः  
श्रोत्रियाश् च धनार्हकाः  ॥ २६।१३४ ॥

  
[२६।१३ अपुत्रस्य धन-विभागः]  
अनपत्यस्य पुत्रस्य  
माता दायम् अवाप्नुयात्।  
भार्या-सुत-विहीनस्य  
तनयस्य मृतस्य तु  \  
माता रिक्थ-हरी ज्ञेया  # भ्राता वा तद्-अनुज्ञया  ॥ २६।१३५ ॥

पुत्राभावे तु पत्नी स्यात्  
पत्न्य्-अभावे तु सोदरः।  
तद्-अभावे तु दायादः  
पश्चाद् दौहित्रकं धनम्  ॥ २६।१३६ ॥

समुत्पन्नाद् धनाद् अर्धं  
तद्-अर्थं स्थापयेत् प्र्थक्।  
मास-षाण्मासिके श्राद्धे  
वार्षिके वा प्रयत्नतः  ॥ २६।१३७ ॥

बहवो ज्ञातयो यत्र  
सकुल्या बान्धवास् तथा।  
यस् त्व् आसन्नतरस् तेषां  
सो ऽनपत्य-धनं हरेत्  ॥ २६।१३८ ॥

भ्राता वा भ्रातृ-पुत्रो वा  
सपिण्डः शिष्य एव वा।  
सह पिण्ड-क्रियां कृत्वा  
कुर्याद् अभ्युदयं ततः  ॥ २६।१३९ ॥

स्वेच्छा-कृत-विभागो यः  
पुनर् एव विसंवदेत्।  
स राज्ञांशे स्वके स्थाप्यः  
शासनीयो ऽनुबन्धकृत्  ॥ २६।१४० ॥

साधारण-ऋण-न्यास-  
निह्नवे छद्मना क्रियाम्।  
पार्श्व-हानि-कारीं कृत्वा  
बलान् नैव प्रदापयेत्  ॥ २६।१४१ ॥

मायाविनो धृत-धनाः  
क्रूरा लुब्धाश् च ये नराः।  
सम्प्रीत्या साधनीयास् ते  
स्वार्थ-हान्या छलेन वा  ॥ २६।१४२ ॥

साहसं स्थावर-स्वाम्यं  
प्राग्-विभागश् च रिक्थिनाम्।  
अनुमानेन विज्ञेयं  
न स्युर् यत्र च साक्षिणः  ॥ २६।१४३ ॥

  
[२६।१४ विभक्त-क्रिया]  
तेषाम् एताः क्रिया लोके  
प्रवर्तन्ते स्व-रिक्थिषु।  
विभक्तान् अवगच्छेयुर्  
लेख्यम् अप्य् अन्तरेण तान्  ॥ २६।१४४ ॥

अविभक्तैश् च कर्तव्या  
वैश्वदेवादिकाः क्रियाः  ॥ २६।१४५ ॥

बलानुबन्ध-व्याघात-  
होढं साहस-भावकम्।  
स्वस्य भोगः स्थावरस्य  
विभागस्य पृथग्-धनम्  ॥ २६।१४६ ॥

पृथग्-आय-व्यय-धनाः  
कुसीदं च परस्परम्।  
वणिक्-पथं च ये कुर्युर्  
विभक्तास् ते न संशयः  ॥ २६।१४७ ॥

कार्यम् उच्छ्रावणालेख्यं  
विभक्तैर् भ्रातृभिर् मिथः।  
साक्षिणो वा विरोधार्थं  
विभजद्भिर् अनिन्दिताः  ॥ २६।१४८ ॥

येनांशो यादृशो भुक्तस्  
तस्य तं न विचालयेत्  ॥ २६।१४९ ॥

  
  
[२७ द्यूतम्]  
[२७।]  
द्यूतं निषिद्धं मनुना  
सत्य-शौच-धनापहम्।  
तत् प्रवर्तितम् अन्यैस् तु  
राज-भाग-समन्वितम्  ॥ २७।१ ॥

सभिकाधिष्ठितं कार्यं  
तस्कर-ज्ञान-हेतुना।  
एष एव विधिर् ज्ञेयः  
प्राणि-द्यूत-समाह्वये  ॥ २७।२ ॥

  
[२७।१ सभिक-वृत्तिः]  
सभिको ग्राहकस् तत्र  
दद्याज् जेत्रे नृपाय च।  
राज-वृद्धिः सकितवात्  
सभिकाद् दशकं शतम्  ॥ २७।३ ॥

यथा-समयं वा स्यात् ।  
॥॥ ॥॥  ॥ २७।४ ॥

  
[२७।२ स्वामिनोर् जय-पराजयः]  
द्वन्द्व-युद्धेन यः कश्चिद्  
अवसादम् अवाप्नुयात्।  
तत् स्वामिना पणो देयो  
यस् तत्र परिकल्पितः  ॥ २७।५ ॥

रहोजितो ऽनभिज्ञश् च  
कूटाक्षैः कपटेन वा।  
मोच्यो ऽभिज्ञो ऽपि सर्वस्वम्  
जितं सर्वं न दाप्यते  ॥ २७।६ ॥

  
[२७।३ कूट-द्यूत-दण्डः]  
कूटाक्ष-देविनः पापा  
राज-भाग-हराश् च ये।  
गणनावञ्चकाश् चैव  
दण्ड्यास् ते कितवाः स्मृताः  ॥ २७।७ ॥

ग्रहः प्रकाशः कर्तव्यो  
निर्वास्याः कूट-देविनः।  
व्यापादने तु तत्-कारी  
वधं चित्रम् अवाप्नुयात्  ॥ २७।८ ॥

  
[२७।४ सन्दिग्ध-जय-पराजय-निर्णयः]  
स एव साक्षी सन्दिग्धौ  
सभ्यैश् चान्यैस् त्रिभिर् वृतः।  
उभयोर् अपि सन्दिग्धं  
कितवास् तु परीक्षकाः  ॥ २७।९ ॥

यदा विद्वेषिणस् ते तु  
तदा राजा विचारयेत्  ॥ २७।१० ॥

एवं वादि-कृतान् वादान्  
प्रपश्येत् प्रत्यहं नृपः।  
नृपाश्रयास् तथा चान्ये  
विद्वद्भिर् ब्राह्मणैः सह  ॥ २७।११ ॥

  
[२८ समाह्वयः]  
[२८।]  
अन्योन्य-परिगृहीताः  
पक्षि-मेष-वृषादयः।  
प्रहरन्ते कृत-पणास्  
तं वदन्ति समाह्वयम्  ॥ २८।१ ॥

द्वन्द्व-युद्धेन यः कश्चिद्  
अवसादम् अवाप्नुयात्।  
तत्-स्वामिना पणो देयो  
यस् तत्र परिकल्पितः  ॥ २८।२ ॥

  
[२९ प्रकीर्णकम्]  
[२९।]  
एष वादि-कृतः प्रोक्तो  
व्यवहारः समासतः।  
नृपाश्रयं प्रवक्ष्यामि  
व्यवहारं प्रकीर्णकम्  ॥ २९।१ ॥

वाग्-धिग्-दण्डं वधं चैव  
चतुर्धा कल्पितं दमम्।  
पुरुषं दोष-विभवं  
ज्ञात्वा सम्परिकल्पयेत्  ॥ २९।२ ॥

सुवर्ण-शतम् एकं तु  
वधार्हो दण्डम् अर्हति।  
अङ्ग-च्छेदे तद्-अर्धं तु  
विवासे पञ्चविंशतिम्  ॥ २९।३ ॥

हस्ताङ्घ्रि-लिङ्ग-नयनं  
जिह्वा-कर्णौ च नासिका।  
जिह्वा पादार्ध-सन्दंश-  
ललाटौष्ठ-गुदं कटिः  ॥ २९।४ ॥

स्थानान्य् एतानि दण्डस्य  
निर्दिष्टानि चतुर्दश।  
ललाटाङ्को ब्राह्मणस्य  
नान्यो दण्डो विधीयते  ॥ २९।५ ॥

अधार्मिकांस् त्रिभिर् न्यायैर्  
निगृह्णीयात् प्रयत्नतः।  
निरोधनेन बन्धेन  
विविधेन भयेन च  ॥ २९।६ ॥

वेधेनापि यदा त्व् एतान्  
निगृहीतुं न शक्नुयात्।  
तदैषु सर्वम् अप्य् एतत्  
प्रयुञ्जीत चतुष्टयम्  ॥ २९।७ ॥

वाग्-दण्डं प्रथमं कुर्याद्  
धिग्-दण्डं तद्-अनन्तरम्।  
तृतीयं धन-दण्डं तु  
वध-दण्डम् अतः परम्  ॥ २९।८ ॥

बन्धनानि च सर्वाणि  
राज-मार्गे निवेशयेत्।  
दुःखिता यत्र दृश्यन्ते  
विकृताः पाप-कारिणः  ॥ २९।९ ॥

दशमांशं हरेद् अर्थं  
पञ्चमं सर्वम् एव वा।  
मृतस्य वित्ताद् आदद्याद्  
अज्ञातिः शव-दहकः  ॥ २९।१० ॥

बहु-रक्षस्य दशमम्  
अल्प-रक्षस्य पञ्चमम्।  
अपुत्र-पितृ-भार्यस्य  
सर्वम् एवेति शौनकः  ॥ २९।११ ॥

षड्-भागस् तर-शुल्कं च  
गते देयस् तथैव च।  
सङ्ग्राम-चौर-भेदी च  
सस्य-घातन-कृत् तथा  ॥ २९।१२ ॥

निष्कृतीनाम् अकरणं  
आज्ञा-सेध-व्यतिक्रमः।  
वर्णाश्रमाणां लोपश् च  
वर्ण-सङ्कर-लोपनम्  ॥ २९।१३ ॥

निधिर् निष्कुल-वित्तं च  
दरिद्रस्य धनागमः।  
अनाम्नातानि कार्याणि  
क्रिया-वादाश् च वादिनाम्  ॥ २९।१४ ॥

प्रकृतीनां प्रकोपश् च  
सङ्केतश् च परस्परम्।  
अशास्त्र-विहितं यच् च  
प्रजायां सम्प्रकीर्त्यते  ॥ २९।१५ ॥

साक्षि-सभ्यार्थ-सन्नानां  
दूषणे दर्शनं पुनः।  
स्व-वाचैव जितानां तु  
नोक्तः पौनर्भावो विधिः  ॥ २९।१६ ॥

  
वेदार्थोपनिबद्धत्वात्  
प्राधान्यं तु मनोः स्मृतम्।  
मन्व्-अर्थ-विपरीता या  
स्मृतिः सा न प्रशस्यते  ॥ एन्द् ॥

  
