+++
title = "विष्णुस्मृतिः"

+++

**<MISSING_FIG href="../books_images/1680870954.jpg"/>**

**प्रथमोऽध्यायः १.**

श्रीगणेशाय नमः ॥ अथ विष्णुप्रोक्तधर्मशास्त्रप्रारंभः

विष्णुमेकाग्रमासीनं श्रुतिस्मृतिविशारदम् ॥

पप्रच्छुर्मुनयः सर्वे कलापग्रामवासिनः ॥ १ ॥

कृते युगे ह्यपक्षीणेलुप्तो धर्म्मःसनातनः ॥

तत्र वै शीर्यमाणे च धर्मो न प्रतिमार्गितः ॥ २ ॥

त्रेतायुगेऽथ संप्राप्ते कर्तव्यश्चास्य संग्रहः ॥

यथा संप्राप्यतेऽस्माभिस्तत्त्वन्नो वक्तुमर्हसि ॥ ३ ॥

वर्णाश्रमाणां यो धर्मो विशेषश्चैव यः कृतः ॥

भेदस्तथैव चैषां यस्तन्नो ब्रूहि द्विजोत्तम ॥ ४ ॥

ऋषीणां समवेतानां त्वमेव परमो मतः ॥

धर्मस्येह समस्तस्य नान्यो वक्तास्ति सुव्रत ॥ ५॥

श्रुत्वा धर्मंचरिष्यामो यथावत्परिभाषितम् ॥

तस्माद्ब्रूहि द्विजश्रेष्ठ धर्मकामा इमे द्विजाः ॥ ६ ॥

इत्युक्तो मुनिभिस्तैस्तु विष्णुः प्रोवाच तांस्तदा ॥

अनघाः श्रूयतां धर्मो वक्ष्यमाणो मया क्रमात् ॥ ७ ॥

ब्राह्मणः क्षत्रियो वैश्यः शूद्रश्चैव तथा परे ॥

एतेषां धर्मसारं यद्वक्ष्यमाणं निबोधत ॥ ८ ॥

ऋतावृतौ तु संयोगाद्ब्राह्मणो जायते स्वयम् ॥

तस्माद्ब्राह्मणसंस्कारं गर्भादौ तु प्रयोजयेत् ॥ ९ ॥

सीमंतोन्नयनं कर्मं न स्त्रीसंस्कार इष्यते ॥

गर्भस्यैव तु संस्कारो गर्भे गर्भे प्रयोजयेत् ॥ १० ॥

जातकर्म तथा कुर्यात्पुत्रे जाते यथोदितम् ॥

बहिर्निष्क्रमणं चैव तस्य कुर्याच्छिशोःशुभम् ॥ ११ ॥

षष्ठे मासे च संप्राप्ते अन्नप्राशनमाचरेत् ॥

तृतीयेऽब्दे च संप्राप्ते केशकर्म समाचरेत् ॥ १२ ॥

गर्भष्टमे तथा कर्म ब्राह्मणस्योपनायनम् ॥

द्विजत्वे त्वथ संप्राप्ते सावित्र्यामधिकारभाक् ॥ १३ ॥

गर्भादेकादशे सैके कुर्यात्क्षत्रियवैश्ययोः ॥

कारयेत् द्विजकर्माणि ब्राह्मणेन यथाक्रमम् ॥ १४ ॥

शूद्रश्चतुर्थो वर्णस्तु सर्वसंस्कारवर्जितः ॥

उक्तस्तस्य तु संस्कारो द्विजे स्वात्मनिवेदनम् ॥ १५ ॥

यो यस्यविहितो दंडो मेखलाजिनधारणम् ॥

सूत्रं वस्त्रं च गृह्णीयाद्ब्रह्मचर्येण यंत्रितः ॥ १६ ॥

ब्राह्मे मुहूर्त उत्थाय चोपस्पृश्य पयस्तया ॥

त्रिरायम्य ततः प्राणांस्तिष्ठेन्मौनी समाहितः ॥ १७ ॥

अब्दैवतैःपवित्रैस्तु कृत्वात्मपरिमार्जनम् ॥

सावित्रीं च जपंस्तिष्ठेदा सूर्योदयानात्पुरा ॥ १८ ॥

अग्निकार्यं ततः कुर्यात्प्रातरेव व्रतं चरेत् ॥

गुरवे तु ततः कुर्यात्पादयोरभिवादनम् ॥ १९ ॥

समित्कुशांश्चोदकुंभमाहृत्य गुरवे व्रती ॥

प्रांजलिः सम्यगासीन उपस्थाय यतः सदा ॥ २० ॥

यं यं ग्रंथमधीयीत तस्य तस्य व्रतं चरेत् ॥

सावित्र्युपक्रमात्सर्वमावेदग्रहणोत्तरम् ॥ २१ ॥

द्विजातिषु चरेद्भैक्ष्यंभिक्षाकाले समागते ॥

निवेद्य गुरवेऽश्नीयात्संमतो गुरुणा व्रती ॥ २२ ॥

सायंसन्ध्यामुपासीनो गायत्र्यष्टशतं जपेत् ॥

द्विकालभोजनार्थं च तथैवपुनराहरेत् ॥ २३ ॥

वेदस्वीकरणे हृष्टो गुर्वधीनो गुरोर्हितः ॥

निष्ठां तत्रैव यो गच्छेन्नैष्ठिकः स उदाहृतः ॥ २४ ॥

अनेन विधिना सम्यक्कृत्वा वेदमधीत्य च ॥

गृहस्थधर्ममाकांक्षन्गुरुगेहादुपागतः ॥ २५ ॥

अनेनैव विधानेन कुर्याद्दारपरिग्रहम् ॥

कुले महति सम्भूतां सवर्णां लक्षणान्विताम् ॥ २६ ॥

परिणीय तु षण्मासान्वत्सरं वा न संविशेत् ॥

औदुंबरायणो नाम ब्रह्मचारी गृहे गृहे ॥ २७ ॥

ऋतुकाले तु संप्राप्ते पुत्रार्थी संविशेत्तदा ॥

जाते पुत्रे तथा कुर्यादग्न्योधयं गृहे वसन् ॥ २८ ॥

पुत्रे जातेऽनृतौगच्छन्संप्रदुष्येत्सदा गृही ॥

चतुर्थे ब्रह्मचारी च गृहे तिष्ठन्न विस्मृतः ॥ २९ ॥

  इति वैष्णवधर्मशास्त्रे प्रथमोऽध्यायः॥ १॥

<MISSING_FIG href="../books_images/1680871622.jpg"/>

** **

**द्वितीयोऽध्यायः २**

अतः परं प्रवक्ष्यामि गृहिणां धर्ममुत्तमम् ॥

प्राजापत्यपदस्थानं सम्यक्कृत्यं निबोधत ॥ १ ॥

सर्वः कल्पे समुत्थाय कृतशौचः समाहितः।

स्नात्वा संध्यामुपासीत सर्वकालमतंद्रितः ॥ २ ॥

अज्ञानाद्यदि वा मोहाद्रात्रौ यद्दुरितं कृतम् ॥

प्रातःस्त्रानेन तत्सर्वं शोधयंति द्विजोत्तमाः ॥ ३ ॥

प्रविश्याथाग्निहोत्रं तु हुत्वाग्निं विधिवत्ततः ॥

शुचौ देशे समासीनः स्वाध्यायं शक्तितोऽभ्यसेत् ॥ ४ ॥

स्वाध्यायान्ते समुत्थाय स्नानं कृत्वा तु मंत्रवत् ॥

देवानृषीन्पितॄंश्चापि तर्पयेत्तिलवारिणा ॥ ५ ॥

मध्याह्ने त्वथ संप्राप्ते शिष्टं भुंजीत वाग्यतः ॥

भुक्तोपविष्टो विश्रांतो ब्रह्म किंचिद्विचारयेत् ॥ ६ ॥

इतिहासं प्रयुंजीत त्रिकालसमये गृही ॥

कालेचतुर्थे संप्राप्ते गृहे वा यदि वा बहिः ॥ ७ ॥

आसीनः पश्चिमां संध्यां गायत्रीं शक्तितो जपेत् ॥

हुत्वा चाथाग्निहोत्रं तु कृत्वा चाग्निपरिक्रियाम् ॥ ८ ॥

बलिं च विधिवद्दत्त्वा भुंजीत विधिपूर्वकम् ॥

दिवा वा यदि वा रात्रावतिथिस्त्वाव्रजेद्यदि ॥ ९ ॥

तृणभूवारिवाग्भिस्तु पूजयेत्तं यथाविधि ॥

कथाभिः प्रीतिमाहृत्य विद्यादीनि विचारयेत् ॥ १० ॥

संनिवेश्याथ विप्रं तु संविशेत्तदनुज्ञया ॥

यदि योगी तु संप्राप्तो भिक्षार्थी समुपस्थितः ॥ ११ ॥

योगिनं पूजयेन्नित्यमन्यथा किल्बिषी भवेत् ॥

पुरे वा यदि वा ग्रामे योगी सन्निहितो भवेत् ॥ १२ ॥

पूज्या नित्यं भवंत्येव सर्वे चैव निवासिनः ॥

तस्मात्संपूजयेन्नित्यं योगिनं गृहमागतम् ॥ १३ ॥

तस्मिन्प्रयुक्ता पूजा या साऽक्षयायोषकल्पते ॥

गृहमेधिनां यत्प्रोक्तं स्वर्गसाधनमुत्तमम् ॥ १४ ॥

ब्राह्मे मुहूर्त उत्थाय तत्सर्वं सम्यगाचरेत् ॥

चतुःप्रकारं भिद्यंते गृहिणी धर्मसाधकाः

वृत्तिभेदेन सततं ज्यायांस्तेषां परः परः ॥ १५ ॥

कुसूलधान्यको वा स्यात्कुंभीधान्यक एव वा ॥ १६ ॥

त्र्यहैहिको वापि भवेत्सद्यःप्रक्षालकोऽपि वा ॥

श्रौतं स्मार्तं च यत्किंविद्विधानं धर्मसाधनम् ॥ १७॥

गृहे तद्वसता कार्यमन्यथा दोषभाग्भवेत् ॥

एवं विप्रो गृहस्थस्तु शांतः शुक्लांबरः शुचिः ॥ १८ ॥

प्रजापतेः परं स्थानं सम्प्राप्नोति न संशयः ॥ १९ ॥

 इति वैष्णवे धर्मशास्त्रे द्वितीयोऽध्यायः ॥ २ ॥

  <MISSING_FIG href="../books_images/1680872398.jpg"/>

 

  तृतीयोऽध्यायः ३.

गृहस्थो ब्रह्मचारी वा वनवासं यदा चरेत् ॥

चीरवल्कलधारी स्यादकृष्टान्नाशनो मुनिः ॥ १ ॥

गत्वा च विजनं स्थानं पंचयज्ञान्न हापयेत् ॥

अग्निहोत्रं च जुहुयादन्ननीवारकादिभिः ॥ २ ॥

श्रवणेनाग्निमाधाय ब्रह्मचारी वने स्थितः ॥

पंचयज्ञविधानेन यज्ञं कुर्यादतंद्रितः ॥ ३ ॥

संचितं तु यदारण्यंं भक्तार्थं विधिवद्वने ॥

त्यजेदाश्वयुजे मासि वन्यमन्यत्समाहरेत् ॥ ४ ॥

आकाशशायी वर्षासु हेमंते च जलाशयः ॥

ग्रीष्मे पंचाग्निमध्यस्थो भवेन्नित्यं वने वसन् ॥ ५ ॥

कृच्छ्रंचांद्रायणं चैव तुलापुरुषमेव च ॥

अपिकृच्छ्रं प्रकुर्वीत त्यक्त्वा कामाञ्छुचिस्ततः ॥ ६ ॥

त्रिसंध्यं स्नानमातिष्ठेत्सहिष्णुर्भूतजान्गुणान् ॥

पूजयेदतिथींश्चैव ब्रह्मचारी वनं गतः ॥ ७ ॥

प्रतिग्रहं न गृह्णीयात्परेषां किंचिदात्मवान् ॥

दाता चैव भवेन्नित्यं श्रद्दधानः प्रियंवदः ॥ ८ ॥

रात्रौ स्थण्डिलशायी स्यात्प्रपदैस्तु दिनं क्षिपेत् ॥

वीरासनेन तिष्ठेद्वा क्लेशमात्मन्यचिंतयन् ॥ ९ ॥

केशरोमनखश्मश्रून्न छिंद्यान्नापि कर्त्तयेत् ॥

त्यजञ्छरीरसौहार्दं वनवासरतः शुचिः ॥

चतुःप्रकारं भिद्यंते मुनयः शंसितव्रताः ॥

अनुष्ठानविशेषेण श्रेयांस्तेषां परः परः ॥ ११ ॥

वार्षिकं वन्यमाहारमाहृत्य विधिपूर्वकम् ॥

वनस्थधर्ममातिष्ठन्नपेत्कालं जितेंद्रियः ॥ १२ ॥

भूरिसंवार्षिकश्चायं वनस्थः सर्वकर्मकृत् ॥

आदेहपतनं तिष्ठेन्मृत्युं चैव न कांक्षति ॥ १३ ॥

षण्मासांस्तु ततश्चान्यः पंचयज्ञक्रियापरः ॥

काले चतुर्थे भुंजानो देहं त्यजति धर्मतः ॥

त्रिंशद्दिनार्थमाहृत्य वन्यान्नानि शुचिव्रतः ॥

निर्वर्त्य सर्वकार्याणि स्याच्च षष्ठेऽन्नभोजनः ॥ १५ ॥

दिनार्थमन्त्रमादाय पंचयज्ञक्रियारतः ॥

सद्यःप्रक्षालको नाम चतुर्थः परिकीर्तितः ॥ १६॥

एवमेते हि वै मान्या मुनयः शंसितव्रताः ॥ १७ ॥

   इति वैष्णवे धर्मशास्त्रे तृतीयोऽध्यायः ॥ ३ ॥

<MISSING_FIG href="../books_images/1680872470.jpg"/>

 चतुर्थोऽध्यायः ४.

यथोत्तमानि स्थानानि प्राप्नुवंति दृढव्रताः ॥

ब्रह्मचारी गृहस्थो वा वानप्रस्थो यतिस्तथा ॥ १ ॥

विरक्तः सर्वकामेषु पारिव्राज्यं समाश्रयेत् ॥

आत्मन्यग्नीन्समारोप्य दत्त्वा चाभयदक्षिणाम् ॥ २ ॥

चतुर्थमाश्रमं गच्छेद्ब्राह्मणः प्रव्रजन्गृहात् ॥

आचार्येण समादिष्टं लिंगं यत्नात्समाश्रयेत् ॥ ३ ॥

शौचमाश्रयसम्बन्धं यतिधर्माश्चशिक्षयेत् ॥

अहिंसा सत्यमस्तेयं ब्रह्मचर्यमफल्गुता ॥ ४ ॥

दयां च सर्वभूतेषु नित्यमेतद्यतिश्चरेत् ॥

ग्रामांते वृक्षमूले च नित्यकालनिकेतनः ॥ ५ ॥

पर्यटेत्कीटवद्भूमिं वर्षास्वेकत्र संविशेत् ॥

वृद्धानामातुराणां च भीरूणां संगवर्जितः ॥ ६॥

ग्रामे वापि पुरे वापि वासो नैकत्र दुष्यति ॥

कौपीनाच्छादनं वासः कथां शीतापहारिणीम् ॥ ७ ॥

पादुके चापि गृह्णीयात्कुर्यान्नान्यस्य संग्रहम् ॥

संभाषणं सह स्त्रीभिरालंभप्रेक्षणे तथा ॥ ८ ॥

नृत्यं गानं सभां सेवां परिवादांश्च वर्जयेत् ॥

वानप्रस्थगृहस्थाभ्यां प्रीतिं यत्नेन वर्जयेत् ॥ ९ ॥

एकाकी विचरेन्नित्यं त्यक्त्वा सर्वपरिग्रहम् ॥

याचितायाचिताभ्यां तु भिक्षया कल्पयेत्स्थितिम् ॥ १० ॥

साधुकारं याचितं स्यात्प्राक्प्रणीतमयाचितम् ॥

चतुर्विधा भिक्षुकाः स्युः कुटीचकबहूदकौ॥ ११ ॥

हंसः परमहंसश्च पश्चाद्यो यः स उत्तमः ॥

एकदंडी भवेद्वापि त्रिदंडी चापि वा भवेत् ॥ १२ ॥

त्यक्त्वासर्वसुखास्वादं पुत्रैश्वर्यसुखं त्यजेत् ॥

अपत्येषु वसेन्नित्यं ममत्वं यत्नतस्त्यजेत् ॥

नान्यस्य गेहे भुंजीत भुंजानो दोषभाग्भवेत् ॥

कामं क्रोधं च लोभं च तथेर्ष्यां सत्यमेव च ॥ १४ ॥

कुटीचकस्त्यजेत्सर्वेपुत्रार्थं चैव सर्वतः ॥

भिक्षाटनादिकेऽशक्तो यतिः पुत्रेषु संन्यसेत् ॥ १५ ॥

कुटीचक इति ज्ञेयः परिव्राट्त्यक्तबांधवः ॥

त्रिदंडं कुंडिकां चैव भिक्षाधारं तथैव च ॥ १६ ॥

सूत्रं तथैव गृह्णीयान्नित्यमेव बहूदकः ॥

प्राणायामेऽप्यभिरतो गायत्रीं सततं जपेत् ॥ १७॥

विश्वरूपं हृदि ध्यायन्नयेत्कालं जितेंद्रियः ॥

ईषत्कृतकषायस्य लिंगमाश्रित्य तिष्ठतः ॥ १८ ॥

अन्नार्थं लिंगमुद्दिष्टं न मोक्षार्थमिति स्थितिः ॥

त्यक्त्वा पुत्रादिकं सर्वं योगमार्गं व्यवस्थितः ॥ १९॥

इंद्रियाणि मनश्चैव कर्षन्हंसोऽभिधीयते ॥

कृच्छ्रैश्चान्द्रायणैश्चैव तुलापुरुषसंज्ञकैः॥ २० ॥

अन्यैश्च शोषयेद्देहमाकांक्षब्रह्मणः पदम् ॥

यज्ञोपवीतं दंडं च वस्त्रं जंतुनिवारणम् ॥ २१ ॥

अयं परिग्रहो नान्यो हंसस्य श्रुतिवेदिनः ॥

आध्यात्मिकं ब्रह्म जपन्प्राणायामांस्तथाचरन् ॥ २२ ॥

वियुक्तः सर्वसंगेभ्यो योगी नित्यं चरेन्महीम् ॥

आत्मनिष्ठः स्वयं युक्तस्त्यक्तसर्वपरिग्रहः ॥ २३ ॥

चतुर्थोऽयं महानेषां ध्यानभिक्षुरुदाहृतः ॥

त्रिदंडं कुंडिकां चैव सूत्रं चाथ कपालिकाम् ॥ २४ ॥

जंतूनां वारणं वस्त्रं सर्वं भिक्षुरिदं त्यजेत् ॥

कोपीनाच्छादनार्थं च वासोऽधश्चपरिग्रहेत् ॥ २५ ॥

कुर्यात्परमहंसस्तु दंडमेकं च धारयेत् ॥

आत्मन्येवात्मना बुद्ध्या परित्यक्तशुभाशुभः ॥ २६ ॥

अव्यक्तलिंगोऽव्यक्तश्च चरेद्वभिक्षुः समाहितः ॥

प्राप्तपूजो न संतुष्येदलाभे त्यक्तमत्सरः ॥ २७ ॥

त्यक्ततृष्णः सदा विद्वान्मूकवत्पृथिवीं चरेत् ॥

देहसंरक्षणार्थं तु भिक्षामीहेद्द्विजातिषु ॥ २८ ॥

पात्रमस्य भवेत्पाणिस्तेन नित्यं गृहानटेत् ॥

अतैजसानि पात्राणि भिक्षार्थं क्लृप्तवान्मनुः ॥ २९ ॥

सर्वेषामेव भिक्षूणां दार्वलाबुमयानि च ॥

कांस्यपात्रे न भुंजीत आपद्यपि कथंचन ॥३०॥

मलाशाः सर्व उच्यंते यतयः कांस्यभोजिनः ॥

कांसिकस्य तु यत्पापं गृहस्थस्य तथैव च ॥ ३१ ॥

कांस्यभोजी यतिः सर्वं तयोः प्राप्नोति किल्बिषम् ॥

ब्रह्मचारी गृहस्थश्च वानप्रस्थो यतिस्तथा ॥ ३२ ॥

उत्तमां वृत्तिमाश्रित्य पुनरावर्त्तयेद्यदि ॥

आरूढपतितोज्ञेयः सर्वधर्मबहिष्कृतः ॥ ३३ ॥

निंद्यश्च सर्वदेवानां पितॄणां च तथोच्यते ॥

त्रिदंडं लिंगमाश्रित्य जीवंति बहवो द्विजाः ॥ ३४ ॥

न तेषामपवर्गोऽस्ति लिंगमात्रोपजीविनाम् ॥

त्यक्त्वा लोकांश्च वेदांश्च विषयानिन्द्रियाणि च ॥॥ ३५॥

आत्मन्येव स्थितो यस्तु प्राप्नोति परमं पदम् ॥ ३६ ॥

   इति वैष्णवे धर्मशास्त्रे चतुर्थोऽध्यायः ॥ ४ ॥

 <MISSING_FIG href="../books_images/1680872569.jpg"/>

  पंचमोऽध्यायः ५.

राज्ञां तु पुण्यवृत्तानां त्रिवर्गपारकांक्षिणाम् ॥

वक्ष्यमाणस्तु यो धर्मस्तत्त्वतस्तन्निबोधत ॥ १ ॥

तेजः सत्यं धृतिर्दाक्ष्यं संग्रामेष्वनिवर्तिता ॥

दानमीश्वरभावश्च क्षत्रधर्मः प्रकीर्तितः ॥ २ ॥

क्षत्रियस्य परो धर्मः प्रजानां परिपालनम् ॥

तस्मात्सर्वप्रयत्नेन रक्षयेन्नृपतिः प्रजाः ॥ ३ ॥

त्रीणि कर्माणि कुर्वीत राजन्यस्तु प्रयत्नतः ॥

दानमध्ययनं यज्ञं ततो योगनिषेवणम् ॥ ४ ॥

ब्राह्मणानां च संतुष्टिमाचरेत्सततंतथा ॥

तेषु तुष्टेषु नियतं राज्यं कोशश्च वधत ॥ ५ ॥

वाणिज्यं कर्षणे चैव गवां च परिपालनम् ॥

ब्राह्मणक्षत्रसेवा च वैश्यकर्म प्रकीर्तितम् ॥ ६ ॥

खलयज्ञं कृषीणां च गोयज्ञं चैव यत्नतः ॥

कुर्याद्वैश्यश्च सततं गवां च शरणं तथा ॥ ७ ॥

ब्राह्मणक्षत्रवैश्यांश्च चरेन्नित्यममत्सरः ॥

कुर्वस्तु शूद्रः शुश्रूषां लोकाञ्जयति धर्मतः ॥ ८ ॥

पंचयज्ञविधानं तु शूद्रस्यापि विधीयते ॥

तस्य प्रोक्तो नमस्कारः कुर्वन्नित्यं न हीयते ॥ ९ ॥

शूद्रोऽपि द्विविधो ज्ञेयः श्राद्धी चैवेतरस्तथा ॥

श्राद्धी भोज्यस्तयोरुक्तो ह्यभोज्यस्त्वितरो मतः ॥ १०॥

प्राणानर्थांस्तथा दारान्ब्राह्मणार्थं निवेदयेत् ॥

स शूद्रजातिर्भोज्यः स्यादभोज्यः शेष उच्यते ॥११ ॥

कुर्याच्छूद्रस्तु शुश्रूषां ब्रह्मक्षत्रविशां क्रमात् ॥

कुर्यादुत्तरयोर्वैश्यः क्षत्रियो ब्राह्मणस्य तु ॥ १२ ॥

आश्रमास्तु त्रयः प्रोक्ता वैश्यराजन्ययोस्तथा ॥

परिव्राज्याश्रमप्राप्तिर्ब्राह्मणस्यैव चोदिता ॥ १३ ॥

आश्रमाणामयं प्रोक्तो मया धर्मः सनातनः ॥

यदत्राविदितं किंचित्तदन्येभ्यो गमिष्यथ ॥१४॥

  इति वैष्णवे धर्मशास्त्रे पंचमोऽध्यायः ॥ ५ ॥

   <MISSING_FIG href="../books_images/1680872797.jpg"/>

<MISSING_FIG href="../books_images/1680872816.jpg"/>

**श्रीः ॥**
