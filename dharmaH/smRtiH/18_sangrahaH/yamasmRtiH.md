+++
title = "यमस्मृतिः"

+++

    <MISSING_FIG href="../books_images/1681129690.jpg"/>

श्रुतिस्मृत्युदितं धर्मं वर्णानामनुपूर्वशः ॥

प्राब्रवीदृषिभिः पृष्टो मुनीनामग्रणीर्यमः ॥ १ ॥

यो भुंजानोऽशुचिर्वापि चंडालं पतितं स्पृशेत् ॥

क्रोधादज्ञानतो वापि तस्य वक्ष्यामि निष्कृतिम् ॥ २ ॥

षड्रात्रं वा त्रिरात्रं वा यथासंख्यं समाचरेत् ॥

स्नात्वा त्रिषवणं विप्रः पंचगव्येन शुद्ध्यति ॥ ३ ॥

भुंजानस्य तु विप्रस्य कदाचित्स्रवते गुदम्।

उच्छिष्टत्वे शुचित्वे च तस्यशौचं विनिर्दिशेत् ॥ ४ ॥

पूर्वं कृत्वा द्विजः शौचं पश्चादप उपस्पृशेत् ॥

अहोरात्रोषितो भूत्वा जुहुयात्सर्पिषाहुतिम् ॥ ५ ॥

निगिरन्यदि मेहेत भुक्त्वावा मेहने कृते ॥

अहोरात्रोषितो भूत्वा जुहुयात्सर्पिषाहुतिम् ॥ ६ ॥

यदा भोजनकाले स्यादशुचिर्ब्राह्मणः क्वचित् ॥

भूमौ निधाय तद्भासं स्नात्वाशुद्विमवाप्नुयात् ॥ ७ ॥

भक्षयित्वा तु तद्ग्रासमुपवासेन शुद्ध्यति ॥

अशित्वा चैव तत्सर्वं त्रिरात्रमशुचिर्भवेत् ॥ ८ ॥

अश्नतश्चेद्विरेकः स्यादस्वस्थस्त्रिशतं जपेत् ॥

स्वस्यस्त्रीणि सहस्राणि गायत्र्याः शोधनं परम् ॥ ९ ॥

चंडालैःश्वपचैः स्पृष्टो विण्मूत्रे च कृते द्विजः ॥

त्रिरात्रं तु प्रकुर्वीत भुक्तोच्छिष्टः षडाचरेत् ॥ १० ॥

उदक्यां सूतिकां वापि संस्पृशेदंत्यजो यदि ॥

त्रिरात्रेण विशुद्धिः स्यादिति शातातपोऽब्रवीत् ॥ ११ ॥

रजस्वला तु संस्पृष्टा श्वमातंगादिवायसैः॥

निराहाराशुचिस्तिष्ठेत्कालस्नानेन शुद्ध्यति ॥ १२ ॥

रजस्वले यदा नार्यावन्योन्यं स्पृशतः क्वचित् ॥

शुद्ध्यतः पंचगव्येन ब्रह्मकूर्चेन चोपरि ॥ १३ ॥

उच्छिष्टेन च संस्पृष्टा कदाचित्स्त्री रजस्वला ॥

कृच्छ्रेण शुद्धिमाप्नोति शूद्रीदानोपवासतः ॥१४॥

अनुच्छिष्टेन संस्पृष्टे स्नानं येन विधीयते ॥

तेनैवोच्छिष्टसंस्पृष्टः प्राजापत्यं समाचरेत् ॥ १५ ॥

ऋतौ तु गर्भं शंकित्वा स्नानं मैथुनिनः स्मृतम् ॥

अनृतौ तु स्त्रियं गत्वा शौचं मूत्रपुरीषवत् ॥ १६ ॥

उभावप्यशुची स्यातां दंपती शयने गतौ ॥

शयनादुत्थिता नारी शुचिः स्यादशुचिः पुमान् ॥ १७॥

भर्तुः शरीरशुश्रूषां दौरात्म्यादप्रकुर्वती ॥

दंड्या द्वादशकं नारी वर्षंत्याज्या धनं विना ॥ १८ ॥

त्यजंतोऽपतितान्बंधून्दंड्या उत्तमसाहसम् ॥

पिता हि पतितः कामं न तु माता कदाचन ॥ १९ ॥

आत्मानं घातयेद्यस्तु रज्ज्वाऽऽदिभिरुपक्रमैः ॥

मृतोऽमेध्येन लेप्तव्यो जीवतो द्विशतं दमः ॥ २० ॥

दंड्यास्तत्पुत्रमित्राणि प्रत्येकं पणिकं दमम् ॥

प्रायश्चित्तं ततः कुर्यूर्यथाशास्त्रप्रचोदितम् ॥ २१ ॥

जलाद्युद्बंधनभ्रष्टाः प्रव्रज्यानाशकच्युताः ॥

विषप्रपतनं प्रायः शस्त्रघातहताश्च ये ॥ २२ ॥

न चैते प्रत्यवसिताः सर्वलोकबहिष्कृताः ॥

चांद्रायणेन शुद्ध्यति तप्तकृच्छ्रद्वयेन वा ॥ २३ ॥

उभयावसितः पापः श्यामाच्छबलकाच्च्युतः ॥

चांद्रायणाभ्यां शुद्ध्येत दत्वा धेनुं तथा वृषम् ॥ २४ ॥

श्वशृगालप्लवंगाद्यैर्मानुषैश्च रतिं विना ॥

दष्टः स्नात्वा शुचिः सद्यो दिवा संध्यासु रात्रिषु ॥ २५॥

अज्ञानाद्ब्राह्मणो भुक्त्वा चंडालान्नं कदाचन ॥

गोमूत्रयावकाहारोमासार्द्धेन विशुद्ध्यति ॥ २६ ॥

गोब्राह्मणहनं दग्ध्वा मृतं चोद्बन्धनादिना ॥

पाशं छित्त्वा तथा तस्यकृच्छ्रमेकं चरेद्द्विजः ॥ २७ ॥

चंडालपुल्कसानां च भुक्त्वा गत्वा च योषितम् ॥

कृच्छ्राब्दमाचरेज्ज्ञानादज्ञानादैंदवद्वयम् ॥ २८॥

कापालिकान्नभोक्तॄणां तन्नारीगामिनां तथा ॥

कृच्छ्राब्दमाचरेज्ज्ञानादज्ञानादैंदवद्वयम्॥२९॥

अगम्यागमने विप्रो मद्यगोमांसभक्षणे ॥

तप्तकृच्छ्रपरिक्षिप्तो मौर्वीहोमेन शुद्ध्यति ॥ ३० ॥

महापातककर्तारश्चत्वारोऽथ विशेषतः ॥

अग्निंप्रविश्य शुद्ध्यंति स्थित्वा वा महति क्रतौ ॥ ३१॥

रहस्यकरणेऽप्येव मासमभ्यस्य पूरुषः ॥

अघमर्षणसूक्तं वाशुद्ध्येदंतर्जले स्थितः ॥ ३२ ॥

रजकश्चर्मकश्चैव नटो बुरुड एव च ॥

कैवर्त्तदभिल्लाश्च सप्तैते अन्त्यजाः स्मृताः ॥ ३३ ॥

भुक्त्वा चैषां स्त्रियो गत्वा पीत्वाऽपः प्रतिगृह्य च ॥

कृच्छ्राब्दमाचरेज्ज्ञानादज्ञानाददैंवद्वयम् ॥ ३४ ॥

मातरं गुरुपत्नीं च स्वसृृर्दुहितरं स्नुषाम् ॥

गत्वैताः प्रविशेदग्निंनान्या शुद्धिर्विधीयते ॥ ३५ ॥

राज्ञीं प्रव्रजितां धात्रीं तथा वर्णोत्तमामपि ॥

कृच्छ्रद्वयं प्रकुर्वीत सगोत्रामभिगम्य च ॥ ३६ ॥

अन्यासु पितृगोत्रासु मातृगोत्रगतास्वपि ॥

परदारेषु सर्वेषु कृच्छ्रं सांतपनं चरेत् ॥ ३७ ॥

वेश्याभिगमने पापं व्यपोहंंति द्विजातयः ॥

पीत्वा सकृत्सुतप्तं च पंचरात्रं कुशोदकम् ॥ ३८ ॥

गुरुतल्पव्रतंकेचित्केचिद्ब्रह्महणोव्रतम् ॥

गोघ्नस्य केचिदिच्छंति केचिच्चैवावकीर्णिनः ॥ ३९ ॥

दंडादूर्ध्वप्रहारेण यस्तु गां विनिपातयेत् ॥

द्विगुणं गोव्रतंतस्य प्रायश्चित्तं विनिर्दिशेत् ॥ ४० ॥

अंगुष्ठमात्रस्थूलस्तु बाहुपात्रप्रमाणकः ॥

सार्द्रश्चसपलाशश्चगोदंडः परिकीर्तितः ॥ ४१ ॥

गवां निपातने चैव गर्भोऽपि संपतेद्यदि ॥

एकैकशश्चरेत्कृच्छ्रं यथापूर्वं तथा पुनः ॥ ४२॥

पादमुत्पन्नमात्रे तु द्वौ पादौ गात्रसंभवे ॥

पादोनं कृच्छ्रमाचष्टे हत्वा गर्भमचेतनम् ॥ ४३ ॥

अंगप्रत्यंगसंपूर्णे गर्भेरेतःसमन्विते ॥

एकैकशश्चरेत्कृच्छ्रमेषा गोघ्नस्य निष्कृतिः ॥ ४४ ॥

बंधने रोधने चैव पोषणे वा गवां रुजा ॥

संपद्यते चेन्मरणं निमित्ती नैव लिप्यते ॥ ४५ ॥

मूर्च्छितः पतितो वापि दंडेनाभिहतस्तथा ॥

उत्थाय षट्पदं गच्छेत्सप्त पंच दशापि वा ॥ ४६ ॥

ग्रासं वा यदि गृह्णीयात्तोयं वापि पिबेद्यदि ॥

पूर्वव्याधिप्रनष्टानां प्रायश्चित्तं न विद्यते ॥ ४७ ॥

काष्ठलोष्टाश्मभिर्गावः शस्त्रैर्वा निहता यदि ॥

प्रायश्चित्तं कथं तत्र शास्त्रे शास्त्रे निगद्यते ॥ ४८ ॥

काष्ठे सांतपनं कुर्य्यात्प्राजापत्यं तु लोष्टके ॥

तप्तकृच्छ्रं तु पाषाणे शस्त्रे चाप्यतिकृच्छ्रकम् ॥ ४९ ॥

औषधं स्नेहमाहारं दद्याद्गोब्राह्मणेषु च ॥

दीयमाने विपत्तिः स्यात्प्रायश्चित्तं न विद्यते ॥ ५० ॥

तैलभेषजपाने च भेषजानां च भक्षणे ॥

निःशल्यकरणे चैव प्रायश्चित्तं न विद्यते ॥ ५१ ॥

वत्सानां कंठबंधे च क्रिययाभेषजेन तु ॥

सायं संगोपनार्थं च न दोषो रोधबंधयोः ॥ ५२॥

पादे चैवास्य रोमाणि द्विपादे श्मश्रु केवलम् ॥

त्रिपादे तु शिखावर्जंमूले सर्वं समाचरेत् ॥ ५३॥

सर्वान्केशान्समुद्धृत्य च्छेदयेदंगुलद्वयम् ॥

एवमेवतु नारीणां मुंडमुंडापनं स्मृतम् ॥५४॥

न स्त्रिया वपनं कार्यं न च वीरासनं स्मृतम् ॥

न च गोष्ठे निवासोऽस्ति न गच्छंतीमनुव्रजेत् ॥५५॥

राजा वा राजपुत्रो वा ब्राह्मणो वा बहुश्रुतः ॥

अकृत्वा वपनं तेषां प्रायश्चित्तं विनिर्दिशेत् ॥ ५६ ॥

केशानां रक्षणार्थं च द्विगुणं व्रतमादिशेत् ॥

द्विगुणे तु व्रते चीर्णे द्विगुणैव तु दक्षिणा ॥ ५७ ॥

द्विगुणं चेन्न दत्तं हि केशांश्च परिरक्षयेत् ॥

पापं न क्षीयते हंतुर्दाता च नरकं व्रजेत् ॥ ५८ ॥

अश्रौतस्मार्तविहितं प्रायश्चित्तं वदंति ये ॥

तान्धर्मविघ्नकर्तृृंश्च राजा दंडेन पीडयेत् ॥ ५९ ॥

न चेत्तान्पीडयेद्राजा कथंचित्काममोहितः ॥

तत्पापं शतधा भूत्वा तमेव परिसर्पति ॥ ६० ॥

प्रायश्चित्ते ततश्चीर्णे कुर्याद्ब्राह्मणभोजनम् ॥

विंशतिं गा वृषं चैकं दद्यात्तेषां च दक्षिणाम् ॥ ६१ ॥

कृमिभिर्व्रणसंभूतैर्मक्षिकाभिश्च पातितैः ॥

कृच्छ्रार्द्धं संप्रकुर्वीत शक्त्या दद्याच्च दक्षिणाम् ॥ ६२ ॥

प्रायश्चित्तं च कृत्वा वै भोजयित्वा द्विजोत्तमान् ॥

सुवर्णमाषकं दद्यात्ततः शुद्धिर्विधीयते ॥ ६३ ॥

चंडालश्वपचैः स्पृष्टेनिशि स्नानं विधीयते ॥

न वसेत्तत्र रात्रौ तु सद्यः स्नानेन शुद्ध्यति ॥ ६४ ॥

अथ वसेद्यदा रात्रौ अज्ञानादविचक्षणः ॥

तदा तस्य तु तत्पापं शतधा परिवर्त्तते ॥ ६५ ॥

उद्गच्छंति हि नक्षत्राण्युपरिष्टाच्च ये ग्रहाः ॥

संस्पृष्टेरश्मिभिस्तेषामुदके स्नानमाचरेत् ॥ ६६ ॥

कुड्यांतर्जलवल्मीकमूषिकोत्करवर्त्मसु ॥

श्मशाने शौचशेषे च न ग्राह्याः सप्त मृत्तिकाः ॥ ६७ ॥

इष्टापूर्तंतु कर्त्तव्यं ब्राह्मणेन प्रयत्नतः॥

इष्टेन लभते स्वर्गं पूर्तेमोक्षं समश्नुते ॥ ६८ ॥

वित्तापेक्षं भवेदिष्टं तडागं पूर्तमुच्यते ॥

आरामश्च विशेषेण देवद्रोण्यस्तथैव च ॥ ६९ ॥

वापीकूपतडागानि देवतायतनानि च ॥

पतितान्युद्धरेद्यस्तु स पूर्तफलमश्नुते ॥ ७० ॥

शुक्लाया मूत्रं गृह्णीयात्कृष्णाया गोः शकृत्तथा ॥

ताम्रायाश्च पयो ग्राह्यं श्वेताया दधि चोच्यते ॥ ७१ ॥

कपिलाया घृतं ग्राह्यं महापातकनाशनम् ॥

सर्वतीर्थे नदीतोये कुशैर्द्रव्यंपृथक्पृथक् ॥७२ ॥

आहृत्य प्रणवेनैव उत्थाप्य प्रणवेन च ॥

प्रणवेन समालोड्यप्रणवेन तु संपिबेत् ॥ ७३ ॥

पालाशे मध्यमे पर्णे भांडे ताम्रमये तथा ॥

पिबेत्पुष्करपर्णे वा ताम्रे वा मृन्मये शेभ ॥ ७४ ॥

शुक्लाया मूत्रं गृह्णीयात्कृष्णाया गोः शकृत्तथा ॥

द्वितीये नास्ति दोषस्तु प्रथमेनैव शुद्ध्यति ॥ ७५ ॥

जातेन शुद्ध्यते जातं मृतेन मृतकं तथा ॥

गर्भे संस्रवणे मासे त्रीण्यहानि विनिर्दिशेत् ॥ ७६ ॥

सूतके तु समुत्पन्ने द्वितीये समुपस्थिते ॥

रजस्युपरते साध्वी स्त्रानेन स्त्री रजस्वला ॥ ७७ ॥

स्वगोत्राद्भ्रश्यते नारीविवाहात्सप्तमे पदे ॥

स्वामिगोत्रेण कर्तव्या तस्याःपिंडोदकक्रिया ॥ ७८ ॥

द्वे पितुः पिण्डदानं स्यात्पिंडे पिंडे द्विनामता ॥

षण्णां देयास्त्रयः पिंडा एवं दाता न मुह्यति ॥ ७९ ॥

स्वेन भर्त्रासह श्राद्धं माता भुक्ता सदैवतम् ॥

पितामह्यपि स्वेनैव स्वेनैव प्रपितामही ॥८० ॥

वर्षे वर्षे तु कुर्वीत मातापित्रोस्तु सत्कृतिम् ॥

अदैवं भोजयेच्छ्राद्धं पिंडमेकं तु निर्वपेत् ॥ ८१ ॥

नित्यं नैमित्तिकं काम्यं वृद्धिश्राद्धमथापरम् ॥

पार्वणं चेति विज्ञेयं श्राद्धं पंचविधं बुधैः ॥ ८२ ॥

ग्रहोपरागे संक्रांतौपर्वोत्सवमहालये ॥

निर्वपेत्रीन्नरः पिंडानेकमेव मृतेऽहनि ॥ ८३ ॥

अनूढा न पृथक्कन्या पिण्डे गोत्रे च सूतके ॥

पाणिग्रहणमंत्राभ्यां स्वगोत्राद्भ्रश्यते ततः ॥ ८४ ॥

येन येन तु वर्णेन या कन्या परिणीयते ॥

तत्समं सूतकं याति तथा पिण्डोदकेऽपि च॥ ८५॥

विवाहे चैव संवृत्ते चतुर्थेऽहनि रात्रिषु॥

एकत्वं सा व्रजेद्भर्तुः पिण्डे गोत्रे च सूतके ॥ ८६ ॥

प्रथमेऽह्निद्वितीये वा तृतीये वा चतुर्थके ॥

अस्थिसंचयनं कार्यं बंधुभिर्हितबुद्धिभिः ॥ ८७ ॥

चतुर्थे पंचमे चैव सप्तमे नवमे तथा ॥

अस्थिसंचयनं प्रोक्तं वर्णानामनुपूर्वशः ॥ ८८ ॥

एकादशाहे प्रेतस्य यस्य चोत्सृज्यते वृषः ॥

मुच्यते प्रेतलोकात्स स्वर्गलोके महीयते ॥ ८९ ॥

नाभिमात्रे जले स्थित्वा हृदये नानुचिंतयेत् ॥

आगच्छंतु मे पितरो गृह्णंत्वेताञ्जलांजलीन् ॥ ९० ॥

हस्तौकृत्वा तु संयुक्तौ पूरयित्वा जलेन च ॥

गोशृंगमात्रमुद्धृत्य जलमध्ये जलं क्षिपेत् ॥ ९१॥

आकाशे च क्षिपेद्वारि वारिस्थो दक्षिणामुखः ॥

पितॄणां स्थानमाकाशं दक्षिणा दिक्तथैव च ॥ ९२ ॥

आपो देवगणाः प्रोक्ता आपः पितृगणास्तथा ॥

तस्मादप्सु जलं देयं पितॄणां हितमिच्छता ॥ ९३ ॥

दिवा सूर्यांशुभिस्तप्तं रात्रौ नक्षत्रमारुतैः ॥

संध्ययोरप्युभाभ्यांच पवित्रं सर्वदा जलम् ॥ ९४ ॥

स्वभावयुक्तमव्याप्तममेध्येन सदा शुचि ॥

भांडस्थं धरणीस्थं वा पवित्रं सर्वदा जलम् ॥ ९५ ॥

देवतानां पितॄणां च जले दद्याज्जलांजलीन् ॥

असंस्कृतप्रमतिनां स्थले दद्याज्जलांजलीन् ॥ ९६ ॥

श्राद्धेहवनकाले च दद्यादेकेन पाणिना।

उभाभ्यां तर्पणे दद्यादिति धर्मोव्यवस्थितः ॥ ९७ ॥

   इति यमप्रणीतं धर्मशास्त्रं समाप्तम् ॥ ६ ॥

 इति यमस्मृतिः समाप्ता ६.

 <MISSING_FIG href="../books_images/1681129873.jpg"/>

<MISSING_FIG href="../books_images/1681129821.jpg"/>

**श्रीः।**
