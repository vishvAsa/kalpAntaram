+++
title = "व्यासस्मृतिः"

+++

**      **

**प्रथमोऽध्यायः १.**

वाराणस्यां सुखासीनं वेदव्यासं तपोनिधिम् ॥

पप्रच्छुर्मुनयोऽभ्येत्य धर्मान्वर्णव्यवस्थितान् ॥ १ ॥

स पृष्टः स्मृतिमान्स्मृत्वा स्मृतिं वेदार्थगर्भिताम् ॥

उवाचाथ प्रसन्नात्मा मुनयः श्रूयतामिति ॥ २ ॥

यत्र यत्र स्वभावेन कृष्णसारो मृगः सदा ॥

चरते तत्र वेदोक्तो धर्मों भवितुमर्हति ॥ ३ ॥

श्रुतिस्मृतिपुराणानां विरोधो यत्र दृश्यते ॥

तत्र श्रौतं प्रमाणं तु तयोर्द्वैधे स्मृतिर्वरा ॥ ४ ॥

ब्राह्मणक्षत्रियविशस्त्रयो वर्णा द्विजातयः ॥

श्रुतिस्मृतिपुराणोक्तधर्मयोग्यास्तु नेतरे ॥ ५ ॥

शूद्रो वर्णश्चतुर्थोऽपि वर्णत्वाद्धर्ममर्हति ॥

वेदमंत्रस्वधास्वाहावषट्कारादिभिर्विना ॥ ६ ॥

विप्रवद्विप्रविन्नासु क्षत्रविन्नासु क्षत्रवत् ॥

जातकर्माणि कुर्वीत ततः शूद्रासु शूद्रवत् ॥ ७ ॥

वैश्यासु विप्रक्षत्राभ्यां ततः शूद्रासु शूद्रवत्॥

अधमादुत्तमायां तु जातः शूद्राधमः स्मृतः ॥ ८ ॥

ब्राह्मण्यां शूद्रजनितश्चंडालो धर्मवर्जितः ॥ ९ ॥

कुमारीसंभवस्त्वेकः सगोत्रायां द्वितीयकः ॥

ब्राह्मण्यां शूद्रजनितश्चण्डालस्त्रिविधः स्मृतः ॥ १० ॥

वर्द्धकिर्नापितो गोप आशापः कुंभकारकः ॥

वणिक्किरातकायस्थमालाकारकुटुंबिनः ॥

वरटो मेदचंडालदासश्वपचकोलकाः ॥ ११ ॥

एतेंऽत्यजाः समाख्याता ये चान्ये च गवाशनाः ॥

एषां संभाषणात्स्नानं दर्शनादर्कवीक्षणम् ॥ १२ ॥

गर्भाधानं पुंसवनं सीमंतो जातकर्म च ॥

नामक्रियानिष्क्रमणेऽन्नाशनं वपनक्रिया ॥ १३ ॥

कर्णवेधोव्रतादेशो वेदारंभक्रियाविधिः ॥

केशांतः स्नानमुद्वाहो विवाहाग्निपरिग्रहः ॥ १४ ॥

त्रेताग्निसंग्रहश्चेति संस्काराः षोडश स्मृताः ॥

नवैताः कर्णवेधांता मंत्रवर्जं क्रियाः स्त्रियाः ॥ १५ ॥

विवाहो मंत्रतस्तस्याः शूद्रस्यामंत्रतो दश ॥ १६ ॥

गर्भाधानं प्रथमतस्तृतीये मासि पुंसवः ॥

सीमंतश्चाष्टमे मासि जाते जातक्रिया भवेत् ॥ १७ ॥

एकादशेऽह्नि नामार्कस्येक्षा मासि चतुर्थके ॥

षष्ठे मास्यन्नमश्नीयाच्चूडाकर्म कुलोचितम् ॥ १८ ॥

कृतचूडे च बाले हि कर्णवेधो विधीयते ॥

विप्रो गर्भाष्टमे वर्षे क्षत्र एकादशे तथा ॥ १९ ॥

द्वादशे वैश्यजातिस्तु व्रतोपनयमर्हति ॥

तस्य प्राप्तव्रतस्यायं कालः स्याद्द्विगुणाधिकः ॥ २० ॥

वेदव्रतच्युतो व्रात्यः स व्रात्यस्तोममर्हति ॥ २१॥

द्वे जन्मनी द्विजातीनां मातुः स्यात्प्रथमं तयोः ॥

द्वितीयं छंदसां मातुर्ग्रहणाद्विधिवद्गुरोः ॥ २२ ॥

एवं द्विजातिमापन्नो विमुक्तो वान्यदोषतः ॥

श्रुतिस्मृतिपुराणानां भवेदध्ययनक्षमः ॥ २३ ॥

उपनीतो गुरुकुले वसेन्नित्यं समाहितः ॥

विभृयाद्दंडकौपीनोपवीताजिनमेखलाः ॥ २४ ॥

पुण्येऽह्नि गुर्वनुज्ञातः कृतमंत्राहुतिक्रियः ॥

स्मृत्वोंकारं च गायत्रीमारभेद्वेदमादितः ॥ २५ ॥

शौचाचारविचारार्थं धर्मशास्त्रमपि द्विजः ॥

पठेत गुरुतः सम्यक्कर्म तद्दिष्टमाचरेत् ॥ २६ ॥

ततोऽभिवाद्य स्थविरान्गुरुं चैव समाश्रयेत् ॥

स्वाध्यायार्थं तदापन्नः सर्वदा हितमाचरेत् ॥ २७ ॥

नापक्षिप्तोऽपि भाषेत नाव्रजेत्ताडितोऽपि वा ॥

विद्वेषमथ पैशुन्यं हिंस्रनं चार्कवीक्षणम् ॥ २८ ॥

तौर्य्यत्रिकानृतोन्मादपरिवादानलंक्रियाम् ॥

अञ्जनोद्वर्तनादर्शस्त्रग्विलेपनयोषितः ॥ २९ ॥

वृथाटनमसंतोषं ब्रह्मचारी विवर्जयेत् ॥

ईषच्चलितमध्याह्नेऽनुज्ञातो गुरुणा स्वयम् ॥ ३० ॥

अलोलुपश्चरेद्भैक्षं वृत्तिषूत्तमवृत्तिषु ॥

सद्यो भिक्षान्नमादाय वित्तवत्तदुपस्पृशेत् ॥ ३१ ॥

कृतमाध्याह्निकोऽश्नीयादनुज्ञातो यथाविधि ॥

नाद्यादेकान्नमुच्छिष्टं भुक्त्वा चाचामितामियात् ॥३२॥

नान्याद्भिक्षितमादद्यादापन्नो द्रविणादिकम् ॥

अनिंद्यामंत्रितः श्राद्धे पैत्रेऽद्याद्गुरुचोदितः ॥ ३३ ॥

एकान्नमप्यविरोधे व्रतानां प्रथमाश्रमी ॥

भुक्त्वा गुरुमुपासीत कृत्वा संधुक्षणादिकम् ॥ ३४ ॥

समिधोऽग्नावादधीत ततः परिचरेद्गुरुम् ॥

शयीत गुर्व्वनुज्ञातः प्रह्वश्च प्रथमं गुरोः ॥ ३५ ॥

एवमन्वहमभ्यासी ब्रह्मचारी व्रतं चरेत् ॥

हितोपवादः प्रियवाक्सम्यग्गुर्वर्थसाधकः ॥ ३६ ॥

नित्यमाराधयेदेनमासमाप्तेः श्रुतिग्रहात् ॥

अनेन विधिनांधीतो वेदमंत्रो द्विजं नयेत् ॥ ३७ ॥

शापानुग्रहसामर्थ्यमृषीणां च सलोकताम् ॥

पयोऽमृताभ्यां मधुभिः साज्यैः प्रीणंति देवताः॥ ३८ ॥

तस्मादहरहर्वेदमनध्यायमृते पठेत् ॥

यदंगं तदनध्याये गुरोर्वचनमाचरेत् ॥ ३९ ॥

व्यतिक्रमादसंपूर्णमनहंकृतिराचरेत् ॥

परत्रेह च तद्ब्रह्म नत्वधीतमपि द्विजम् ॥ ४० ॥

यस्तूपनयनादेतदामृत्योर्व्रतमाचरेत् ॥

स नैष्ठिको ब्रह्मचारी ब्रह्मसायुज्यमाप्नुयात् ॥ ४१ ॥

समाप्य वेदान्वेदौ वा वेदं वा प्रसभं द्विजः ॥

स्नायीत गुर्वनुज्ञातः प्रवृत्तोदितदक्षिणः ॥ ४३ ॥

    इति श्रीवेदव्यासीये धर्मशास्त्रे प्रथमोऽध्यायः ॥ १ ॥

** द्वितीयोऽध्यायः २.**

एवं स्नातकतां प्राप्तो द्वितीयाश्रमकांक्षया ॥

प्रतीक्षेत विवाहार्थमनिन्द्यान्वयसंभवाम् ॥ १ ॥

अरोगो दुष्टवंशोत्थामशुल्कादानदूषिताम् ॥

सवर्णामसमानार्षाममातृपितृगोत्रजाम् ॥ २ ॥

अनन्यपूर्विकां लघ्वींशुभलक्षणसंयुताम् ॥

धृताधोवसनां गौरीं विख्यातदशपूरुषाम् ॥ ३ ॥

ख्यातनाम्नः पुत्रवतः सदाचारवतः सतः ॥

दातुमिच्छोर्दुहितरं प्राप्य धर्मेण चोद्वहेत् ॥ ४ ॥

ब्राह्मोद्वाहविधानेन तदभावे परोविधिः ॥

दातव्यैषा सदृक्षाय वयोविद्यान्वायादिभिः ॥ ५ ॥

पितृतत्पितृभ्रातृषु पितृव्यज्ञातिमातृषु ॥

पूर्वाभावे परो दद्यात्सर्वाभावे स्वयं व्रजेत् ॥ ६ ॥

यदि सा दातृवैकल्याद्रजः पश्येत्कुमारिका ॥

भ्रूणहत्याश्च यावत्यः पतितः स्यात्तदप्रदः ॥ ७ ॥

तुभ्यं दास्याम्यहमिति ग्रहीष्यामीति पस्तयोः ॥

कृत्वा समयमन्योन्यं भजते न स दंडभाक् ॥ ८ ॥

त्यजन्नदुष्टां दंड्यःस्याद्दूषयंश्चाप्यदूषिताम् ॥

ऊढायां हि सवर्णायामन्यां वा काममुद्वहेत् ॥ ९ ॥

तस्यामुत्पादितः पुत्रो न सवर्णात्प्रहीयते ॥

उद्वहेत्क्षत्रियां विप्रो वैश्यां च क्षत्रियो विशाम् ॥

न तु शूद्रां द्विजः कश्चिन्नाधमः पूर्ववर्णजाम् ॥ १० ॥

नानावर्णासु भार्य्यासु सवर्णा सहचारिणी ॥

धर्म्माधर्मेषु धर्मिष्ठा ज्येष्ठा तस्य स्वजातिषु ॥ ११ ॥

पाटितोऽयं द्विजाः पूर्वमेकदेहः स्वयंभुवा ॥ १२ ॥

पतयोऽर्द्धेन चार्द्धेन पल्योऽभूवन्निति श्रुतिः ॥

यावन्न विंदते जायां तावदर्द्धोभवेत्पुमान् ॥१३ ॥

नार्द्धंप्रजायते सर्वं प्रजायेतेत्यपि श्रुतिः ॥

गुर्वी सा भूस्त्रिवर्गस्य वोढुं नान्येन शक्यते ॥१४ ॥

यतस्ततोऽन्वहं भूत्वा स्ववशो बिभृयाच्च ताम् ॥

कृतदारोऽग्निपत्नीभ्यां कृतवेश्मा गृहं वसेत् ॥ १५ ॥

स्वकृतं वित्तमासाद्य वैतानाग्निं न हापयेत् ॥

स्मार्तं वैवाहिके वह्नौ श्रौतं वैतानिकाग्निषु ॥१६ ॥

कर्म कुर्य्यात्प्रतिदिनं विधिवत्प्रीतिपूर्वकः ॥

सम्यग्धर्मार्थकामेषु दंपतिभ्यामहर्निशम् ॥१७ ॥

एकचित्ततया भाव्यं समानव्रतवृत्तितः ॥

न पृथग्विद्यते स्त्रीणां त्रिवर्गविधिसाधनम् ॥ १८ ॥

भावतोह्यतिदेशाद्वा इति शास्त्रविधिः परः ॥

पत्युः पूर्वं समुत्थाय देहशुद्धिंविधाय च ॥ १९ ॥

उत्थाप्य शयनाद्यानि कृत्वा वेश्मविशोधनम् ॥

मार्जनैर्लेपनैः प्राप्य साग्निशालं स्वमंगणम् ॥ २० ॥

शोधयेदग्निकार्याणि स्निग्धान्युष्णेन वारिणा ॥

प्रोक्षण्यैरिति तान्येव यथास्थानं प्रकल्पयेत् ॥ २१ ॥

द्वंद्वंप[^33]ात्राणि सर्वाणि न कदाचिद्वियोजयेत् ॥

[^33]: " कलश-पंचपात्रादिरूपाणि द्वन्द्वपात्राणि परस्परसंबंधशालीनित्यर्थः"

शोधयित्वा तु पात्राणि पूरयित्वा तु धारयेत् ॥ २२ ॥

महानसस्य पात्राणि बहिः प्रक्षाल्य सर्वथा ॥

मृद्भिश्च शोधयेच्चुल्लीं तंत्राग्निं विन्यसेत्ततः ॥ २३ ॥

स्मृत्वा नियोगपात्राणि रसांश्च द्रविणानि च ॥

कृतपूर्वाह्णकार्या च स्वगुरूनभिवादयेत् ॥ २४ ॥

ताभ्यां भर्तृपितृभ्यां वा भ्रातृमातुलबांधवैः ॥

वस्त्रालंकाररत्नानि प्रदत्तान्येव धारयेत् ॥ २५ ॥

मनोवाक्कर्मभिः शुद्धा पतिदेशानुवर्तिनी ॥

छायेवानुगता स्वच्छा सखीव हितकर्मसु ॥ २६ ॥

दासीवादिष्टकार्य्येषु भार्य्या भर्तुः सदा भवेत् ॥

ततोऽन्नसाधनं कृत्वा पतये विनिवेद्य तत् ॥ २७ ॥

वैश्वदेवकृतैरन्नैर्भोजनीयांश्च भोजयेत् ॥

पतिं चैवाभ्यनुज्ञाता सिद्धमन्नादिनात्मना ॥ २८ ॥

भुक्त्वा नयेदहःशेषमायव्ययविचिंतया ॥

पुनः सायं पुनः प्रातर्गृहशुद्धिं विधाय च ॥ २९ ॥

कृतान्नसाधना साध्वी सुभृशं भोजयेत्पतिम् ॥

नातितृप्त्या स्वयं भुक्त्वा गृहनीतिं विधाय च ॥ ३० ॥

आस्तीर्य साधु शयनं ततः परिचरेत्पतिम् ॥

सुप्ते पतौ तदभ्याशे स्वपेत्तद्गतमानसा ॥ ३१ ॥

अनग्ना चाप्रमत्ता च निष्कामा च जिर्तेद्रिया ॥

नोच्चैर्व[^34]दन्न परुषं न बहून्पत्युरप्रियम् ॥ ३२ ॥

[^34]: "पुरुषम् इति पाठान्तरम् । तदा पत्युरन्यं पुरुषमित्यर्थः भ्रातृपित्रादींस्तु विकारशंकाया अभावाद्वदेत् ।"

न केनचिद्विवदेच्च अप्रलापविलासिनी ॥

न चापि व्ययशीला स्यान्न धर्मार्थविरोधिनी ॥ ३३ ॥

प्रमादोन्मादरोषेर्ष्यावंचनं चातिमानिताम् ॥

पैशुन्यहिंसाविद्वेषमदाहंकारधूर्तताः ॥ ३४ ॥

नास्तिक्यं साहसं स्तेयं दंभान्साध्वी विवर्जयेत् ॥

एवं परिचरंती सा पतिं परमदैवतम् ॥ ३५ ॥

यशः शमिह यात्येव परत्र च सलोकताम् ॥

योषितो नित्यकर्मोक्तं नैमित्तिकमथोच्यते ॥ ३६ ॥

रजोदर्शनतो दोषात्सर्वमेव परित्यजेत् ॥

सर्वैरलक्षिता शीघ्रं लज्जितांतर्गृहे वसेत् ॥ ३७ ॥

एकांबरावृता दीना स्नानालंकारवर्जिता ॥

मौनिन्यधोमुखी चक्षुःपाणिपद्भिरचंचला ॥ ३८ ॥

अश्नीयात्केवलं भक्तं नक्तं मृन्मयभाजने ॥

स्वपेद्भूमावप्रमत्ता क्षपेदेवमहस्त्रयम् ॥ ३९ ॥

स्नायीत च त्रिरात्रांते सचैलमुदिते रवौ ॥

विलोक्य भर्तुर्वदनं शुद्धा भवति धर्मतः ॥ ४० ॥

कृतशौचा पुनः कर्म पूर्ववच्च समाचरेत् ॥

रजोदर्शनतो याः स्यूरात्रयःषोडशर्तवः ॥ ४१ ॥

ततः पुंबीजमक्लिष्टं शुद्धे क्षेत्रे प्ररोहति ॥

चतस्रश्चादिमा रात्रीः पर्ववच्च विवर्जयेत् ॥ ४२ ॥

गच्छेद्युग्मासु रात्रीषु पौष्णपित्रर्क्षराक्षसान् ॥

प्रच्छादितादित्यपथे पुमान्गच्छेत्स्वयोषितः ॥ ४३ ॥

क्षमालंकृदवाप्नोति पुत्रं पूजितलक्षणम् ॥

ऋतुकालेऽभिगम्यैवं ब्रह्मचर्ये व्यवस्थितः ॥ ४४ ॥

गच्छन्नपि यथाकामं न दुष्टः स्पादनन्यकृत् ॥

भ्रूणहत्यामवाप्नोति ऋतौ भार्य्यापराङ्मुखः ॥ ४५ ॥

सात्ववाप्यान्यतो गर्भं त्याज्या भवति पापिनी ॥

महापातकदुष्टा च पतिगर्भविनाशिनी ॥ ४६ ॥

सद्वृत्तचारिणीं पत्नीं त्यक्त्वा पतति धर्मतः ॥

महापातकदुष्टोऽपि स प्रतीक्ष्यस्तया पतिः ॥ ४७ ॥

अशुद्धे क्षयमादूरं स्थितायामनुचिन्तया ॥

व्यभिचारेण दुष्टानां पतीनां दर्शनादृते ॥ ४८ ॥

धिक्कृतायामवाच्यायामन्यत्र वासयेत्पतिः ॥

पुनस्तामार्तवस्नातां पूर्ववद्व्यवहारयेत् ॥ ४९ ॥

धूर्तांच धर्मकामघ्नीमपुत्रां दीर्घरोगिणीम् ॥

सुदुष्टां व्यसनासक्तामहितामधिवासयेत् ॥ ५० ॥

अधिविन्नामपि विभुः स्त्रीणां तु समतामियात् ॥

विवर्णा दीनवदना देहसंस्कारवर्जिता ॥ ५१ ॥

पतिव्रता निराहारा शोष्यते प्रोषिते पतौ ॥

मृतं भर्तारमादाय ब्राह्मणी वह्निमाविशेत् ॥ ५२ ॥

जीवंती चेत्त्यक्तकेशा तपसा शोधयेद्वपुः ॥

सर्वावस्थासु नारीणां न युक्तं स्यादरक्षणम् ॥ ५३ ॥

तदेवानुक्रमात्कार्य्यं पितृभर्तृसुतादिभिः ॥

जाताः सुरक्षिताः पापात्पुत्रपौत्रप्रपौत्रिकाः ॥

ये यजंति पितृृन्यज्ञैर्मोक्षप्राप्तिमहोदयैः ॥ ५४ ॥

मृतानामग्निहोत्रेण दाहयेद्विधिपूर्वकम् ॥

दाहयेदविलंबेन भार्या चात्र व्रजेत सा ॥ ५५ ॥

   इति श्रीवेदव्यासीये धर्म्मशास्त्रे द्वितीयोऽध्यायः ॥ २ ॥

<MISSING_FIG href="../books_images/1682507857.jpg"/>

**तृतीयोऽध्यायः ३.**

नित्यं नैमित्तिकं काम्यमिति कर्म त्रिधा मतम् ॥

त्रिविधं तच्चवक्ष्यामिगृहस्थस्यावधार्य्यताम् ॥ १ ॥

यामिन्याः पश्चिमे यामे त्यक्तनिद्रोहरिंस्मरेत् ॥

आलोक्य मंगलद्रव्यं कर्मावश्यकमाचरेत् ॥ २ ॥

कृतशौचो निषेव्याग्नीन्दन्ताप्रक्षाल्य वारिणा ॥

स्नात्वोपास्य द्विजः संध्यां देवादींश्चैव तर्पयेत् ॥ ३ ॥

वदेवदांगशास्त्राणि इतिहासानि चाभ्यसेत् ॥

अध्यापयेच्च सच्छिष्यान्सद्विप्रांश्च द्विजोत्तमः ॥ ४ ॥

अलब्धं प्रापयेल्लब्ध्वा क्षणमात्रं समापयेत् ॥

समर्थो हि समर्थेन नाविज्ञातः क्वचिद्वसेत् ॥ ५ ॥

सरित्सरःसु वापीषु गर्तप्रस्रवणादिषु ॥

स्नायीत यावदुद्धृत्य पंचपिंडानि वारिणा ॥ ६ ॥

तीर्थाभावेऽप्यशक्तोवा स्नायात्तोयैः समाहृतैः ॥

गृहांगणगतस्तत्र यावदंबरपीडनम् ॥ ७ ॥

स्नानमब्दैवतैः कुर्यात्पावनैश्चापि मार्जनम् ॥

मंत्रैः प्राणांस्त्रिराचम्य सौरैश्चार्कं विलोकयेत् ॥ ८ ॥

तिष्ठन्स्थित्वा तु गायत्रीं ततः स्वाध्यायमारभेत् ॥

ऋचां च यजुषां साम्नामथर्वांगिरसामपि ॥ ९ ॥

इतिहासपुराणानां वेदोपनिषदां द्विजः ॥

शक्त्या सम्यक्पठेन्नित्यमल्पमप्यासमापनात् ॥ १० ॥

स यज्ञदानतपसामखिलं फलमाप्नुयात् ॥

तस्मादहरहर्वेदं द्विजोऽधीयीत वाग्यतः ॥ ११ ॥

धर्म्मशास्त्रेतिहासादि सर्वेषां शक्तितः पठेत् ॥

कृतस्वाध्यायः प्रथमं तर्पयेच्चाथ देवताः ॥ १२ ॥

जान्वाच्यदक्षिणां दर्भैःप्रागग्रैःसयवैस्तिलैः ॥

एकैकांजलिदानेन प्रकृतिस्थोपवीतकः ॥ १३ ॥

समाजानुद्वयो ब्रह्मसूत्रहार उदङ्मुखः ॥

तिर्यग्दर्मैश्च वामाग्रैर्यवैस्तिलविमिश्रितैः ॥ १४ ॥

अंभोभिरुत्तरक्षिप्तैःकनिष्ठामूलनिर्गतैः ॥

द्वाभ्यां द्वाभ्यामंजलिभ्यां मनुष्यांस्तर्पयेत्ततः ॥ १५ ॥

दक्षिणाभिमुखः सव्यं जान्वाच्य द्विगुणैः कुशैः ॥

तिलैर्जलैश्चदेशिन्या मूलदर्भाद्विनिःसृतैः ॥ १६ ॥

दक्षिणांसोपवीतः स्यात्क्रमेणांजलिभिस्त्रिभिः ॥

संतर्पये द्दिव्यपितृृस्तत्परांश्च पितृृन्स्वकान् ॥ १७ ॥

मातृमातामहांस्तद्वत्त्रीनेवं हि त्रिभिस्त्रिभिः ॥

मातामहाश्च येऽप्यन्ये गोत्रिणो दाहवर्जिताः ॥ १८ ॥

तानेकांजलिदानेन तर्पयेच्च पृथक्पृथक् ॥

असंस्कृतप्रमीता ये प्रेतसंस्कारवर्जिताः ॥ १९ ॥

वस्त्रनिष्पीडितांभोभिस्तेषामाप्यायनं भवेत् ॥

अतर्पितेषु पितृषु वस्त्रं निष्पीडयेच्च यः ॥ २० ॥

निराशाः पितरस्तस्य भवंति सुरमानुषैः ॥

पयोदर्भस्वधाकारगोत्रनामतिलैर्भवेत् ॥२१ ॥

सुदत्तं तत्पुनस्तेषामेकेनापि वृथा विना ॥

अन्यचित्तेन यद्दत्तं यद्दत्तं विधिवर्जितम् ॥ २२ ॥

अनासनस्थितेनापि तज्जलं रुधिरायते ॥

एवं संतर्पिताः कामैस्तर्पकांस्तर्पयंति च ॥ २३ ॥

ब्रह्मविष्णुशिवादित्यमित्रावरुणनामभिः ॥

पूजयेल्लक्षितैर्मंत्रैर्जलमंत्रोक्तदेवताः ॥ २४ ॥

उपस्थाय रविं काष्ठां पूजयित्वा च देवताः ॥

ब्रह्माग्नीन्द्रौषधीजीवविष्णूनां निहतांहसाम् ॥ २५ ॥

तत्तन्मन्त्रैश्च सत्कारं नमस्कारैः स्वनामभिः ॥

कृत्वा मुखं समालभ्यस्नानमेवं समाचरेत् ॥ २६ ॥

ततः प्रविश्य भवनमावसथ्ये हुताशने ॥

पाकयज्ञांश्च चतुरो विदध्याद्विधिवद्द्विजः ॥ २७ ॥

अनाहितावसथ्याग्निरादायान्नंघृतप्लुतम् ॥

शाकलेन विधानेन जुडुयाल्लौकिकेऽनले ॥ २८ ॥

व्यस्ताभिर्व्याहृतीभिश्च समस्ताभिस्ततः परम् ॥

षड्भर्देवकृतस्येति मंत्रविद्भिर्यथाक्रमम् ॥ २९ ॥

प्राजापत्यं स्विष्टकृतं हुत्वैवं द्वादशाहुतीः ॥

ओंकारपूर्वः स्वाहांतस्त्यागः स्विष्टविधानतः ॥ ३० ॥

भुवि दर्भान्समास्तीर्य बलिकर्म समाचरेत् ॥

विश्वेभ्यो देवेभ्य इति सर्वेभ्यो भूतेभ्य एव च ॥ ३१॥

भूतानां पतये चेति नमस्कारेण शास्त्रवित् ॥

दद्याद्बलित्रयं चाग्रे पितृभ्यश्च स्वधानमः ॥ ३२ ॥

पात्रनिर्णेजनं वारि वायव्यां दिशि निःक्षिपेत् ॥

उद्धृस्य षोडशग्रासमात्रमन्नं घृतोक्षितम् ॥ ३३ ॥

इदमन्नं मनुष्येभ्यो हंतेत्युक्त्वा समुत्सृजेत् ॥

गोत्रनामस्वधाकारैः पितृभ्यश्चापि शक्तितः ॥ ३४ ॥

षड्भ्योऽन्नमन्वहं दद्यात्पितृयज्ञविधानतः ॥

वेदादीनां पठेत्किंचिदल्पं ब्रह्ममखाप्तये ॥ ३५॥

ततोऽन्यदन्नमादाय निर्गत्य भवनाद्बहिः ॥

काकेभ्यः श्वपचेभ्यश्च प्रक्षिपेद्ग्रसमेव च ॥ ३६ ॥

उपविश्य गृहद्वारि तिष्ठेद्यावन्मुहूर्तकम् ॥

अप्रमुक्तोऽतिथिं लिप्सुर्भावशुद्धः प्रतीक्षकः ॥ ३७॥

आगतं दूरतः श्रांतं भोक्तुकमिंमाकचनम् ॥

दृष्ट्वा संमुखमभ्येत्य सत्कृत्य प्रश्रयार्च्चनैः ॥ ३८ ॥

पादधावनसंमानाभ्यंजनादिभिरर्च्चितः ॥

त्रिदिवं प्रापयेत्सद्यो यज्ञस्याभ्यधिकोऽतिथिः ॥ ३९ ॥

कालागतोऽतिथिर्दृष्टवेदपारो गृहागतः ॥

द्वावेतौ पूजितौस्वर्गं नयतोऽधस्त्वपूजितौ ॥ ४० ॥

विवाह्यस्नातकक्ष्माभृदाचार्यसुहृदृत्विजः ॥

अर्घ्या भवंति धर्मेण प्रतिवर्षं गृहागताः ॥ ४१ ॥

गृहागताय सत्कृत्य श्रोत्रियाय यथाविधि ॥

भक्त्योपकल्पयेदेकं महाभागं विसर्जयेत् ॥ ४२ ॥

विसर्जयेदनुव्रज्य सुतृप्तश्रोत्रियातिथीन् ॥

मित्रमातुलसंबंधिबांधवान्समुपागतान् ॥ ४३ ॥

भोजयेद्गृहिणो भिक्षां सत्कृतां भिक्षुकोऽर्हति ॥

स्वाद्वन्नमश्नन्नस्वादु ददद्गच्छत्यधोगतिम् ॥ ४४ ॥

गर्भिण्यातुरभृत्येषु बालवृद्धातुरादिषु ॥

बुभुक्षितेषु भुंजानो गृहस्थोऽश्नाति किल्बिषम् ॥ ४५ ॥

नाद्याद्गृह्येऽन्नपाकाद्यं कदाचिदनिमंत्रितः ॥

निमंत्रितोऽपि निंदेत प्रत्याख्यानं द्विजोऽर्हति ॥ ४६ ॥

शूद्राभिशस्तवार्धुष्यवाग्दुष्टक्रूरतस्कराः ॥

क्रुद्धापविद्धबद्धोग्रवधबंधनजीविनः ॥ ४७ ॥

शैलूषशौंडिकोन्नद्धोन्मत्तव्रात्यव्रतच्युताः ॥

नग्ननास्तिकनिर्ल्लज्जपिशुनव्यसनान्विताः ॥ ४८ ॥

कदर्यस्त्रीजितानार्यपरवादकृता नराः ॥

अनीशाः कीर्तिमंतोऽपि राजदेवस्वहारकाः ॥ ४९ ॥

शयनासनसंसर्गकृतकर्मादिदूषिताः ॥

अश्रद्दधानाः पतिता भ्रष्टाचारादयश्च ये ॥

अभोज्यान्नाः स्युरन्नादो यस्य यः स्यात्सतत्समः ॥ ५० ॥

नापितान्वयमित्रार्द्धसीरिणो दासगोपकाः ॥

शूद्राणामप्यभीषां तु भुक्त्वान्नंनैव दुष्यति ॥ ५१ ॥

धर्म्मेणान्योन्यभोज्यान्ना द्विजास्तु विदितान्वयाः ॥ ५२॥

स्ववृत्तोपार्जितं मेध्यमाकरस्थममाक्षिकम् ॥

अश्वलीढमगोघ्रातमस्पृष्टं शूद्रवायसैः ॥ ५३ ॥

अनुच्छिष्टमसंदुष्टमपर्युषितमेव च ॥

अम्लानबाह्यमन्नाद्यमाद्यं नित्यं सुसंस्कृतम् ॥

कृस्नरापूपसंयावपायसं शष्कुलीति च ॥ ५४ ॥

नाश्नीयाद्ब्राह्मणो मांसमनियुक्तः कथंचन ॥

क्रतौश्राद्धे नियुक्तो वा अनश्नन्पतति द्विजः ॥ ५५ ॥

मृगयोपार्जितं मांसमभ्यर्च्य पितृदेवताः ॥

क्षत्रियो द्वादशोनं तत्क्रीत्वा वैश्योऽपि धर्मतः ॥ ५६ ॥

द्विजो जग्ध्वा वृथा मांसं हत्वाप्यविधिना पशून् ॥

निरयेष्वक्षयं वासमाप्नोत्याचन्द्रतारकम् ॥ ५७ ॥

सर्वान्कामान्समासाद्य फलमश्वमखस्य च ॥

मुनिसाम्यमवाप्नोति गृहस्थोऽपि द्विजोत्तमः ॥ ५८ ॥

द्विजभोज्यानि गव्यानि माहिष्याणि पयांसि च ॥

निर्दशासंधिसंबंधिवत्सवंतीपयांसि च ॥ ५९ ॥

पलांडु श्वेतवृंताकं रक्तमूलकमेव च ॥

गृंजनारुणवृक्षासृग्जंतुगर्भफलानि च ॥ ६० ॥

अकालकुसुमादीनि द्विजो जग्ध्वैंदवंचरेत् ॥

वाग्दूषितमविज्ञातमन्यपीडितकार्यपि ॥ ६१ ॥

भूतेभ्योऽन्नमदत्त्वा च तदन्नं गृहिणो दहेत् ॥

हैमराजतकांस्येषु पात्रेष्वद्यात्सदा गृही ॥ ६२ ॥

अभावे साधुगन्धेषु लोध्रद्रुमलतासु च ॥

पलाशपद्मपत्रेषु गृहस्थो भोक्तुमर्हति ॥ ६३ ॥

ब्रह्मचारी यतिश्चैव श्रेयो यद्भोक्तुमर्हति ॥ ६४ ॥

अभ्युक्ष्यान्नं नमस्कारैर्भुवि दद्याद्वलित्रयम् ॥

भूपतये भुवः पतये भूतानां पतये तथा ॥ ६५ ॥

अपः प्राश्य ततः पश्चात्पंच प्राणाहुतीः क्रमात् ॥

स्वाहाकारेण जुहुयाच्छेषमद्याद्यथासुखम् ॥ ६६ ॥

अनन्यचित्तो भुंजीत वाग्यतोऽन्नमकुत्सयन् ॥

आतृप्तेरन्नमश्नीयादक्षुण्णं पात्रमुत्सृजेत् ॥ ६७ ॥

उच्छिष्टमन्नमुद्धृत्य ग्रासमेकं भुवि क्षिपेत् ॥ ६८ ॥

आचांतःसाधुसंगेन सद्विद्यापठनेन च ॥

वृत्तवृद्धकथाभिश्च शेषाहमतिवाहयेत् ॥ ६९ ॥

सायं संध्यामुपासीत हुत्वाग्निंभृत्यसंयुतः ॥

आपोशानक्रियापूर्वमश्नीयादन्वहं द्विजः ॥ ७० ॥

सायमप्यतिथिः पूज्यो होमकालागतोऽनिशम् ॥

श्रद्धया शक्तितो नित्यं श्रुतं हन्यादपूजितः ॥ ७१ ॥

नातितृप्त उपस्पृश्य प्रक्षाल्य चरणौ शुचिः ॥

अप्रत्यगुत्तरशिराः शयीत शयने शुभे ॥

शक्तिमानुदिते काले स्नानं संध्यां न हापयेत् ॥ ७२ ॥

ब्राह्मे मुहूर्ते चोत्थाय चिंतयेद्धितमात्मनः ॥

शक्तिमान्मतिमान्नित्यं व्रतमेतत्समाचरेत् ॥ ७३ ॥

     इति श्रीवेदव्यासीये धर्मशास्त्रेतृतीयोऽध्यायः ॥ ३ ॥

**चतुर्थोऽध्यायः ४.**

इति व्यासकृतं शास्त्रं धर्मसारसमुच्चयम् ॥

आश्रमे यानि पुण्यानि मोक्षधर्माश्रितानि च ॥ १ ॥

गृहाश्रमात्परो धर्मो नास्ति नास्ति पुनः पुनः ॥

सर्वतीर्थफलं तस्य यथोक्तं यस्तु पालयेत् ॥ २ ॥

गुरुभक्तो भृत्यपोषी दयावाननसूयकः ॥

नित्यजापी च होमी च सत्यवादी जितेंद्रियः ॥ ३ ॥

स्वदारे यस्य संतोषः परदारनिवर्तनम् ॥

अपवादोऽपि नो यस्य तस्य तीर्थफलं गृहे ॥ ४ ॥

परदारान्परद्रव्यं हरते यो दिने दिने ॥

सर्वतीर्थाभिषेकेण पापं तस्यान नश्यति ॥ ५ ॥

गृहेषु सवनीयेषु सर्वतीर्थफलं ततः ॥

अन्नदस्य त्रयो भागाः[^35] कर्ता भागेन लिप्यते ॥ ६ ॥

[^35]: "एकेन भागेन – चतुर्थाशेनेत्यर्थः।"

प्रतिश्रयं पादशौचं ब्राह्मणानां च तर्पणम् ॥

न पापं संस्पृशेत्तस्य बलिभिक्षां ददाति यः ॥ ७ ॥

पादोदकं पादधृतं दीपमन्नंप्रतिश्रयम् ॥

यो ददाति ब्राह्मणेभ्यो नोपसर्पति तं यमः ॥ ८ ॥

विप्रपादोदकक्लिन्ना यावत्तिष्ठति मेदिनी ॥

तावत्पुष्करपात्रेषु पिबंति पितरोऽमृतम् ॥ ९ ॥

यत्फलं कपिलादाने कार्तिक्यां ज्येष्ठपुष्करे ॥

तत्फलं ह्यृषयः श्रेष्ठा विप्राणां पादशोधने ॥ १० ॥

स्वागमेनाग्नयः प्रीता आसनेन शतक्रतुः ॥

पितरः पादशौचेन अन्नाद्येन प्रजापतिः ॥ ११ ॥

मातापित्रोः परं तीर्थं गंगा गावो विशेषतः ॥

ब्राह्मणात्परमं तीर्थं न भूतं न भविष्यति ॥ १२ ॥

इंद्रियाणि वशीकृत्य गृह एव वसेन्नरः ॥

तत्र तस्य कुरुक्षेत्रं नैमिषं पुष्कराणि च ॥ १३ ॥

गंगाद्वारं च केदारं सन्निहत्यं तथैव च ॥

एतानि सर्वतीर्थानि कृत्वा पापैः प्रमुच्यते ॥ १४ ॥

वर्णानामाश्रमाणां च चातुर्वर्ण्यस्य भो द्विजाः ॥

दानधर्मंप्रवक्ष्यामि यथा व्यासेन भाषितम् ॥ १५ ॥

यद्ददाति विशिष्टेभ्यो यच्चाश्नाति दिने दिने ॥

तच्च वित्तमहं मन्ये शेषं कस्यापि रक्षति ॥ १६ ॥

यद्ददाति यदश्नाति तदेव धनिनो धनम् ॥

अन्ये मृतस्य क्रीडंति दारैरपि धनैरपि ॥ १७ ॥

किं धनेन करिष्यंति देहिनोऽपि गतायुषः ॥

यद्वर्द्धयितुमिच्छंतस्तच्छरीरमशाश्वतम् ॥ १८ ॥

अशाश्वतानि गात्राणि विभवो नैव शाश्वतः ॥

नित्यं सन्निहितो मृत्युः कर्तव्यो धर्मसंग्रहः ॥ १९ ॥

यदि नाम न धर्माय न कामाय न कीर्तये ॥

यत्परित्यज्य गंतव्यं तद्धनं किं न दीयते ॥ २० ॥

जीवंति जीविते यस्य विप्रमित्राणि बांधवाः ॥

जीवितं सफलं तस्य चात्मार्थे को न जीवति ॥ २१ ॥

पशवोऽपि हि जीवंति केवलात्मोदरंभराः ॥

किं कायेन सुगुप्तेन बलिना चिरजीविना ॥ २२ ॥

ग्रासादर्द्धमपि ग्रासमर्थिभ्यः किं न दीयते ॥

इच्छानुरूपो विभवः कदा कस्य भविष्यति ॥ २३ ॥

अदाता पुरुषस्त्यागी धनं संत्यज्य गच्छति ॥

दातारं कृपणं मन्ये मृतोऽप्यथन मुंचति ॥ २४ ॥

प्राणनाशस्तु कर्तव्यो यः कृतार्थो न स मृतः ॥

अकृतार्थस्तु यो मृत्युं प्राप्तः खरसमो हि सः ॥ २५ ॥

अनाहूतेषु यद्दत्तं यच्च दत्तमयाचितम् ॥

भविष्यति युगस्यांतस्तस्यांतो न भविष्यति ॥ २६ ॥

मृतवत्सा यथा गौश्च कृष्णा लोभेन दुह्यते ॥

परस्परस्य दानानि लोकयात्रा न धर्मतः ॥ २७ ॥

अदृष्टे चाशुभे दानं भोक्ता चैव न दृश्यते ॥

पुनरागमनं नास्ति तत्र दानमनतकम् ॥ २८ ॥

मातापितृषु यद्दद्याद्भ्रातृषु श्वशुरेषु च ॥

जायापत्येषु यद्दद्यात्सोऽनन्तः स्वर्गसंक्रमः ॥ २९ ॥

पितुः शतगुणदानं सहस्रं मातुरुच्यते ॥

भगिन्यां शतसाहस्रं सोदरे दत्तमक्षयम् ॥ ३० ॥

अहन्यहनि दातव्यं ब्राह्मणेषु मुनीश्वराः ॥

आगमिष्यति यत्पात्र तत्पात्रं तारयिष्यति ॥ ३१ ॥

किंचिद्वेदमयं पात्रं किंचित्पात्रं तपोमयम् ॥

पात्राणामुत्तमं पात्रं शूद्रान्नं यस्य नोदरे ॥ ३२ ॥

यस्य चैव गृहे मूर्खो दूरे चापि गुणान्वितः ॥

गुणान्वितायदातव्यं नास्ति मूर्खे व्यतिक्रमः ॥ ३३ ॥

देवद्रव्यविनाशेन ब्रह्मस्वहरणेन च ॥

कुलान्यकुलतां यांति ब्राह्मणातिक्रमेण च ॥ ३४ ॥

ब्राह्मणातिक्रमो नास्ति विप्रे वेदविवर्जिते ॥

ज्वलंतमग्निमुत्सृज्य नहि भस्मनिहूयते ॥ ३५ ॥

सन्निकृष्टमधीयानं ब्राह्मणं यो व्यतिक्रमेत् ॥

भोजनंचैव दानंच हन्यात्रिपुरुषं कुलम् ॥३६ ॥

यथा काष्ठमयो हस्ती यथा चर्ममयो मृगः ॥

यश्चविप्रोऽनधीयानस्त्रयस्ते नामधारकाः ॥३७ ॥

ग्रामस्थानं यथा शून्यं यथा कूपश्च निर्जलः ॥

यश्च विप्रोऽनधीयानस्त्रयस्ते नामधारकाः ॥ ३८ ॥

ब्राह्मणेषु च यद्दत्तं यच्च वैश्वानरे हुतम् ॥

तद्धनं धनमाख्यातं धनं शेषं निरर्थकम् ॥ ३९ ॥

सममब्राह्मणे दानं द्विगुणं ब्राह्मणब्रुवे ॥

सहस्रगुणमाचार्य्येह्यनंतं वेदपारगे ॥ ४० ॥

ब्रह्मबीजसमुत्पन्नोमंत्रसंस्कारवर्जितः ॥

जातिमात्रोपजीवी च स भवेद्ब्राह्मणः समः ॥ ४१ ॥

गर्भाधानादिभिर्मंत्रैर्वेदोपनयनेन च ॥

नाध्यापयति नाधीतेस भवेद्ब्राह्मणब्रुवः ॥ ४२ ॥

अग्निहोत्री तपस्वी च वेदमध्यापयेच्च यः ॥

सकल्पं सरहस्यं च तमाचार्य्यं प्रचक्षते ॥ ४३ ॥

इष्टिभिः पशुबंधैश्च चातुर्मास्यैस्तथैव च ॥

अग्निष्टोमादिभिर्यज्ञैर्येन चेष्टं स इष्टवान् ॥ ४४ ॥

मीमांसते च यो वेदान्षड्भिरंगैः सविस्तरैः ॥

इतिहासपुराणानि स भवेद्वेदपारगः ॥ ४५ ॥

ब्राह्मणा येन जीवंति नान्यो वर्णः कथंचन ॥

ईदृक्पथमुपस्थाय कोऽन्यस्तं त्यक्तुमुत्सहेत् ॥ ४६ ॥

ब्राह्मणः स भवेच्चैव देवानामपि दैवतम् ॥

प्रत्यक्षं चैव लोकस्य ब्रह्मतेजो हि कारणम् ॥ ४७ ॥

ब्राह्मणस्य मुखं क्षेत्रं निष्कर्करमकंटकम् ॥

वापयेत्तत्र बीजानि सा कृषिः सार्वकामिकी ॥ ४८ ॥

सुक्षेत्रे वापयेद्बीजं सुपात्रे दापयेद्धनम् ॥

सुक्षेत्रे च सुपात्रे च क्षिप्तं नैव हि दुष्यति ॥ ४९ ॥

विद्याविनयसंपन्ने ब्राह्मणे गृहमागते ॥

क्रीडंत्योषधयः सर्वा यास्यामः परमां गतिम् ॥ ५० ॥

नष्टशौचे व्रतभ्रष्टे विप्रेवेदविवर्जिते ॥

दीयमानं रुदत्यन्नं भयाद्वै दुष्कृतं कृतम् ॥ ५१ ॥

वेदपूर्णं मुखं विप्रं सुभुक्तमपि भोजयेत् ॥

न च मूर्खं निराहारं षड्रात्रमुपवासिनम् ॥ ५२ ॥

यानि यस्य पवित्राणि कुक्षौ तिष्ठंति भो द्विजाः ॥

तानि तस्य प्रयोज्यानि न शरीराणि देहिनाम् ॥ ५३ ॥

यस्य देहे सदाश्नंति हव्यानि त्रिदिवौकसः ॥

कव्यानि चैव पितरः किंभूतमधिकं ततः ॥ ५४ ॥

यद्भुंक्तेवेदविद्विप्रः स्वकर्मनिरतः शुचिः ॥

दातुः फलमसंख्यातं प्रतिजन्म तदक्षयम् ॥ ५५ ॥

हस्त्यश्वरथयानानि केचिदिच्छंति पंडिताः ॥

अहं नेच्छामि मुनयः कस्येताः सर्वसंपदः ॥ ५६ ॥

वेदलांगलकृष्टेषुद्विजश्रेष्ठेषु सत्सु च ॥

यत्पुरा पातितं बीजं तस्यैताः सस्यसंपदः॥ ५७ ॥

शतेषु जायते शूरः सहस्रेषु च पंडितः ॥

वक्ता शतसहस्रेषु दाता भवति वा न वा ॥

न रणे विजयाच्छूरोऽध्ययनान्न च पंडितः ॥

न वक्ता वाक्पटुत्वेन न दाता चार्थदानतः ॥ ५९ ॥

इंद्रियाणां जये शूरो धर्मं चरति पंडितः ॥

हितप्रायोक्तिभिर्वक्ता दाता सन्मानदानतः ॥ ६० ॥

यद्येकपंक्त्यां विषमं ददाति स्नेहाद्भयाद्वा यदि वार्थहेतोः ॥

वदेषु दृष्टं ह्यृषिभिश्चगीतं तद्ब्रह्महत्यां मुनयो वदंति ॥ ६१॥

ऊषरे वापितं बीजं भिन्नभांडेषु गोदुहम् ॥

हुतं भस्मनि हव्यं च मूर्खे दानमशाश्वतम् ॥ ६२ ॥

मृतसूतकपुष्टांगो द्विजः शूद्रान्नभोजने ॥

अहमेवं न जानामि कां योनिं स गमिष्यति ॥ ६३ ॥

शूद्रान्नेनोदरस्थेन यदि कश्चिन्म्रियेत यः ॥

स भवेत्सूकरोनूनं तस्य वा जायते कुले ॥ ६४ ॥

गृध्रोद्वादश जन्मानि सप्तजन्मानि सूकरः ॥

श्वानश्च सप्तजन्मानि हीत्येवं मनुरब्रवीत् ॥ ६५ ॥

अमृतं ब्राह्मणान्नेन दारिद्र्यंक्षत्रियस्य च ॥

वैश्यान्नेन तु शूद्रत्वं शूद्रान्नान्नरकं व्रजेत् ॥ ६६ ॥

यश्च भुंक्तेऽथ शूद्रान्नंमासमेकं निरंतरम् ॥

इह जन्मनि शूद्रत्वं मृतः श्वा चैव जायते ॥ ६७ ॥

यस्य शूद्रा पचेन्नित्यं शूद्रा वा गृहमेधिनी ॥

वर्जितः पितृदेवैस्तु रौरवंयाति स द्विजः ॥ ६८ ॥

भांडसंकरसंकीर्णा नानासंकरसंकराः ॥

योनिसंकरसंकीर्णा निरयं यांति मानवाः ॥ ६९ ॥

पंक्तिभेदी वृथापाकी नित्यं ब्राह्मणनिंदकः ॥

आदेशी वेदविक्रेता पंचैते ब्रह्मघातकाः ॥ ७० ॥

इदं व्यासमतं नित्यमध्येतव्यं प्रयत्नतः ॥

एतदुक्ताचारवतः पतनं नैव विद्यते ॥ ७१ ॥

  इति वेदव्यासीये धर्मशास्त्रे चतुर्थोऽध्यायः समाप्तः ॥ ४ ॥

**       इति व्यासस्मृतिः समाप्ता ॥ १२ ॥**

<MISSING_FIG href="../books_images/1682508164.jpg"/>

    श्रीः
