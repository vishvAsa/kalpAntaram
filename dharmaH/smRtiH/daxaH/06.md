+++
title = "०६"

+++
**षष्ठो ऽध्यायः**

सूतकं तु प्रवक्ष्यामि जन्ममृत्युनिमित्तकम् ।  
यावज् जीवं तृतीयं तु यथावद् अनुपूर्वशः ॥ ६।१

सद्यः शौचं तथैकाहो द्वित्रिचतुरहस् तथा ।  
दशाहो द्वादशाहस् च पक्षो मासस् तथैव च ॥ ६।२

मरणार्थं तथा चान्यद् दशपक्षास् तु सूतके ।  
उपन्यासक्रमेणैव वक्ष्याम्य् अहम् अशेषतः ॥ ६।३

ग्रन्थार्थं यो विजानाति वेदम् अङ्गैः समन्वितम् ।  
सकल्पं सरहस्यञ् च क्रियावांश् च न सूतकी ॥ ६।४

राजर्त्विग्दीक्षितानाञ् च बाले देशान्तरे तथा ।  
व्रतिनां सत्रिणञ् चैव सद्यः शौचं विधीयते ॥ ६।५

एकाहाच् छुध्यते विप्रो यो ऽग्निवेदसमन्वितः ।  
हीने हीनतरे चैव द्वित्रिचतुरहस् तथा ॥ ६।६

शुध्येद् विप्रो दशाहेन द्वादशाहेन भूमिपः ।  
वैश्यः पञ्चदशाहेन शूद्रो मासेन शुध्यति ॥ ६।७

अस्नात्वा चाप्य् अहुत्वा चादत्त्वा यस् तु भुञ्जते ।  
एवंविधानां सर्वेषां यावज् जीवं ?? तु सूतकम् ॥ ६।८

व्याधितस्य कदर्यस्य ऋणग्रस्तस्य सर्वदा ।  
क्रियाहीनस्य सर्वस्य स्त्रीजितस्य विशेषतः ॥ ६।९

व्यसनासक्तचित्तस्य पराधीनस्य नित्यशः ।  
श्रद्धात्यागविहीनस्य भस्मान्तं सूतकं भवेत् ॥ ६।१०

न सूतकं कदाचित् स्याद् यावज् जीवं ?? तु सूतकम् ।  
एवंगुणविशेषेण सूतकं समुदाहृतम् ॥ ६।११

सूतके मृतके चैव तथा च मृतसूतके ।  
एतत् संहतशौचानां मृतशौचेन शुध्यति ॥ ६।१२

दानम् प्रतिग्रहो होमः स्वाध्यायश् च निवर्त्तते ।  
दशाहात् तु परं शौचं विप्रो ऽर्हति च धर्मवित् ॥ ६।१३

दानञ् च विधिवद् देयम् अशुभात् तारकं हि तत् ।  
मृतकान्ते मृतो यस् तु सूतकान्ते प्रसूयते ॥ ६।१४

एवं संहतशौचानां पूर्वाशौचेन शुध्यति ।  
उभयत्र दशाहानि कुलस्यान्नं न भुज्यते ॥ ६।१५

चतुर्थे ऽहनि कर्तव्यम् अस्थिसञ्चयनं द्विजैः ।  
अस्थिसञ्चयनाद् ऊर्धवम् अङ्गशौचं विधीयते ॥ ६।१६

वर्णानाम् आनुलोम्येन स्त्रीणाम् एको यदा पतिः ।  
दशाहषट्त्र्यहैकाहं प्रसवे सूतकं भवेत् ॥ ६।१७

यज्ञकाले विवाहे च दैवयोगे तथैव च ।  
हूयमाने तथा चाग्नौ नाशौचं नैव सूतकम् ॥ ६।१८

स्वस्थकाले त्व् इदं सर्वम् अशौचं परिकीर्तितम् ।  
आपद्गतस्य सर्वस्य सूतके ऽपि न सूतकम् ॥ ६।१९

इति दाक्षे धर्मशास्त्रे षष्ठो ऽध्यायः ।  