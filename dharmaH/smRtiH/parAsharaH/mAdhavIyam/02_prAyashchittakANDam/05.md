+++
title = "०५"

+++
**अथ पञ्चमो ऽध्यायः**

> यत् समाश्रित्य वाल्मीकप्रमुखाः साम् परं गताः ।  
> तदाश्रये ऽङ्घ्रिकमलं रामचन्द्रस्य निर्मलम् ॥ 

इत्थं चतुर्हाध्याये प्रकीर्णकपापानां प्रायश्चित्तम् अभिहितम् । तत्र यद्य् अपि परिवेदनादिकं न प्रकीर्णकम्, उपपातकेषु पठितत्वात् । यद्य् अपि च पुत्रभेदादिकथनं न प्रायश्चित्तरूपं तथापि प्रकीर्णकप्रायश्चित्तस्य बाहुल्यात् अध्यायार्थत्वम् अविरुद्धम् । तत्राध्यायान्ते स्वर्गसाधनम् अनुगमनं वर्णितम् । तेन ब्रह्मलोकसाधनम् आहिताग्निदहनं बुद्धिस्थम् । अतः पञ्चमाध्याये तद्विवक्षुः आदौ प्रायश्चित्तप्रकरण-विच्छेदशङ्काम् अपनुदन् परिशिष्टं प्रकीर्णकप्रायश्चित्तं तावन् नवभिः श्लोकैर् आह ।

> **वृकश्वानसृगालाद्यैर् दष्टो यस् तु द्विजोत्तमः ।**  
> **स्नात्वा जपेत् स गायत्रीं पवित्रां वेदमातरम् ॥ १ ॥**  
> **गवां शृङ्गोदकैः स्नानं महानद्योस् तु संगमे ।**  
> **समुद्रदर्शनाद् वापि शुना दष्टः शुचिर् भवेत् ॥ २ ॥**  
> **वेदविद्याव्रतस्नातः शुना दष्टो द्विजो यदि ।**

**[६२]	स हिरण्योदकैः स्नात्वा घृतं प्राश्य विशुध्यति ॥ ३ ॥**

> **सव्रतस् तु शुना दष्टो यद् त्रिरात्रम् उपावसेत् ।**  
> **घृतं कुशोदकं पीत्वा व्रतशेषं समापयेत् ॥ ४ ॥**  
> **अव्रतः सव्रतो वापि शुना दष्टो भवेद् द्विजः ।**  
> **प्रणिपत्य भवेत् पूतो विप्रैश् चक्षुर् निरीक्षितः ॥ ५ ॥**  
> **शुना घ्रातावलीढस्य नखैर् विलिखितस्य च ।**  
> **अद्भिः प्रक्षालनं प्रोक्तम् अग्निना चोपचूलनम् ॥ ६ ॥**  
> **शुना तु ब्राह्मणी दष्टा जम्बुकेन वृकेण वा ।**  
> **उदितं ग्रहनक्षत्रं दृष्ट्वा सध्यः शुचिर् भवेत् ॥ ७**  
> **कृष्णपक्षे यदा सोमो न दृश्येत कदाचन ।**  
> **यां दिशं व्रजते सोमस् तां दिशं वावलोकयेत् ॥ ८ ॥**  
> **असद्ब्राह्मणके ग्रामे शुना दष्टो द्विजोत्तमः ।**  
> **वृषं प्रदक्षिणीकृत्य सद्यः स्नात्वा शुचिर् भवेत् ॥ ९ ॥**

**[६३]** इति । वृकशुनोर् आरण्यकग्राम्यत्वाद् भेदः । सृगालो जम्बुकः । आदिशब्देन वराहादयो गृह्यन्ते । तैर् दष्टः प्रत्यवायपरिहाराय स्नात्वा गायत्रीं जपेत् । न च – अत्र विधिप्रतिषेधातिक्रमरहितस्य कथं प्रत्यवायः, इति शङ्कनीयम् । श्ववराहादीनां दूरतः परिहर्तव्यत्वेन तत्समीपगमनक्रीडादेर् अतिक्रमरूपत्वेन प्रत्यवायहेतुत्वात् । **वेदमातरम्** इत्य् अनेन मन्त्रान्तरेभ्यो ऽधिकं पवित्रत्वं दर्शयति । वेदमातृत्वं च “गायत्री छन्दसां माता” इति स्मृतेर् अध्यवसीयते । यद् वा वेदा मतरो यस्याः सा वेदमाता । यद्य् अपि मन्त्रान्तराण्य् अपि वेदजन्यानि तथापि वेदत्रयजन्यत्वम् अस्या विशेषः ।

अत एव मनुः ।

> त्रिभ्य एव तु वेदेभ्यः पदं पदम् अदूदुहत् ।  
> तद् इत्य् ऋचो ऽस्याः सावित्र्याः परमेष्ठी प्रजापतिः ॥ इति । (म्ध् २।७७)

अत्र गायत्रीजपे संख्याविशेष् उशनसा दर्शितः- “दंष्ट्र्यादिदष्टो गायत्र्यष्टशतं प्राणायामशतं वा” इति ॥ १ ॥

एतच् चासमर्थविषयम् समर्थस् तु गोशृङ्गोदकस्नानादिकम् आचरेत् इति । तत्र गोशृङ्गोदकस्नानं नाम गोशृङ्गपूरितेनोदकेन गायत्र्या शतवाराभिमन्त्रितेन सेचनम्, 

**[६४]** “गोशृङ्गेन शतं स्नानं गायत्र्या” इति हारीतस्मरणात् । गोशृङ्गोदकस्नान-नदीसंगमस्नान-समुद्रदर्शनानाम् अधममध्यमोत्तमाङ्गभेदेन वा दंशतारतम्येन वा व्यवस्था द्रष्टव्या ॥ २ ॥

वेदाध्ययनं च प्राजापत्यसौम्याग्नेयवैश्वदेवादिव्रतानि वा समाप्य स्नातो “**वेदविद्याव्रतनातः**” । स यदि शुना दष्टः तदा हिरण्यम् उदके निधाय तेनोदकेन स्नात्वा घृतं प्राश्य विशुध्यति । तत्रापि ब्राह्मणश् चेत् गायत्रीं शतकृत्वो जपेत् । तद् आह बौधायनः ।  

> वेदविद्याव्रतस्नातः शुना दष्टस् तु ब्राह्मणः ।  
> शतपर्यायम् आवर्त्य गायत्रीं शुद्धिम् आप्नुयात् ॥ इति ॥ ३ ॥  

चान्द्रायणादिव्रतेन सहितः “**सव्रतः**” । स यदि शुना दष्टः तदा त्रिरात्रम् उपोष्य चतुर्थे ऽहनि घृतं प्राश्य कुशोदकं च पीत्वा पश्चाद् व्रतशेषं समापयेत् । कुशोदकस्थाने यावकं वा पिबेत् । तद् आह बौधायनः ।

> सव्रतस् तु शुना दष्टः त्रिरात्रम् उपवासयेत् ।  
> सघृतं यावकं पीत्वा व्रतशेषं समापयेत् ॥ इति ॥ ४ ॥

**[६५]**

सव्रताव्रताव् उभाव् अपि विप्रान् प्रणिपत्य तैर् निरीक्षितौ यथोक्तप्रायश्चित्ताचरणेन पूतौ भवतः ॥ ५ ॥  

यस् तु शुना न दष्टः किं तु नासिकया घ्रातः जिह्वया वावलीढः नखैर् वा लिखितः एतत्त्रये ऽपि तं प्रदेशं प्रक्षाल्य वह्निना संताप्य शुद्धा भवेयुः ॥ ६ ॥

यदा ब्राह्मणी श्वादिभिर् दष्टा भवति तदा सा रात्राव् उदितान् ग्रहान् सोमाङ्गारकादीन् नक्षत्राणि च कृत्तिकादीन्य् अवलोक्य शुद्धा भवति ॥ ७ ॥  

कृष्णपक्षे मेघच्छन्ने सोमदर्शनासंभवे शास्त्रदृष्ट्या तदवस्थानयोग्यां दिशं वा चक्षुषावलोकयेत् । एतच् चावलोकनं पञ्चगव्यप्राशनस्योपलक्षणम् । अत एव अङ्गिराः ।

> ब्राह्मणी तु शुना दष्टा सोमे दृष्टिं निपातयेत् ।  
> यदा न दृश्यते सोमः प्रायश्चित्तं कथं भवेत् ॥  
> यां दिशं तु गतः सोमस् तां दिशं वावलोकयेत् ।  
> सोममार्गेण् सा पूता पञ्चगव्येन शुध्यति ॥ इति ।

या तु समुद्रतीरवासिनी तस्याः सोमदर्शनाभावे तद्दिगवलोकनवत् समुद्रदर्शनम् अपि विशुद्धिहेतुः । तद् आह बौधायनः ।

> ब्राह्मणी तु शुना दष्टा सोमे दृष्टिं निपातयेत् ।  
> समुद्रदर्शनाद् वापि शुना दष्टा शुचिर् भवेत् ॥ इति ॥ ८ ॥

यस्मिन् ग्रामे ब्राह्मणा न सन्ति तत्र ब्राह्मणप्रणिपातन्रीक्षणयोः **[६६]** स्थाने वृषप्रदक्षिणनिरीक्षणे । ननु – स्मृत्यन्तरेष्व् अन्यथा प्रायश्चित्तानि दृश्यन्ते । तत्र मनुः ।  

> श्वसृगालखरैर् दष्टो ग्राम्यैः क्रव्याद्भिर् एव च ।  
> नराश्वोष्ट्रवराहैश् च प्राणायामेन शुध्यति ॥ इति । (म्ध् ११।१९९)

याज्ञवल्क्यो ऽपि ।

> पुंश्चलीवानरखरैर् दष्टः श्वोष्ट्राहिवयसैः ।  
> प्राणायामं जले कृत्वा घृतं प्राश्य विशुध्यति ॥ इति । (य्ध् ३।२७७)

हारीतो ऽपि ।

> श्वानो वा क्रोष्टुको वापि नारी वा यदि वा नरः ।  
> आखुर् नकुलमार्जारौ वायसग्रामसूकराः ॥  
> एतैर् दष्टे द्विजस्याङ्गे प्रायश्चित्तं कथं भवेत् ।  
> स्नानं कुर्यात् सचैलं तु विप्राणाम् अनुशासनात् ॥  
> प्रोक्षणीभिस् तृभिर् ऋग्भिः कारयेन् मार्जनं द्विजः ।  
> प्राणायामत्रयं कुर्यात् दद्यात् गोभ्यस् तृणं नरः ॥  
> सह द्विजैश् च भुक्तेन शुध्यते नात्र संशयः । इति ।

वसिष्ठो ऽपि ।

> ब्राह्मणस् तु शुना दष्टो नदीं गत्वा समुद्रगाम् ।  
> प्राणायामशतं कृत्वा घृतं प्राश्य विशुध्यति ॥ इति । (वध् २३।३१)

अत्र शङ्खः ।

> सृगालवृकगोविप्रैः शुना दष्टस् तथैव च ।  
> त्रिरात्रं तु व्रतं कुर्यात् पुंश्चलीदशनक्षतः ॥ इति ।

हारीतो ऽपि- “शुना दष्टस् त्र्यहं यावकाहारः समुद्रगां नदीं गत्वा प्राणायामशतं कृत्वा घृतं प्राश्य शुचिर् भवति” इति (हार्स्म् २३।११) । अङ्गिरा अपि ।

> ब्रह्मचारी शुना दष्टस् त्र्यहं सायं पयः पिबेत् ।  
> गृहस्थस् तु द्विरात्रं वाप्य् एकाहं वाग्निहोत्रवान् ॥  
> नाभेर् ऊर्ध्वं तु दष्टस्य तद् एव द्विगुणं भवेत् ।  
> स्याद् एतत् त्रिगुणं वक्त्रे मस्तके तु चतुर्गुणम् ॥  
> **[६८]** अव्रती सव्रती वापि शुना दष्टस् तथा द्विजः ।  
> दृष्ट्वाग्निं हूयमानं तु सद्य एव शुचिर् भवेत् ॥ इति ।

पैठिनसिर् अपि- “शुना दष्टस् त्रिरात्रम् उपवसेत् द्विजश् च । ब्राह्मणस् तु शुना दष्टो गायत्र्यष्टसहस्राभिमन्त्रितं कृत्वोल्मुखेन दहेच् चतुर्भिः कलशैः स्नातः शुध्यति । नदीसंगमे वा । बालस्यातुरस्य वा तत्र पिता मनसा ध्यायन् सर्वकार्याणि कुर्वीत । पितुरभावे सत्य् आचार्यः” इति । पुलस्त्यो ऽपि ।

> रजस्वला यदा दष्टा शुना जम्बुकरासभैः ।  
> पञ्चरात्रं निराहारा पञ्चगव्येन शुध्यति ॥  
> ऊर्ध्वं तु द्विगुणं नाभेर् वक्त्रे तु त्रिगुणं तथा ।  
> चतुर्गुणं स्मृतं मूर्ध्नि दष्टे ऽन्यत्राप्लुतिर् भवेत् ॥ इति ।

जातूकर्ण्यो ऽपि ।

> **[६९]** ब्राह्मणी क्षत्रिया वैश्या शुना च श्वापदैर् अपि ।  
> दष्टा सचैलम् आप्लुत्य शुध्यतीति न संशयः ॥ इति ।

एतेषु वचनेषु यत्र यत्र प्रायश्चित्तबाहुल्यं तत्र तत्रोत्तमाङ्गविषयत्वं दंशतारतम्यविषयत्वं चोहनीयम् । ब्रह्मचारिगृहस्थाग्निहोत्रिषु उत्तरोत्तरं तपोबाहुल्यात् प्रायश्चित्तह्रासः ॥ १–९ ॥

_अथ दुर्मृतस्याहिताग्नेर् दहने प्रायश्चित्तम् आह ।_

> **चण्डालेन श्वपाकेन गोभिर् विप्रैर् हतो यदि ।**  
> **आहिताग्निर् मृतो विप्रो विषेणात्महतो यदि ॥ १० ॥**  
> **दहेत् तं ब्राह्मणं विप्रो लोकाग्नौ मन्त्रवर्जितम् ।**  
> **स्पृष्ट्वा वोढ्वा च दग्ध्वा च सपिण्डेषु च सर्वथा ॥ ११ ॥**  
> **प्राजापत्यं चरेत् पश्चात् विप्राणाम् अनुशासनात् । इति ।**

ब्राह्मण्यां शूद्राज् जातश् चण्डाल इत्य् अभिधीयते । तद् आह याज्ञवल्क्यः ।

> ब्राह्मण्यां क्षत्रियात् सूतो वैश्याद् वैदेहकस् तथा।  
> शूद्राज् जातस् तु चण्डालः सर्वकर्मबहिष्कृतः ॥ (य्ध् १।९३)

**[७०]** इति । क्षत्तुर् उग्रायां जातः श्वपाकः । तथा च मनुः ।

> क्षत्तुर् जातस् तथोग्रायां श्वपाक इति कीर्त्यते । इति । (म्ध् १०।१९)

हतो दण्डशस्त्रादिना प्रहतः । मृतः प्राणैर् वियुक्तः । आत्महतः स्वयम् एव विषं पीत्वा मृतः । तम् आहिताग्निं मृतं ब्राह्मणं सपिण्डेषु प्रत्यासन्नो विप्रो मन्त्रवर्जितं दहेत् । तत्र स्पर्शनं दहनं वहनं वा यः करोति स विप्रैर् अनुज्ञातः स्पर्शनादिदोषपरिहाराय प्राजापत्यं कृच्छ्रम् आचरेत् । लोकाग्नाव् इत्य् अनेन गार्हपत्यादीनां व्यावृत्तिः । यद्य् अप्य् अतीतस्य चतुर्थाध्यायस्यादौ दुर्मृतवहनादिप्रायश्चित्तम् उक्तं तथापि तस्य सामान्यरूपत्वाद् अनाहिताग्निविषयत्वेनाप्य् उपपत्तेः । आहिताग्निविषयस्य तु इहैवोपवर्णनम् उचितम् । वक्ष्यमाणतत्संस्कारं प्रति उपोद्घातरूपत्वात् ॥ १०–११ ॥

_प्राजापत्यचरणानन्तरं शास्त्रीयसंस्कारः कर्तव्य इत्य् आह ।_

> **दघास्थीनि पुनर् गृह्य क्षीरैः प्रक्षालयेद् द्विजः ॥ १२ ॥**  
> **पुनर् दहेत् स्वागिना तु स्वतन्त्रेण पृथक् पृथक् ॥**

इति।

उक्तरीत्या लौकिकाग्नौ यानि दग्धान्य् अस्थीनि **[७१]** तानि पुनः संगृह्य क्षीरप्रक्षालनपूर्वकं गार्हपत्याद्यग्निभिः कल्पोक्तप्रकारेण दहेत् । एतच् च हारीतेन दर्शितम् ।

> ब्राह्मणाद् वधसंप्राप्तौ चण्डालस्य करे ऽथ वा ।  
> आत्मना शस्त्रघाते वा शूद्रवत् दाहयेत् द्विजम् ॥  
> प्राजापत्यं चरेत् पश्चात् सपिण्डेष्व् एव सप्तमात् ।  
> तद्भस्मास्थि गृहीत्वैव विप्राणाम् अनुशासनात् ॥  
> क्षीरप्रक्षालनं कुर्यात् तदस्थि प्रेतवद् दहेत् ।  
> पुनर्दहनमन्त्रैश् च यथाविधि समाचरेत् ॥  
> एवम् एव विधिं कुर्यात् मरणे गर्हितस्य च ॥ इति ॥ १२ ॥

इदानीं प्रोषितस्याहिताग्नेः संस्कारं “**आहिताग्निर् द्विजः**” इत्य् आरभ्य “**तथा कार्यं विचक्षणैः**” इत्यन्तेन ग्रन्थजातेन दर्शयति ।_

> **आहिताग्निर् द्विजः कश्चित् प्रवसन् कालचोदितः ॥ १३ ॥**  
> **देहनाशम् अनुप्राप्तस् तस्याग्निर् वसते गृहे ।**  
> **प्रेताग्निहोत्रसंस्कारः श्रूयताम् ऋषिपुङ्गवाः ॥ १४ ॥**  
> **कृष्णाजिनं समास्तीर्य कुशैस् तु पुरुषाकृतिं ।**  
> **षट्शतानि शतं चैव पलाशानां च वृन्ततः ॥ १५ ॥**  
> **चत्वारिंशत् शिरे दद्याच् छतं कण्ठे तु विन्यसेत् ।**  
> [७२]** बाहुभ्यां शतकं दद्याद् अङ्गुलीषु दशैव तु ॥ १६ ॥**  
> **शतं तु जघने दद्याद् द्विशतं तूदरे तथा ।**  
> **दद्याद् अष्टौ वृषणयोः पञ्च मेढ्रे तु विन्यसेत् ॥ १७ ॥**  
> **एकविंशतिम् ऊरुभ्यां द्विशतं जानुजङ्घयोः ।**  
> **पादाङ्गुलीषु षड् दद्याद् यज्ञपात्रं ततो न्यसेत् ॥ १८ ॥**  
> **शम्यां शिश्ने विनिःक्षिप्य अरणीं मुष्कयोर् अपि ।**  
> **जुहूं च दक्षिणे हस्ते वामे तूपभृतं न्यसेत् ॥ १९ ॥**  
> **कर्णे चोलूखलं दद्याद् पृष्ठे च मुसलं न्यसेत् ।**  
> **उरसि क्षिप्य दृषदं तण्डुलाज्यतिलान् मुखे ॥ २० ॥**  
> **श्रोत्रे च प्रोक्षणीं दद्याद् आज्यस्थालीं तु चक्षुषोः ।**  
> **कर्णे नेत्रे मुखे घ्राणे हिरण्यशकलं न्यसेत् ॥ २१ ॥**

**[७३]	अग्निहोत्रोपकरणम् अशेषं तत्र निःक्षिपेत् ।**

> **असौ स्वर्गाय लोकाय स्वाहेत्य् एकाहुतिं सकृत् ॥ २२ ॥**  
> **दद्यात् पुत्रो ऽथ वा भ्राताप्य् अन्यो वापि च बान्धवाः ।**  
> **यथा दहनसंस्कारस् तथा कार्यं विचक्षणैः ॥ २३ ॥**

इति।

यदा प्रोषित आहिताग्निर् देशान्तरे म्रियते अग्निश् च स्वगृहे वसति तदानीम् आस्त्रीर्णे कृष्णाजिने पलाशवृन्तैः देहाकृतिं कुशबद्धां निर्माय तदवयवेषु यज्ञपात्राणि निःक्षिप्य “असौ स्वर्गाय लोकाय स्वाहा” इत्य् एकाम् आज्याहुतिं जुहुयात् । यत्र द्रव्यानिर्देशेन होमस् तत्राज्यम् एव होमद्रव्यम् । ततः कल्पोक्तप्रकारेण कृत्स्नं संस्कारं समापयेत् ।

>  <u>ननु</u> – अन्यथा पलाशवृन्तानां संख्या स्मृत्यन्तरे श्रूयते । तत्र हारीतः ।  
> देशान्तरगते विप्रे विपन्ने कालपर्ययात् ।  
> शरीरनाशे कल्पः स्याद् आहिताग्नेर् विशेषतः ॥  
> कृष्णाजिनं समास्तीर्य पुरुषाकृतिम् एव च ।  
> त्रीणि षष्ठिशतं वृन्तान् पालाशांस् तु समाहितः ॥  
> अशीत्यर्धं शिरे दद्याद् ग्रीवायां दश एव च ।  
> बाहुभ्यां तु शतं दद्याद् अङ्गुल्योर् दश एव च ॥  
> उरसि त्रिंशतं दद्यात् जठरे विंशतिस् तथा ।  
> **[७४]** अष्टौ वृषणयोर् दद्यात् पञ्च मेढ्रे तु कल्पयेत् ॥  
> ऊरुभ्यां तु शतं दद्यात् द्विशतं जानुजङ्घयोः ।  
> पादाङ्गुल्योर् दशैव स्याद् एतत् प्रेतस्य कल्पनम् ॥ इति ।

<u>बाढम्</u> । अत्र व्यवस्थापकहेतोर् अभावाद् विकल्पो द्रष्टव्यः । स चैच्छिकः ॥ १३–२३ ॥

_आहिताग्निसंस्कारस्य फलम् अन्वयव्यतिरेकाभ्यां विशदयति ।_

> **ईदृशं तु विधिं कुर्यात् ब्रह्मलोकगतिः स्मृता ।**  
> **दहन्ति ये द्विजास् तं तु ये यान्ति परमां गतिम् ॥ २४ ॥**  
> **अन्यथा कुर्वते कर्म त्व् आत्मबुद्ध्या प्रचोदिताः ।**  
> **भवन्त्य् अल्पायुषस् ते वै पतन्ति नरके ऽशुचौ ॥ २५ ॥**

इति।

तत्र संस्कार्यस्याहिताग्नेः ब्रह्मलोकप्राप्तिः । संस्कर्तुर् यथोक्तकारिणः परमा गतिः । अयथोक्तकारिणः पण्डितंमन्यस्य नरकप्राप्तिः ॥ २४–२५ ॥

> प्रकटयति विभक्तं यः प्रकीर्णावशेषं   
> समधिकपरिबर्हं संस्कृतिं चाहिताग्नेः ।  
> प्रकृतिगहनम् एतं पञ्चमाध्यायम् एवं   
> विशदम् अयम् अकार्षीत् व्याख्यया माधवार्यः ॥ १ ॥

**इति श्रीमहाराजाधिराजवैदिकमार्गप्रवर्त्तिक-परमेश्वरश्रीवीरबुक्कभूपालसाम्राज्यधुरन्धरस्य माधवामात्यस्य कृतौ पराशरव्याख्यायां **

**पञ्चमो ऽध्यायः ॥ ५ ॥**

**[७७]**
