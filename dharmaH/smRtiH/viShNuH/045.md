+++
title = "०४५"

+++

नरकाभिभूतदुःखानां तिर्यक्त्वमुत्तीर्णानां मानुष्येषु लक्षणानि भवन्ति ॥ ४५.१ ॥

कुष्ठ्यतिपातकी ॥ ४५.२ ॥

ब्रह्महा यक्ष्मी ॥ ४५.३ ॥

सुरापः श्यावदन्तकः ॥ ४५.४ ॥

सुवर्णहारी कुनखी ॥ ४५.५ ॥

गुरुतर्ल्पगो दुश्चर्मा ॥ ४५.६ ॥

पूतिनासः पिशुनः ॥ ४५.७ ॥

पूतिवक्त्रः सूचकः ॥ ४५.८ ॥

धान्यचोरोऽङ्गहीनः ॥ ४५.९ ॥

मिश्रचोरोऽतिरिक्ताङ्गः ॥ ४५.१० ॥

अन्नापहारकस्त्वामयावी ॥ ४५.११ ॥

वागपहारको मूकः ॥ ४५.१२ ॥

वस्त्रापहारकः श्वित्री ॥ ४५.१३ ॥

अश्वापहारकः पङ्गुः ॥ ४५.१४ ॥

देवब्राह्मणाक्रोशको मूकः ॥ ४५.१५ ॥

लोलजिह्वो गरदः ॥ ४५.१६ ॥

उन्मत्तोऽग्निदः ॥ ४५.१७ ॥

गुरोः प्रतिकूलोऽपस्मारी ॥ ४५.१८ ॥

गोघ्नस्त्वन्धः ॥ ४५.१९ ॥

दीपापहारकश्च ॥ ४५.२० ॥

काणश्च दीपनिर्वापकः ॥ ४५.२१ ॥

त्रपुचामरसीसकविक्रयी रजकः ॥ ४५.२२ ॥

एकशफविक्रयी मृगव्याधः ॥ ४५.२३ ॥

कुण्डाशी भगास्यः ॥ ४५.२४ ॥

घाण्टिकः स्तेनः ॥ ४५.२५ ॥

वार्धुषिको भ्रामरी ॥ ४५.२६ ॥

मृष्टाश्येकाकी वातगुल्मी ॥ ४५.२७ ॥

समयभेत्ता खल्वाटः ॥ ४५.२८ ॥

श्लीपद्यवकीर्णी ॥ ४५.२९ ॥

परवृत्तिघ्नो दरिद्रः ॥ ४५.३० ॥

परपीडाकरो दीर्घरोगी ॥ ४५.३१ ॥

एवं कर्मविशेषेण जायन्ते लक्षणान्विताः  ।  
रोगान्वितास्तथान्धाश्च कुब्जखञ्जैकलोचनाः  ॥ ४५.३२ ॥

वामना बधिरा मूका दुर्बलाश्च तथापरे  ।  
तस्मात्सर्वप्रयत्नेन प्रायश्चित्तं समाचरेत् ॥ ४५.३३ ॥


