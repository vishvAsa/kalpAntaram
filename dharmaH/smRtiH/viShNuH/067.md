+++
title = "०६७"

+++

अथाग्निं परिसमुह्य पर्युक्ष्य परिस्तीर्य परिषिच्य सर्वतः पाकादग्रमुद्धृत्य जुहुयात् ॥ ६७.१ ॥

वासुदेवाय संकर्षणाय प्रद्युम्नायानिरुद्धाय पुरुषाय सत्यायाच्युताय वासुदेवाय ॥ ६७.२ ॥

अथाग्नये, सोमाय, मित्राय, वरुणाय, इन्द्राय, इन्द्राग्निभ्यां, विश्वेभ्यो देवेभ्यः, प्रजापतये, अनुमत्यै, धन्वन्तरये, वास्तोष्पतये, अग्नये स्विष्टकृते च ॥ ६७.३ ॥

ततोऽन्नशेषेण बलिमुपहरेत् ॥ ६७.४ ॥

भक्षोपभक्षाभ्याम् ॥ ६७.५ ॥

अभितः पूर्वेणाग्निम् ॥ ६७.६ ॥

अम्बा नामासीति, दुला नामासीति, नितन्ती नामासीति, चुपुणीका नामासीति सर्वासाम् ॥ ६७.७ ॥

नन्दिनि सुभगे सुमङ्गलि भद्रंकरीति स्वश्रिष्वभिप्रदक्षिणम् ॥ ६७.८ ॥

स्थूणायां ध्रुवायां श्रियै हिरण्यकेश्यै वनस्पतिभ्यश्च ॥ ६७.९ ॥

धर्माधर्मयोर्द्वारे मृत्यवे च ॥ ६७.१० ॥

उदधाने वरुणाय ॥ ६७.११ ॥

विष्णव इत्युलूखले ॥ ६७.१२ ॥

मरुद्भ्य इति दृषदि ॥ ६७.१३ ॥

उपरि शरणे वैश्रवणाय राज्ञे भूतेभ्यश्च ॥ ६७.१४ ॥

इन्द्रायेन्द्रपुरुषेभ्यश्चेति पूर्वार्धे ॥ ६७.१५ ॥

यमाय यमपुरुषेभ्य इति दक्षिनार्धे ॥ ६७.१६ ॥

वरुणाय वरुणपुरुषेभ्य इति पश्चार्धे ॥ ६७.१७ ॥

सोमाय सोमपुरुषेभ्य इत्युत्तरार्धे ॥ ६७.१८ ॥

ब्रह्मणे ब्रह्मपुरुषेभ्य इति मध्ये ॥ ६७.१९ ॥

ऊर्ध्वमाकाशाय ॥ ६७.२० ॥

स्थण्डिले दिवाचरेभ्यो भूतेभ्य इति दिवा ॥ ६७.२१ ॥

नक्तंचरेभ्य इति नक्तम् ॥ ६७.२२ ॥

ततो *दक्षिणाग्रेषु दर्भेषु पित्रे पितामहाय प्रपितामहाय मात्रे पितामह्यै प्रपितामह्यै नामगोत्राभ्यां च पिण्डनिर्वापणं कुर्यात्[दक्षिणग्रेषु] ॥ ६७.२३ ॥

पिण्डानां चानुलेपनपुष्पधूपनैवेद्यादि दद्यात् ॥ ६७.२४ ॥

उदककलशमुपनिधाय स्वस्त्ययनं वाचयेत् ॥ ६७.२५ ॥

श्वकाकश्वपचानां भुवि निर्वपेत् ॥ ६७.२६ ॥

भिक्षां च दद्यात् ॥ ६७.२७ ॥

अतिथिपूजने च परं यत्नमातिष्ठेत ॥ ६७.२८ ॥

सायमतिथिं प्राप्तं प्रयत्नेनार्चयेत् ॥ ६७.२९ ॥

अनाशितमतिथिं गृहे न वासयेत् ॥ ६७.३० ॥

यथा वर्णानां ब्राह्मणः प्रभुर्यथा स्त्रीणां भर्ता तथा गृहस्थस्यातिथिः ॥ ६७.३१ ॥

तत्पूजया स्वर्गमाप्नोति ॥ ६७.३२ ॥

अतिथिर्यस्य भग्नाशो गृहात्प्रतिनिवर्तते  ।  
तस्मात्सुकृतमादाय दुष्कृतं तु प्रयच्छति  ॥ ६७.३३ ॥

एकरात्रं हि निवसन्नतिथिर्ब्राह्मणः स्मृतः  ।  
अनित्यं हि स्थितो यस्मात्तस्मादतिथिरुच्यते  ॥ ६७.३४ ॥

नैकग्रामीणमतिथिं विप्रं सांगतिकं तथा  ।  
उपस्थितं गृहे विन्द्याद्भार्या यत्राग्नयोऽपि वा  ॥ ६७.३५ ॥

यदि त्वतिथिधर्मेण क्षत्रियो गृहमागतः  ।  
भुक्तवत्सु च विप्रेसु कामं तमपि भोजयेत् ॥ ६७.३६ ॥

वैश्यशूद्रावपि प्राप्तौ कुटुम्बेऽतिथिधर्मिणौ  ।  
भोजयेत्सह भृत्यैस्तावानृशंस्यं प्रयोजयन्  ॥ ६७.३७ ॥

इतरानपि सख्यादीन् संप्रीत्या गृहमागतान्  ।  
प्रकृतान्नं यथाशक्ति भोजयेत्सह भार्यया  ॥ ६७.३८ ॥

स्ववासिनीं कुमारीं च रोगिणीं गुर्विणीं तथा  ।  
अतिथिभ्योऽग्र एवैतान् भोजयेदविचारयन्  ॥ ६७.३९ ॥

अदत्त्वा यस्तु एतेभ्यः पूर्वं भुङ्क्तेऽविचक्षणः  ।  
भुञ्जानो न स जानाति श्वगृध्रैर्जग्धिमात्मनः  ॥ ६७.४० ॥

भुक्तवत्सु च विप्रेषु स्वेषु भृत्येषु चैव हि  ।  
भुञ्जीयातां ततः पश्चादवशिष्टं तु दंपती  ॥ ६७.४१ ॥

देवान् पितॄन्मनुष्यांश्च भृत्यान् गृह्याश्च देवताः  ।  
पूजयित्वा ततः पश्चाद्गृहस्थः शेषभुग्भवेत् ॥ ६७.४२ ॥

अघं स केवलं भुङ्क्ते यः पचत्यात्मकारणात् ।  
यज्ञशिष्टाशनं ह्येतत्सतामन्नं विधीयते  ॥ ६७.४३ ॥

स्वाध्यायेनाग्निहोत्रेण यज्ञेन तपसा तथा  ।  
न चाप्नोति गृही लोकान् यथा त्वतिथिपूजनात् ॥ ६७.४४ ॥

सायं प्रातस्त्वतिथये प्रदद्यादासनोदके  ।  
अन्नं चैव यथाशक्त्या सत्कृत्य विधिपूर्वकम्  ॥ ६७.४५ ॥

प्रतिश्रयं तथा शय्यां पादाभ्यङ्गं सदीपकम्  ।  
प्रत्येकदानेनाप्नोति गोप्रदानसमं फलम्  ॥ ६७.४६ ॥


