+++
title = "०२२"

+++

ब्राह्मणस्य सपिण्डानां जननमरणयोर्दशाहमाशौचम् ॥ २२.१ ॥

द्वादशाहं राजन्यस्य ॥ २२.२ ॥

पञ्चदशाहं वैश्यस्य ॥ २२.३ ॥

मासं शूद्रस्य ॥ २२.४ ॥

सपिण्डता च पुरुषे सप्तमे विनिवर्तते ॥ २२.५ ॥

आशौचे होमदानप्रतिग्रहस्वाध्याया निवर्तन्ते ॥ २२.६ ॥

नाशौचे कस्यचिदन्नमश्नीयात् ॥ २२.७ ॥

ब्राह्मणादीनामशौचे यः सकृदेवान्नमत्ति तस्य तावदाशौचं यावत्तेषाम् ॥ २२.८ ॥

आशौशापगमे प्रायश्चित्तं कुर्यात् ॥ २२.९ ॥

सवर्णस्याशौचे द्विजो भुक्त्वा स्रवन्तीमासाद्य तन्निमग्नस्त्रिरघमर्षणं जप्त्वोत्तीर्य गायत्र्यष्टसहस्रं जपेत् ॥ २२.१० ॥

क्षत्रियाशौचे ब्राह्मणस्त्वेतदेवोपोषितः कृत्वा शुध्यति ॥ २२.११ ॥

वैश्याशौचे राजन्यश्च ॥ २२.१२ ॥

वैश्याशौचे ब्राह्मणस्त्रिरात्रोपोषितश्च ॥ २२.१३ ॥

ब्राह्मणाशौचे राजन्यः क्षत्रियाशौचे वैश्यश्च स्रवन्तीमासाद्य गायत्रीशतपञ्चकं जपेत् ॥ २२.१४ ॥

वैश्यश्च ब्राह्मणाशौचे गायत्र्यष्टशतं जपेत् ॥ २२.१५ ॥

शूद्राशौचे द्विजो भुक्त्वा प्राजापत्यं चरेत् ॥ २२.१६ ॥

शूद्रश्च द्विजाशौचे स्नानमाचरेत् ॥ २२.१७ ॥

शूद्रः शूद्राशौचे स्नातः पञ्चगव्यं पिबेत् ॥ २२.१८ ॥

पत्नीनां दासानामानुलोम्येन स्वामिनस्तुल्यमाशौचम् ॥ २२.१९ ॥

मृते स्वामिन्यात्मीयम् ॥ २२.२० ॥

हीनवर्णानामधिकवर्णेषु सपिण्डेषु तदशौचव्यपगमे शुद्धिः ॥ २२.२१ ॥

ब्राह्मणस्य क्षत्रिविट्शूद्रेषु सपिण्डेषु षड्रात्रत्रिरात्रैकरात्रैः ॥ २२.२२ ॥

क्षत्रियस्य विट्शूद्रयोः षड्रात्रत्रिरात्राभ्याम् ॥ २२.२३ ॥

वैश्यस्य शूद्रेषु षड्रात्रेण ॥ २२.२४ ॥

मासतुल्यैरहोरात्रैर्गर्भस्रावे ॥ २२.२५ ॥

जातमृते मृतजाते वा कुलस्य सद्यः शौचम् ॥ २२.२६ ॥

अदन्तजाते बाले प्रेते सद्य एव ॥ २२.२७ ॥

नास्याग्निसंस्कारो नोदकक्रिया ॥ २२.२८ ॥

दन्तजाते त्वकृतचूडे त्वहोरात्रेण ॥ २२.२९ ॥

कृतचूडे त्वसंस्कृते त्रिरात्रेण ॥ २२.३० ॥

ततः परं यथोक्तकालेन ॥ २२.३१ ॥

स्त्रीणां विवाहः संस्कारः ॥ २२.३२ ॥

संस्कृतासु स्त्रीषु नाशौचं पितृपक्षे ॥ २२.३३ ॥

तत्प्रसवमरणे चेत्पितृगृहे स्यातां , तदा एकरात्रं त्रिरात्रं च ॥ २२.३४ ॥

जननाशौचमध्ये यद्यपरं जननाशौचं स्यात्, तदा पूर्वाशौचव्यपगमे शुद्धिः ॥ २२.३५ ॥

रात्रिशेषे दिनद्वयेन ॥ २२.३६ ॥

प्रभाते दिनत्रयेण ॥ २२.३७ ॥

मरणाशौचमध्ये ज्ञातिमरणेऽप्येवम् ॥ २२.३८ ॥

श्रुत्वा देशान्तरस्थो जननमरणे आशौचशेषेण शुध्येत् ॥ २२.३९ ॥

व्यतीतेऽशौचे संवत्सरान्तस्त्वेकरात्रेण ॥ २२.४० ॥

ततः परं स्नानेन ॥ २२.४१ ॥

आचार्ये मातामहे च व्यतीते त्रिरात्रेण ॥ २२.४२ ॥

अनौरसेषु पुत्रेषु जातेषु च मृतेषु च  ।  
परपूर्वासु भार्यासु प्रसूतासु मृतासु च  ॥ २२.४३ ॥

आचार्यपत्नीपुत्रोपाध्यायमातुलश्वशुरश्वशुर्यसहाध्यायिशिष्येष्वतीतेष्वेकरात्रेण ॥ २२.४४ ॥

स्वदेशराजनि च ॥ २२.४५ ॥

असपिण्डे स्ववेश्मनि मृते च ॥ २२.४६ ॥

भृग्वग्न्यनाशकाम्बुसंग्रामविद्युन्नृपहतानां नाशौचम् ॥ २२.४७ ॥

न राज्ञां रजकर्मणि ॥ २२.४८ ॥

न व्रतिनां व्रते ॥ २२.४९ ॥

न सत्रिणां सत्रे ॥ २२.५० ॥

न कारूणां कारुकर्मणि ॥ २२.५१ ॥

न राजाज्ञाकारिणां तदिच्छया ॥ २२.५२ ॥

न देवप्रतिष्ठाविवाहयोः पूर्वसंभृतयोः ॥ २२.५३ ॥

न देशविभ्रमे ॥ २२.५४ ॥

आपद्यपि च कष्टायाम् ॥ २२.५५ ॥

आत्मत्यागिनः पतिताश्च नाशौचोदकभाजः ॥ २२.५६ ॥

पतितस्य दासी मृतेऽह्नि पदा अपां घटमपवर्जयेत् ॥ २२.५७ ॥

उद्बन्धनमृतस्य यः पाशं छिन्द्यात्स तप्तकृच्छ्रेण शुध्यति ॥ २२.५८ ॥

आत्मत्यागिनां संस्कर्ता च ॥ २२.५९ ॥

तदश्रुपातकारी च ॥ २२.६० ॥

सर्वस्यैव प्रेतस्य बान्धवैः सहाश्रुपातं कृत्वा स्नानेन ॥ २२.६१ ॥

अकृतेऽस्थिसंचये सचैलस्नानेन ॥ २२.६२ ॥

द्विजः शूद्रप्रेतानुगमनं कृत्वा स्रवन्तीमासाद्य तन्निमग्नः त्रिरघमर्षणं जप्त्वोत्तीर्य गायत्र्यष्टसहस्रं जपेत् ॥ २२.६३ ॥

द्विजप्रेतस्याष्टशतम् ॥ २२.६४ ॥

शूद्रः प्रेतानुगमनं कृत्वा स्नानमाचरेत् ॥ २२.६५ ॥

चिताधूमसेवने सर्वे वर्णाः स्नानमाचरेयुः ॥ २२.६६ ॥

मैथुने दुःस्वप्ने रुधिरोपगतकण्ठे वमनविरेकयोश्च ॥ २२.६७ ॥

श्मश्रुकर्मणि कृते च ॥ २२.६८ ॥

शवस्पृशं च स्पृष्ट्वा रजस्वलाचण्डालयूपांश्च ॥ २२.६९ ॥

भक्ष्यवर्जं पञ्चनखशवं तदस्थिस्नेहं च ॥ २२.७० ॥

सर्वेष्वेतेषु स्नानेषु वस्त्रं नाप्रक्षालितं बिभृयात् ॥ २२.७१ ॥

रजस्वला चतुर्थेऽह्नि स्नानाच्छुध्यति ॥ २२.७२ ॥

रजस्वला हीनवर्णां रजस्वलां स्पृष्ट्वा न तावदश्नीयात्यावन्न शुद्धा ॥ २२.७३ ॥

सवर्णामधिकवर्णां वा स्पृष्ट्वा सद्यः स्नात्वा शुध्यति ॥ २२.७४ ॥

क्षुत्वा सुप्त्वा भुक्त्वा भोजनाध्ययनेप्सुः पीत्वा स्नात्वा निष्ठीव्य वासः परिधाय रथ्यामाक्रम्य मूत्रपुरीषं कृत्वा पञ्चनखास्थ्यस्नेहं स्पृष्ट्वा चाचमेत् ॥ २२.७५ ॥

चण्डालम्लेच्छसंभाषणे च ॥ २२.७६ ॥

नाभेरधस्तात्प्रबाहुषु च कायिकैर्मलैः सुराभिर्मद्यैश्चोपहतो मृत्तोयैस्तदङ्गं प्रक्षाल्य शुध्येत् ॥ २२.७७ ॥

अन्यत्रोपहतो मृत्तोयैस्तदङ्गं प्रक्षाल्य स्नानेन ॥ २२.७८ ॥

वक्त्रोपहतस्त्वुपोष्य स्नात्वा पञ्चगव्येन ॥ २२.७९ ॥

दशनच्छदोपहतश्च ॥ २२.८० ॥

वसा शुक्रमसृङ्मज्जा मूत्रं विट्कर्णविण्नखाः  ।  
श्लेष्माश्रु दूषिका स्वेदो द्वादशैते नृणां मलाः  ॥ २२.८१ ॥

गौडी माध्वी च पैष्टी च विज्ञेया त्रिविधा सुरा  ।  
यथैवैका तथा सर्वा न पातव्या द्विजातिभिः  ॥ २२.८२ ॥

माधूकमैक्षवं टाङ्कं कौलं खार्जूरपानसे  ।  
मृद्वीकारसमाध्वीके मैरेयं नारिकेलजम्  ॥ २२.८३ ॥

अमेध्यानि दशैतानि मद्यानि ब्राह्मणस्य च  ।  
राजन्यश्चैव वैश्यश्च स्पृष्ट्वैतानि न दुष्यतः  ॥ २२.८४ ॥

गुरोः प्रेतस्य शिष्यस्तु पितृमेधं समाचरन्  ।  
प्रेताहारैः समं तत्र दशरात्रेण शुध्यति  ॥ २२.८५ ॥

आचार्यं स्वमुपाध्यायं पितरं मातरं गुरुम्  ।  
निर्हृत्य तु व्रती प्रेतान्न व्रतेन वियुज्यते  ॥ २२.८६ ॥

आदिष्टी नोदकं कुर्यादा व्रतस्य समापनात् ।  
समाप्ते तूदकं कृत्वा त्रिरात्रेणैव शुध्यति  ॥ २२.८७ ॥

ज्ञानं तपोऽग्निराहारो मृन्मनो वार्युपाञ्जनम्  ।  
वायुः कर्मार्ककालौ च शुद्धिकर्तॄणि देहिनाम्  ॥ २२.८८ ॥

सर्वेषामेव शौचानामन्नशौचं परं स्मृतम्  ।  
योऽन्ने शुचिः स हि शुचिर्न मृद्वारिशुचिः शुचिः  ॥ २२.८९ ॥

क्षान्त्या शुध्यन्ति विद्वांसो दानेनाकार्यकारिणः  ।  
प्रच्छन्नपापा जप्येन तपसा वेदवित्तमाः  ॥ २२.९० ॥

मृत्तोयैः शुध्यते शोध्यं नदी वेगेन शुध्यति  ।  
रजसा स्त्री मनोदुष्टा संन्यासेन द्विजोत्तमाः  ॥ २२.९१ ॥

अद्भिर्गात्राणि शुध्यन्ति मनः सत्येन शुध्यति  ।  
विद्यातपोभ्यां भूतात्मा बुद्धिर्ज्ञानेन शुध्यति  ॥ २२.९२ ॥

एष शौचस्य ते प्रोक्तः शारीरस्य विनिर्णयः  ।  
नानाविधानां द्रव्याणां शुद्धेः शृणु विनिर्णयम्  ॥ २२.९३ ॥


