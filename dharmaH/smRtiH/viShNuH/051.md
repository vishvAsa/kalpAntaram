+++
title = "०५१"

+++

सुरापः सर्वकर्मवर्जितः कणान् वर्षमश्नीयात् ॥ ५१.१ ॥

मलानां मद्यानां चान्यतमस्य प्राशने चान्द्रायणं कुर्यात् ॥ ५१.२ ॥

लशुनपलाण्डुगृञ्जनैतद्गन्धिविड्वराहग्रामकुक्कुटवानरगोमांसभक्षणे च ॥ ५१.३ ॥

सर्वेष्वेतेषु द्विजानां प्रायश्चित्तान्ते भूयः संस्कारं कुर्यात् ॥ ५१.४ ॥

वपनमेखलादण्डभैक्ष्यचर्याव्रतानि पुनःसंस्कारकर्मणि वर्जनीयानि ॥ ५१.५ ॥

शशकशल्यकगोधाखड्गकूर्मवर्जं पञ्चनखमांसाशने सप्तरात्रमुपवसेत् ॥ ५१.६ ॥

गणगणिकास्तेनगायनान्नानि भुक्त्वा सप्तरात्रं पयसा वर्तेत ॥ ५१.७ ॥

तक्षकान्नं चर्मकर्तुश्च ॥ ५१.८ ॥

वार्धुषिककदर्यदीक्षितबद्धनिगडाभिशस्तषण्ढानां च ॥ ५१.९ ॥

पुंश्चलीदाम्भिकचिकित्सकलुब्धकक्रूरोग्रोच्छिष्टभोजिनां च ॥ ५१.१० ॥

अवीरस्त्री सुवर्णकारसपत्नपतितानां च ॥ ५१.११ ॥

पिशुनानृतवादिक्षतधर्मात्मरसविक्रयिणां च ॥ ५१.१२ ॥

शैलूषतन्तुवायकृतघ्नरजकानां च ॥ ५१.१३ ॥

कर्मकारनिषादरङ्गावतारिवैणशस्त्रविक्रयिणां च ॥ ५१.१४ ॥

श्वजीविशौण्डिकतैलिकचैलनिर्णेजकानां च ॥ ५१.१५ ॥

रजस्वलासहोपपतिवेश्मानां च ॥ ५१.१६ ॥

भ्रूणघ्नावेक्षितमुदक्यासंस्पृष्टं पतत्रिणावलीढं शुना संस्पृष्टं गवाघ्रातं च ॥ ५१.१७ ॥

कामतः पदा स्पृष्टमवक्षुतम् ॥ ५१.१८ ॥

मत्तक्रुद्धातुराणां च ॥ ५१.१९ ॥

अनर्चितं वृथा मांसं च ॥ ५१.२० ॥

पाठीनरोहितराजीवसिंहतुण्डशकुलवर्जं सर्वमत्स्यमांसाशने त्रिरात्रमुपवसेत् ॥ ५१.२१ ॥

सर्वजलजमांसाशने च ॥ ५१.२२ ॥

आपः सुराभाण्डस्थाः पीत्वा सप्तरात्रं शङ्खपुष्पीशृतं पयः पिबेत् ॥ ५१.२३ ॥

मद्यभाण्डस्थाश्च पञ्चरात्रम् ॥ ५१.२४ ॥

सोमपः सुरापस्याघ्राय गन्धमुदकमग्नस्त्रिरघमर्षणं जप्त्वा घृतप्राशनमाचरेत् ॥ ५१.२५ ॥

खरोष्ट्रकाकमांसाशने चान्द्रायणं कुर्यात् ॥ ५१.२६ ॥

प्राश्याज्ञातं सूनास्थं शुष्कमांसं च ॥ ५१.२७ ॥

क्रव्यादमृगपक्षिमांसाशने तप्तकृच्छ्रम् ॥ ५१.२८ ॥

कलविङ्कप्लवचक्रवाकहंसरज्जुदालसारसदात्यूहशुकसारिकाबकबलाकाकोकिलखञ्जरीटाशने त्रिरात्रमुपवसेत् ॥ ५१.२९ ॥

एकशफोभयदन्ताशने च ॥ ५१.३० ॥

तित्तिरिकपिञ्जललावकवर्तिकामयूरवर्जं सर्वपक्षिमांसाशने चाहोरात्रम् ॥ ५१.३१ ॥

कीटाशने दिनमेकं ब्रह्मसुवर्चलां पिबेत् ॥ ५१.३२ ॥

शुनां मांसाशने च ॥ ५१.३३ ॥

छत्राककवकाशने सांतपनम् ॥ ५१.३४ ॥

यवगोधूमपयोविकारं स्नेहाक्तं शुक्तं खाण्डवं च वर्जयित्वा यत्पर्युषितं तत्प्राश्योपवसेत् ॥ ५१.३५ ॥

व्रश्चनामेध्यप्रभवान् लोहितांश्च वृक्षनिर्यासान् ॥ ५१.३६ ॥

शालूकवृथाकृसरसंयावपायसापूपशष्कुलीदेवान्नानि हवींषि च ॥ ५१.३७ ॥

गोअजामहिषीवर्जं सर्वपयांसि च ॥ ५१.३८ ॥

अनिर्दशाहानि तान्यपि ॥ ५१.३९ ॥

स्यन्दिनीसन्धिनीविवत्साक्षीरं च ॥ ५१.४० ॥

अमेध्यभुजश्च ॥ ५१.४१ ॥

दधिवर्जं केवलानि च शुक्तानि ॥ ५१.४२ ॥

ब्रह्मचर्याश्रमी श्राद्धभोजने त्रिरात्रमुपवसेत् ॥ ५१.४३ ॥

दिनमेकं चोदके वसेत् ॥ ५१.४४ ॥

मधुमांसाशने प्राजापत्यम् ॥ ५१.४५ ॥

बिडालकाकनकुलाखूच्छिष्टभक्षणे ब्रह्मसुवर्चलां पिबेत् ॥ ५१.४६ ॥

श्वोच्छिष्टाशने दिनमेकमुपोषितः पञ्चगव्यं पिबेत् ॥ ५१.४७ ॥

पञ्चनखविण्मूत्राशने सप्तरात्रम् ॥ ५१.४८ ॥

आमश्राद्धाशने त्रिरात्रं पयसा वर्तेत ॥ ५१.४९ ॥

ब्राह्मणः शूद्रोच्छिष्टाशने सप्तरात्रम् ॥ ५१.५० ॥

वैश्योच्छिष्टाशने पञ्चरात्रम् ॥ ५१.५१ ॥

राजन्योच्छिष्टाशने त्रिरात्रम् ॥ ५१.५२ ॥

ब्राह्मणोच्छिष्टाशने त्वेकाहम् ॥ ५१.५३ ॥

राजन्यः शूद्रोच्छिष्टाशी पञ्चरात्रम् ॥ ५१.५४ ॥

वैश्योच्छिष्टाशी त्रिरात्रम् ॥ ५१.५५ ॥

वैश्यः शूद्रोच्छिष्टाशी च ॥ ५१.५६ ॥

चण्डालान्नं भुक्त्वा त्रिरात्रमुपवसेत् ॥ ५१.५७ ॥

सिद्धं भुक्त्वा पराकः ॥ ५१.५८ ॥

असंस्कृतान् पशून्मन्त्रैर्नाद्याद्विप्रः कथंचन  ।  
मन्त्रैस्तु संस्कृतानद्याच्छाश्वतं विधिमास्थितः  ॥ ५१.५९ ॥

यावन्ति पशुरोमाणि तावत्कृत्वेह मारणम्  ।  
वृथा पशुघ्नः प्राप्नोति प्रेत्य चेह च निष्कृतिम्  ॥ ५१.६० ॥

यज्ञार्थं पशवः सृष्टाः स्वयमेव स्वयंभुवा  ।  
यज्ञो हि भूत्यै सर्वस्य तस्माद्यज्ञे वधोऽवधः  ॥ ५१.६१ ॥

न तादृशं भवत्येनो मृगहन्तुर्धनार्थिनः  ।  
यादृशं भवति प्रेत्य वृथा मांसानि खादतः  ॥ ५१.६२ ॥

ओषध्यः पशवो वृक्षास्तिर्यञ्चः पक्षिणस्तथा  ।  
यज्ञार्थं निधनं प्राप्ताः प्राप्नुवन्त्युच्छ्रितीः पुनः  ॥ ५१.६३ ॥

मधुपर्के च यज्ञे च पितृदैवतकर्मणि  ।  
अत्रैव पशवो हिंस्या नान्यत्रेति कथंचन  ॥ ५१.६४ ॥

यज्ञार्थेषु पशून् हिंसन् वेदतत्त्वार्थविद्द्विजः  ।  
आत्मानं च पशूंश्चैव गमयत्युत्तमां गतिम्  ॥ ५१.६५ ॥

गृहे गुरावरण्ये वा निवसन्नात्मवान् द्विजः  ।  
नावेदविहितां हिंसामापद्यपि समाचरेत् ॥ ५१.६६ ॥

या वेदविहिता हिंसा नियतास्मिंश्चराचरे  ।  
अहिंसामेव तां विद्याद्वेदाद्धर्मो हि निर्बभौ  ॥ ५१.६७ ॥

योऽहिंसकानि भूतानि हिनस्त्यात्मसुखेच्छया  ।  
स जीवंश्च मृतश्चैव न क्वचित्सुखमेधते  ॥ ५१.६८ ॥

यो बन्धनवधक्लेशान् प्राणिनां न चिकीर्षति  ।  
स सर्वस्य हितप्रेप्सुः सुखमत्यन्तमश्नुते  ॥ ५१.६९ ॥

यद्ध्यायति यत्कुरुते रतिं बध्नाति यत्र च  ।  
तदेवाप्नोत्ययत्नेन यो हिनस्ति न किंचन  ॥ ५१.७० ॥

नाकृत्वा प्राणिनां हिंसां मांसमुत्पद्यते क्वचित् ।  
न च प्राणिवधः स्वर्ग्यस्तस्मान्मांसं विवर्जयेत् ॥ ५१.७१ ॥

समुत्पत्तिं च मांसस्य वधबन्धौ च देहिनाम्  ।  
प्रसमीक्ष्य निवर्तेत सर्वमांसस्य भक्षणात् ॥ ५१.७२ ॥

न भक्षयति यो मांसं विधिं हित्वा पिशाचवत् ।  
स लोके प्रियतां याति व्याधिभिश्च न पीड्यते  ॥ ५१.७३ ॥

अनुमन्ता विशसिता निहन्ता क्रयविक्रयी  ।  
संस्कर्ता चोपहर्ता च खादकश्चेति घातकाः  ॥ ५१.७४ ॥

स्वमांसं परमांसेन यो वर्धयितुमिच्छति  ।  
अनभ्यर्च्य पितॄन् देवान्न ततोऽन्योऽस्त्यपुण्यकृत् ॥ ५१.७५ ॥

वर्षे वर्षेऽश्वमेधेन यो यजेत शतं समाः  ।  
मांसानि च न खादेद्यस्तयोः पुण्यफलं समम्  ॥ ५१.७६ ॥

फलमूलाशनैर्दिव्यैर्मुन्यन्नानां च भोजनैः  ।  
न तत्फलमवाप्नोति यन्मांसपरिवर्जनात् ॥ ५१.७७ ॥

मां स भक्षयितामुत्र यस्य मांसमिहाद्म्यहम्  ।  
एतन्मांसस्य मांसत्वं प्रवदन्ति मनीषिणः  ॥ ५१.७८ ॥


