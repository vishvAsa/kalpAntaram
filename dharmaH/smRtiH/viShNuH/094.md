+++
title = "०९४"

+++

गृही वलीपलितदर्शने वनाश्रयो भवेत् ॥ ९४.१ ॥

अपत्यस्य चापत्यदर्शने वा ॥ ९४.२ ॥

पुत्रेषु भार्यां निक्षिप्य तयानुग्म्यमानो वा ॥ ९४.३ ॥

तत्राप्यग्नीनुपचरेत् ॥ ९४.४ ॥

अफालकृष्टेन पञ्च यज्ञान्न हापयेत् ॥ ९४.५ ॥

स्वाध्यायं च न जह्यात् ॥ ९४.६ ॥

ब्रह्मचर्यं पालयेत् ॥ ९४.७ ॥

चर्मचीरवासाः स्यात् ॥ ९४.८ ॥

जटाश्मश्रुलोमनखांश्च बिभृयात् ॥ ९४.९ ॥

त्रिषवणस्नायी स्यात् ॥ ९४.१० ॥

कपोतवृत्तिर्मासनिचयः संवत्सरनिचयो वा ॥ ९४.११ ॥

संवत्सरनिचयी पूर्वनिचितमाश्वयुज्यां जह्यात् ॥ ९४.१२ ॥

ग्रामादाहृत्य वाश्नीयादष्टौ ग्रासान् वने वसन्  ।  
पुटेनैव पलाशेन पाणिना शकलेन वा  ॥ ९४.१३ ॥


