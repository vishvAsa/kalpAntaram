+++
title = "०९१"

+++

अथ कूपकर्तुस्तत्प्रवृत्ते पानीये दुष्कृतस्यार्धं विनश्यति ॥ ९१.१ ॥

तडागकृन्नित्यतृप्तो वारुणं लोकमश्नुते ॥ ९१.२ ॥

जलप्रदः सदा तृप्तो भवति ॥ ९१.३ ॥

वृक्षारोपयितुर्वृक्षाः परलोके पुत्रा भवन्ति ॥ ९१.४ ॥

वृक्षप्रदो वृक्षप्रसूनैर्देवान् प्रीणयति ॥ ९१.५ ॥

फलैश्चातिथीन् ॥ ९१.६ ॥

छायया चाभ्यागतान् ॥ ९१.७ ॥

देवे वर्षत्युदकेन पितॄन् ॥ ९१.८ ॥

सेतुकृत्स्वर्गमाप्नोति ॥ ९१.९ ॥

देवायतनकारी यस्य देवस्यायतनं करोति तस्यैव लोकमाप्नोति ॥ ९१.१० ॥

सुधासिक्तं कृत्वा यशसा विराजते ॥ ९१.११ ॥

विचित्रं कृत्वा गन्धर्वलोकमाप्नोति ॥ ९१.१२ ॥

पुष्पप्रदानेन श्रीमान् भवति ॥ ९१.१३ ॥

अनुलेपनप्रदानेन कीर्तिमान् ॥ ९१.१४ ॥

दीपप्रदानेन चक्षुष्मान् सर्वत्रोज्ज्वलश्च ॥ ९१.१५ ॥

अन्नप्रदानेन बलवान् ॥ ९१.१६ ॥

देवनिर्माल्यापनयनात्गोदानफलमाप्नोति ॥ ९१.१७ ॥

देवगृहमार्जनात्तदुपलेपनात्ब्राह्मणोच्छिष्टमार्जनात्पादशौचादकल्यपरिचरणाच्च ॥ ९१.१८ ॥

कूपारामतडागेषु देवतायतनेषु च  ।  
पुनः संस्कारकर्ता च लभते मौलिकं फलम्  ॥ ९१.१९ ॥


