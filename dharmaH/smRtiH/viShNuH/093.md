+++
title = "०९३"

+++

अब्राह्मणे दत्तं तत्सममेव पारलौकिकम् ॥ ९३.१ ॥

द्विगुणं ब्राह्मणब्रुवे ॥ ९३.२ ॥

सहस्रगुणं प्राधीते ॥ ९३.३ ॥

अनन्तं वेदपारगे ॥ ९३.४ ॥

पुरोहितस्त्वात्मन एव पात्रम् ॥ ९३.५ ॥

स्वसा दुहितृजामातरश्च ॥ ९३.६ ॥

न वार्यपि प्रयच्छेत बैडालव्रतिके द्विजे  ।  
न बकव्रतिके पापे नावेदविदि धर्मवित् ॥ ९३.७ ॥

धर्मध्वजी सदा लुब्धश्छाद्मिको लोकदाम्भिकः  ।  
बैडालव्रतिको ज्ञेयो हिंस्रः सर्वाभिसंधकः  ॥ ९३.८ ॥

अधोदृष्टिर्नैकृतिकः स्वार्थसाधनतत्परः  ।  
शठो मिथ्याविनीतश्च बकव्रतपरो द्विजः  ॥ ९३.९ ॥

ये बकव्रतिनो लोके ये च मार्जारलिङ्गिनः  ।  
ते पतन्त्यन्धतामिस्रे तेन पापेन कर्मणा  ॥ ९३.१० ॥

न धर्मस्यापदेशेन पापं कृत्वा व्रतं चरेत् ।  
व्रतेन पापं प्रच्छाद्य कुर्वन् स्त्रीशूद्रदम्भनम्  ॥ ९३.११ ॥

प्रेत्येह चेदृशो विप्रो गर्ह्यते ब्रह्मवादिभिः  ।  
छद्मनाचरितं यच्च व्रतं रक्षांसि गच्छति  ॥ ९३.१२ ॥

अलिङ्गी लिङ्गिवेषेण यो वृत्तिमुपजीवति  ।  
स लिङ्गिनां हरत्येनस्तिर्यग्योनौ प्रजायते  ॥ ९३.१३ ॥

न दानं यशसे दद्यान्न भयान्नोपकारिणे  ।  
न नृत्यगीतशीलेभ्यो धर्मार्थमिति निश्चितम्  ॥ ९३.१४ ॥


