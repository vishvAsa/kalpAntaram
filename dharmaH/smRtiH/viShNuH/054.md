+++
title = "०५४"

+++

यः पापात्मा येन सह संयुज्यते स तस्यैव प्रायश्चित्तं कुर्यात् ॥ ५४.१ ॥

मृतपञ्चनखात्कूपादत्यन्तोपहताच्चोदकं पीत्वा ब्राहमणस्त्रिरात्रमुपवसेत् ॥ ५४.२ ॥

द्व्यहं राजन्यः ॥ ५४.३ ॥

एकाहं वैश्यः ॥ ५४.४ ॥

शूद्रो नक्तम् ॥ ५४.५ ॥

सर्वे चान्ते व्रतस्य पञ्चगव्यं पिबेयुः ॥ ५४.६ ॥

पञ्चगव्यं पिबेच्छूद्रो ब्राह्मणस्तु सुरां पिबेत् ।  
उभौ तौ नरकं यातो महारौरवसंज्ञितम्  ॥ ५४.७ ॥

पर्वानारोग्यवर्जमृताववगच्छन् पत्नीं त्रिरात्रमुपवसेत् ॥ ५४.८ ॥

कूटसाक्षी ब्रह्महत्याव्रतं चरेत् ॥ ५४.९ ॥

अनुदकमूत्रपुरीषकरणे सचैलं स्नानं महाव्याहृतिहोमश्च ॥ ५४.१० ॥

सूर्याभ्युदितनिर्मुक्तः सचैलस्नातः सावित्र्यष्टशतमावर्तयेत् ॥ ५४.११ ॥

श्वसृगालविड्वराहखरवानरवायसपुंश्चलीभिर्दष्टः स्रवन्तीमासाद्य षोडश प्राणायामान् कुर्यात् ॥ ५४.१२ ॥

वेदाग्न्युत्सादी त्रिषवणस्नाय्यधःशायी संवत्सरं सकृद्भैक्ष्येण वर्तेत ॥ ५४.१३ ॥

समुत्कर्षानृते गुरोश्चालीकनिर्बन्धे तदाक्षेपणे च मासं पयसा वर्तेत ॥ ५४.१४ ॥

नास्तिको नास्तिकवृत्तिः कृतघ्नः कूटव्यवहारी ब्राह्मणवृत्तिघ्नश्चैते संवत्सरं भैक्ष्येण वर्तेरन् ॥ ५४.१५ ॥

परिवित्तिः परिवेत्ता च यया च परिविद्यते दाता याजकश्च चान्द्रायणं कुर्यात् ॥ ५४.१६ ॥

प्राणिभूपुण्यसोमविक्रयी तप्तकृच्छ्रम् ॥ ५४.१७ ॥

आर्द्रौषधिगन्धपुष्पफलमूलचर्मवेत्रविदलतुषकपालकेशभस्मास्थिगोरसपिण्याकतिलतैलविक्रयी प्राजापत्यम् ॥ ५४.१८ ॥

श्लैष्मजतुमधूच्छिष्टशङ्खशुक्तित्रपुसीसकृष्णलोहौदुम्बरखड्गपात्रविक्रयी चान्द्रायणं कुर्यात् ॥ ५४.१९ ॥

रक्तवस्त्ररङ्गरत्नगन्धगुडमधुरसोर्णाविक्रयी त्रिरात्रमुपवसेत् ॥ ५४.२० ॥

मांसलवणलाक्षाक्षीरविक्रयी चान्द्रायणं कुर्यात् ॥ ५४.२१ ॥

तं च भूयश्चोपनयेत् ॥ ५४.२२ ॥

उष्ट्रेण खरेण वा गत्वा नग्नः स्नात्वा सुप्त्वा भुक्त्वा प्राणायामत्रयं कुर्यात् ॥ ५४.२३ ॥

जपित्वा त्रीणि सावित्र्याः सहस्राणि समाहितः  ।  
मासं गोष्ठे पयः पीत्वा मुच्यतेऽसत्प्रतिग्रहात् ॥ ५४.२४ ॥

अयाज्ययाजनं कृत्वा परेषामन्त्यकर्म च  ।  
अभिचारमहीनं च त्रिभिः कृच्छ्रैर्व्यपोहति  ॥ ५४.२५ ॥

येषां द्विजानां सावित्री नानूच्येत यथाविधि  ।  
तांश्चारयित्वा त्रीन् कृच्छ्रान् यथाविध्युपनाययेत् ॥ ५४.२६ ॥

प्रायश्चित्तं चिकीर्षन्ति विकर्मस्थास्तु ये द्विजाः  ।  
ब्राह्मण्याच्च परित्यक्तास्तेषामप्येतदादिशेत् ॥ ५४.२७ ॥

यद्गर्हितेनार्जयन्ति कर्मणा ब्राह्मणा धनम्  ।  
तस्योत्सर्गेण शुध्यन्ति जप्येन तपसा तथा  ॥ ५४.२८ ॥

वेदोदितानां नित्यानां कर्मणां समतिक्रमे  ।  
स्नातकव्रतलोपे च प्रायश्चित्तमभोजनम्  ॥ ५४.२९ ॥

अवगूर्य चरेत्कृच्छ्रमतिकृच्छ्रं निपातने  ।  
*कृच्छ्रातिकृच्छ्रं कुर्वीत विप्रस्योत्पाद्य शोणितम् [कुच्छ्र]  ॥ ५४.३० ॥

एनस्विभिर्निर्णिक्तैर्नार्थं किंचित्समाचरेत् ।  
कृतनिर्णेजनांश्चैतान्न जुगुप्सेत धर्मवित् ॥ ५४.३१ ॥

बालघ्नांश्च कृतघ्नांश्च विशुद्धानपि धर्मतः  ।  
शरणागतहन्तॄंश्च स्त्रीहन्तॄंश्च न संवसेत् ॥ ५४.३२ ॥

अशीतिर्यस्य वर्षाणि बालो वाप्यूनषोडशः  ।  
प्रायश्चित्तार्धमर्हन्ति स्त्रियो रोगिण एव च  ॥ ५४.३३ ॥

अनुक्तनिष्कृतीनां तु पापानामपनुत्तये  ।  
शक्तिं चावेक्ष्य पापं च प्रायश्चित्तं प्रकल्प्येत् ॥ ५४.३४ ॥


