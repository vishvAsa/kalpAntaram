+++
title = "०५३"

+++

अथागम्यागमने महाव्रतविधानेनाब्दं चीरवासा वने प्राजापत्यं कुर्यात् ॥ ५३.१ ॥

परदारगमने च ॥ ५३.२ ॥

गोव्रतं गोगमने च ॥ ५३.३ ॥

पुंस्ययोनावाकाशेऽप्सु दिवा गोयाने च सवासाः स्नानमाचरेत् ॥ ५३.४ ॥

चण्डालीगमने तत्साम्यमाप्नुयात् ॥ ५३.५ ॥

अज्ञानतश्चान्द्रायणद्वयं कुर्यात् ॥ ५३.६ ॥

पशुवेश्यागमने च प्राजापत्यम् ॥ ५३.७ ॥

सकृद्दुष्टा च स्त्री यत्पुरुषस्य परदारे तद्व्रतं कुर्यात् ॥ ५३.८ ॥

यत्करोत्येकरात्रेण वृषलीसेवनाद्द्विजः  ।  
तद्भैक्ष्यभुग्जपन्नित्यं त्रिभिर्वर्षैर्व्यपोहति  ॥ ५३.९ ॥


