+++
title = "०४८"

+++

अथ कर्मभिरात्मकृतैर्गुरुमात्मानं मन्येतात्मार्थे प्रसृतियावकं श्रपयेत् ॥ ४८.१ ॥

न ततोऽग्नौ जुहुयात् ॥ ४८.२ ॥

न चात्र बलिकर्म ॥ ४८.३ ॥

अशृतं श्रप्यमाणं शृतं चाभिमन्त्रयेत् ॥ ४८.४ ॥

श्रप्यमाणे रक्षां कुर्यात् ॥ ४८.५ ॥

ब्रह्मा देवानां पदवीः कवीनामृषिर्विप्राणां महिषो मृगाणाम्  ।  
श्येनो गृध्राणां स्वधितिर्वनानां सोमः पवित्रमत्येति रेभन्  ॥ ४८.६ ॥

इति दर्भान् बध्नाति ॥ ४८.६ ॥

शृतं च तमश्नीयात्पात्रे निषिच्य ॥ ४८.७ ॥

ये देवा मनोजाता मोनोजुषः सुदक्षा दक्षपितरस्ते नः पान्तु ते नोऽवन्तु तेभ्यो नमस्तेभ्यः स्वाहेत्यात्मनि जुहुयात् ॥ ४८.८ ॥

अथाचान्तो नाभिमालभेत ॥ ४८.९ ॥

स्नाताः पीता भवत यूयमापोऽस्माकमुदरे यवाः, ता अस्मभ्यमनमीवा अयक्ष्मा अनागसः सन्तु देवीरमृतामृतावृध इति ॥ ४८.१० ॥

त्रिरात्रं मेधार्थी ॥ ४८.११ ॥

षड्रात्रं पापकृत् ॥ ४८.१२ ॥

सप्तरात्रं पीत्वा महापातकिनामन्यतमं पुनाति ॥ ४८.१३ ॥

द्वादशरात्रेण पूर्वपुरुषकृतमपि पापं निर्दहति ॥ ४८.१४ ॥

मासं पीत्वा सर्वपापानि ॥ ४८.१५ ॥

गोनिहारमुक्तानां यवानामेकविंशतिरात्रं च ॥ ४८.१६ ॥

यवोऽसि धान्यराजोऽसि वारुणो मधुसंयुतः  ।  
निर्णोदः सर्वपापानां पवित्रमृषिभिर्धृतम्  ॥ ४८.१७ ॥

घृतं यवा मधु यवा आपो वा अमृतं यवाः  ।  
सर्वे पुनीत मे पापं यन्मे किंचन दुष्कृतम्  ॥ ४८.१८ ॥

वाचा कृतं कर्मकृतं मनसा दुर्विचिन्तितम्  ।  
अलक्ष्मीं कालकर्णीं च नाशयध्वं यवा मम  ॥ ४८.१९ ॥

श्वसूकरावलीढं च उच्छिष्टोपहतं च यत् ।  
मातापित्रोरशुश्रूषां तत्पुनीध्वं यवा मम  ॥ ४८.२० ॥

गणान्नं गणिकान्नं च शूद्रान्नं श्राद्धसूतकम्  ।  
चौरस्यान्नं नवश्राद्धं पुनीध्वं च यवा मम  ॥ ४८.२१ ॥

बालधूर्तमधर्मं च राजद्वारकृतं च यत् ।  
सुवर्णस्तैन्यमव्रात्यमयाज्यस्य च याजनम्  ।  
ब्राह्मणानां परीवादं पुनीध्वं च यवा मम  ॥ ४८.२२ ॥


