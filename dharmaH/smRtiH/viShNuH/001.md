+++
title = "००१"

+++

ब्रह्मरात्र्यां व्यतीतायां प्रबुद्धे पद्मसंभवे  ।  
विष्णुः सिसृक्षुर्भूतानि ज्ञात्वा भूमिं जलानुगाम्  ॥ १.१ ॥

जलक्रीडारुचि शुभं कल्पाधिषु यथा पुरा  ।  
वाराहमास्थितो रूपमुज्जहार वसुंधराम्  ॥ १.२ ॥

वेदपादो यूपदंष्ट्रः क्रतुदन्तश्चितीमुखः  ।  
अग्निजिह्वो दर्भरोमा ब्रह्मशीर्षो महातपाः  ॥ १.३ ॥

अहोरात्रेक्षणो दिव्यो वेदाङ्गश्रुतिभूषणः  ।  
आज्यनासः स्रुवतुण्डः सामघोषस्वनो महान्  ॥ १.४ ॥

धर्मसत्यमयः श्रीमान् क्रमविक्रमसत्कृतः  ।  
प्रायश्चित्तमहाघोणः पशुजानुर्महाकृतिः  ॥ १.५ ॥

उद्गात्रान्त्रो होमलिङ्गो बीजौषधिमहाफलः  ।  
वेद्यन्तरात्मा मन्त्रस्फिग्- विकृतः सोमशोणितः  ॥ १.६ ॥

वेदिस्कन्धो हविर्गन्धो हव्यकव्यादिवेगवान्  ।  
प्राग्वंषकायो द्युतिमान्नानादीक्षाभिरन्वितः  ॥ १.७ ॥

दक्षिणाहृदयो योग महामन्त्रमयो महान्  ।  
उपाकर्मोष्ठरुचिरः प्रवर्ग्यावर्तभूषणः  ॥ १.८ ॥

नानाच्छन्दोगतिपथो गुह्योपनिषदासनः  ।  
छायापत्नीसहायो वै मणिशृङ्ग इवोदितः  ॥ १.९ ॥

महीं सागरपर्यन्तां सशैलवनकाननां  ।  
एकार्णवजलभ्रष्टामेकार्णवगतः प्रभुः  ॥ १.१० ॥

दंष्ट्राग्रेण समुद्धृत्य लोकानां हितकाम्यया  ।  
आदिदेवो महायोगी चकार जगतीं पुनः  ॥ १.११ ॥

एवं यज्ञवराहेण भूत्वा भूतहितार्थिना  ।  
उद्धृता पृथिवी देवी रसातलगता पुरा  ॥ १.१२ ॥

उद्धृत्य निश्चले स्थाने स्थापयित्वा तथा स्वके  ।  
यथास्थानं विभज्यापस्तद्गता मधुसूदनः  ॥ १.१३ ॥

सामुद्र्यश्च समुद्रेषु नादेयीश्च नदीषु च  ।  
पल्वलेषु च पाल्वल्यः सरःसु च सरोभवाः  ॥ १.१४ ॥

पातालसप्तकं चक्रे लोकानां सप्तकं तथा  ।  
द्वीपानामुदधीनां च स्थानानि विविधानि च  ॥ १.१५ ॥

स्थानपालान् लोकपालान्नदीः शैलवनस्पतीन्  ।  
ऋषींश्च सप्त धर्मज्ञान् वेदान् सान्ङान् सुरासुरान्  ॥ १.१६ ॥

पिशाचोरगगन्धर्व यक्षराक्षसमानुषान्  ।  
पशुपक्षिमृगाद्यांश्च भूतग्रामं चतुर्विधम्  ।  
मेघेन्द्रचापशम्पाद्यान् यज्ञांश्च विविधांस्तथा  ॥ १.१७ ॥

एवं वराहो भगवान् कृत्वेदं सचराचरम्  ।  
जगज्जगाम लोकानामविज्ञातां तदा गतिम्  ॥ १.१८ ॥

अविज्ञातां गतिं याते देवदेवे जनार्दने  ।  
वसुधा चिन्तयामास का धृतिर्मे भविष्यति  ॥ १.१९ ॥

पृच्छामि कश्यपं गत्वा स मे वक्ष्यत्यसंशयम्  ।  
मदीयां वहते चिन्तां नित्यमेव महामुनिः  ॥ १.२० ॥

एवं सा निश्चयं कृत्वा देवी स्त्रीरूपधारिणी  ।  
जगाम कश्यपं द्रष्टुं दृष्टवांस्तां च कश्यपः  ॥ १.२१ ॥

नीलपङ्कजपत्राक्षीं शारदेन्दुनिभाननाम्  ।  
अलिसंघालकां शुभ्रां बन्धुजीवाधरां शुभाम्  ॥ १.२२ ॥

सुभ्रूं सुसूक्ष्मदशनां चारुनासां नतभ्रुवम्  ।  
कम्बुकण्ठीं संहतोरूं पीनोरुजघनस्थलाम्  ॥ १.२३ ॥

विरेजतुः स्तनौ यस्याः समौ पीनौ निरन्तरौ  ।  
शक्रेभकुम्भसंकाशौ शातकुम्भसमद्युती  ॥ १.२४ ॥

मृणालकोमलौ बाहू करौ किसलयोपमौ  ।  
रुक्मस्तम्भनिभावूरू गूढे श्लिष्टे च जानुनी  ॥ १.२५ ॥

जङ्घे विरोमे सुसमे पादावतिमनोरमौ  ।  
जघनं च घनं मध्यं यथा केसरिणः शिशोः  ॥ १.२६ ॥

प्रभायुता नखास्ताम्रा रूपं सर्वमनोहरम्  ।  
कुर्वाणां वीक्षितैर्नित्यं नीलोत्पलयुता दिशः  ॥ १.२७ ॥

कुर्वाणां प्रभया देवीं तथा वितिमिरा दिशः  ।  
सुसूक्ष्मशुक्लवसनां रत्नोत्तमविभूषितां  ॥ १.२८ ॥

पदन्यासैर्वसुमतीं सपद्मामिव कुर्वतीं  ।  
रूपयौवनसंपन्नां विनीतवदुपस्थिताम्  ॥ १.२९ ॥

समीपमागतां दृष्ट्वा पूजयित्वाथ कश्यपः  ।  
उवाच तां वरारोहे विज्ञातं हृद्गतं मया  ॥ १.३० ॥

धरे तव विशालाक्षि गच्छ देवि जनार्दनम्  ।  
स ते वक्ष्यत्यशेषेण भाविनी ते यथा धृतिः  ॥ १.३१ ॥

क्षीरोदे वसतिस्तस्य मया ज्ञाता शुभानने  ।  
ध्यानयोगेन चार्वङ्गि त्वदर्थं तत्प्रसादतः  ॥ १.३२ ॥

इत्येवमुक्ता संपूज्य कश्यपं वसुधा ततः  ।  
प्रययौ केशवं द्रष्टुं क्षीरोदमथ सागरम्  ॥ १.३३ ॥

सा ददर्शामृतनिधिं चन्द्ररश्मिमनोहरम्  ।  
पवनक्षोभसंजात- वीचीशतसमाकुलम्  ॥ १.३४ ॥

हिमवच्छतसंकाशं भूमण्डलमिवापरम्  ।  
वीचीहस्तैः प्रचलितैराह्वयानमिव क्षितिम्  ॥ १.३५ ॥

तैरेव शुक्लतां चन्द्रे विदधानमिवानिशम्  ।  
अन्तरस्थेन हरिणा विगताशेषकल्मषम्  ॥ १.३६ ॥

यस्मात्तस्माद्धारयन्तं सुशुक्लां तनुमूर्जिताम्  ।  
पाण्डुरं खगमागम्यमधोभुवनवर्तिनम्  ॥ १.३७ ॥

इन्द्रनीलकडाराढ्यं विपरीतमिवाम्बरम्  ।  
फलावलीसमुद्भूत- वनसंघमिवाचितम्  ॥ १.३८ ॥

निर्मोकमिव शेषाहेर्विस्तीर्णान्तमतीव हि  ।  
तं दृष्ट्वा तत्र मध्यस्थं दडृशे केशवालयम्  ॥ १.३९ ॥

अनिर्देश्यपरीमाणमनिर्देश्यर्द्धिसंयुतम्  ।  
शेषपर्यङ्कगं तस्मिन् ददर्श मधुसूदनम्  ॥ १.४० ॥

शेषाहिफणरत्नांशु दुर्विभाव्यमुखाम्बुजम्  ।  
शशाङ्कशतसंकाशं सूर्यायुतसमप्रभम्  ॥ १.४१ ॥

पीतवाससमक्षोभ्यं सर्वरत्नविभूषितम् [सवरत्न]  ।  
मुकुटेनार्कवर्णेन कुण्डलाभ्यां विराजितम्  ॥ १.४२ ॥

संवाह्यमानाङ्घ्रियुगं लक्ष्म्या करतलैः शुभैः  ।  
शरीरधारिभिः शस्त्रैः सेव्यमानं समन्ततः  ॥ १.४३ ॥

तं दृष्ट्वा पुण्डरीकाक्षं ववन्दे मधुसूदनम्  ।  
जानुभ्यामवनिं गत्वा विज्ञापयति चाप्यथ  ॥ १.४४ ॥

उद्धृताहं त्वया देव रसातलतलं गता  ।  
स्वस्थाने स्थापिता विष्णो लोकानां हितकाम्यया  ॥ १.४५ ॥

तत्राधुना हि देवेश का धृतिर्मे भविष्यति  ।  
एवमुक्तस्तया देव्या देवो वचनमब्रवीत् ॥ १.४६ ॥

वर्णाश्रमाचाररताः सन्तः शास्त्रैकतत्पराः  ।  
त्वां धरे धारयिष्यन्ति तेषां त्वद्भार आहितः  ॥ १.४७ ॥

एवमुक्ता वसुमती देवदेवमभाषत  ।  
वर्णानामाश्रमाणां च धर्मान् वद सनातन  ॥ १.४८ ॥

त्वत्तोऽहं श्रोतुमिच्छामि त्वं हि मे परमा गतिः  ।  
नमस्ते देवदेवेश देवारिबलसूदन  ॥ १.४९ ॥

नारायण जगन्नाथ शङ्खचक्रगदाधर  ।  
पद्मनाभ हृषीकेश महाबलपराक्रम  ॥ १.५० ॥

अतीन्द्रिय सुदुष्पार देव शार्ङ्गधनुर्धर  ।  
वराह भीम गोविन्द पुराण पुरुषोत्तम  ॥ १.५१ ॥

हिरण्यकेश विश्वाक्ष यज्ञमूर्ते निरञ्जन  ।  
क्षेत्रक्षेत्रज्ञदेवेश सलिलार्णवशायक  ॥ १.५२ ॥

मन्त्र मन्त्रवहाचिन्त्य वेदवेदाङ्गविग्रह  ।  
जगतोऽस्य समग्रस्य सृष्टिसंहारकारक  ॥ १.५३ ॥

धर्माधर्मज्ञ धर्माङ्ग धर्मयोने वरप्रद  ।  
विष्वक्सेनामृत व्योम मधुकैटभसूदन  ॥ १.५४ ॥

बृहतां बृंहणाज्ञेय सर्व सर्वाभयप्रद  ।  
वरेण्यानघ जीमूत जगन्निर्माणकारक  ॥ १.५५ ॥

आप्यायन अपां स्थान चैतन्याधार निष्क्रिय  ।  
सप्तशीर्षाध्वरगुरो पुराणपुरुषोत्तम  ॥ १.५६ ॥

ध्रुवाक्षर सुसूक्ष्मेश भक्तवत्सल पावन  ।  
त्वं गतिः सर्वदेवानां त्वं गतिर्ब्रह्मवादिनाम्  ॥ १.५७ ॥

तथा विदितवेद्यानां गतिस्त्वं पुरुषोत्तम  ।  
प्रपन्नास्मि जगन्नाथ ध्रुवं वाचस्पतिं प्रभुम्  ॥ १.५८ ॥

सुब्रह्मण्यमनाधृष्यं वसुषेणं वसुप्रदम्  ।  
महायोगबलोपेतं पृश्निगर्भं धृतार्चिषम्  ॥ १.५९ ॥

वासुदेवं महात्मानं पुण्डरीकाक्षमच्युतम्  ।  
सुरासुरगुरुं देवं विभुं भूतमहेश्वरम्  ॥ १.६० ॥

एकव्यूहं चतुर्बाहुं जगत्कारणकारणम्  ।  
ब्रूहि मे भगवन् धर्मांश्चातुर्वर्ण्यस्य शाश्वतान्  ॥ १.६१ ॥

आश्रमाचारसंयुक्तान् सरहस्यान् ससंग्रहान्  ।  
एवमुक्तस्तु देवेशः क्षोण्या क्षोणीमभाषत  ॥ १.६२ ॥

शृणु देवि धरे धर्मांश्चातुर्वर्ण्यस्य शाश्वतान्  ।  
आश्रमाचारसंयुक्तान् सरहस्यान् ससंग्रहान्  ॥ १.६३ ॥

ये तु त्वां धारयिष्यन्ति सन्तस्तेषां परायणान्  ।  
निषण्णा भव वामोरु काञ्चनेऽस्मिन् वरासने  ॥ १.६४ ॥

सुखासीना निबोध त्वं धर्मान्निगदतो मम  ।  
शुश्रुवे वैष्णवान् धर्मान् सुखासीना धरा तदा  ॥ १.६५ ॥


