+++
title = "०३०"

+++

श्रावण्यां प्रौष्ठपद्यां वा छन्दांस्युपाकृत्यार्धपञ्चमान्मासानधीयीत ॥ ३०.१ ॥

ततस्तेषामुत्सर्गं बहिः कुर्यात् ॥ ३०.२ ॥

उत्सर्जनोपाकर्मणोर्मध्ये वेदाङ्गाध्ययनं कुर्यात् ॥ ३०.३ ॥

नाधीयीताहोरात्रं चतुर्दश्यष्टमीषु च ॥ ३०.४ ॥

न+ऋत्वन्तरग्रहसूतके ॥ ३०.५ ॥

नेन्द्रप्रयाणे ॥ ३०.६ ॥

न वाति चण्डपवने ॥ ३०.७ ॥

नाकालवर्षविद्युत्स्तनितेषु ॥ ३०.८ ॥

न भूकंपोल्कापातदिग्दाहेषु ॥ ३०.९ ॥

नान्तःशवे ग्रामे ॥ ३०.१० ॥

न शास्त्रसंपाते ॥ ३०.११ ॥

न श्वसृगालगर्दभनिर्ह्रादेषु ॥ ३०.१२ ॥

न वादित्रशब्दे ॥ ३०.१३ ॥

न शूद्रपतितयोः समीपे ॥ ३०.१४ ॥

न देवतायतनश्मशानचतुष्पथरथ्यासु ॥ ३०.१५ ॥

नोदकान्तः ॥ ३०.१६ ॥

न पीठोपहितपादः ॥ ३०.१७ ॥

न हस्त्यश्वोष्ट्रनौगोयानेषु ॥ ३०.१८ ॥

न वान्तः ॥ ३०.१९ ॥

न विरिक्तः ॥ ३०.२० ॥

नाजीर्णी ॥ ३०.२१ ॥

न पञ्चनखान्तरागमने ॥ ३०.२२ ॥

न राजश्रोत्रियगोब्राह्मणव्यसने ॥ ३०.२३ ॥

नोपाकर्मणि ॥ ३०.२४ ॥

नोत्सर्गे ॥ ३०.२५ ॥

न सामध्वनावृग्यजुषी ॥ ३०.२६ ॥

नापररात्रमधीत्य शयीत ॥ ३०.२७ ॥

अभियुक्तोऽप्यनध्यायेष्वध्ययनं परिहरेत् ॥ ३०.२८ ॥

यस्मादनध्यायाधीतं नेहामुत्र फलप्रदम् ॥ ३०.२९ ॥

तदध्ययनेनायुषः क्षयो गुरुशिष्ययोश्च ॥ ३०.३० ॥

तस्मादनध्यायवर्जं गुरुणा ब्रह्मलोककामेन विद्या सत्शिष्यक्षेत्रेषु वप्तव्या ॥ ३०.३१ ॥

शिष्येण ब्रह्मारम्भावसानयोर्गुरोः पादोपसंग्रहणं कार्यम् ॥ ३०.३२ ॥

प्रणवश्च व्याहर्तव्यः ॥ ३०.३३ ॥

तत्र च यदृचोऽधीते तेनास्याज्येन पितॄणां तृप्तिर्भवति ॥ ३०.३४ ॥

यद्यजूंषि तेन मधुना ॥ ३०.३५ ॥

यत्सामानि तेन पयसा ॥ ३०.३६ ॥

यदाथर्वणं तेन मांसेन ॥ ३०.३७ ॥

यत्पुराणेतिहासवेदाङ्गधर्मशास्त्राण्यधीते तेनास्यान्नेन ॥ ३०.३८ ॥

यश्च विद्यामासाद्यास्मिन् लोके तया जीवेत्, न सा तस्य परलोके फलप्रदा भवेत् ॥ ३०.३९ ॥

यश्च विद्यया यशः परेषां हन्ति ॥ ३०.४० ॥

अननुज्ञातश्चान्यस्मादधीयानान्न विद्यामादद्यात् ॥ ३०.४१ ॥

तदादानमस्य ब्रह्मस्तेयं नरकाय भवति ॥ ३०.४२ ॥

लौकिकं वैदिकं वापि तथाध्यात्मिकमेव वा  ।  
आददीत यतो ज्ञानं न तं द्रुह्येत्कदाचन  ॥ ३०.४३ ॥

उत्पादकब्रह्मदात्रोर्गरीयान् ब्रह्मदः पिता  ।  
ब्रह्मजन्म हि विप्रस्य प्रेत्य चेह च शाश्वतम्  ॥ ३०.४४ ॥

कामान्माता पिता चैनं यदुत्पादयतो मिथः  ।  
संभूतिं तस्य तां विद्याद्यद्योनाविह जायते  ॥ ३०.४५ ॥

आचार्यस्त्वस्य यां जातिं विधिवद्वेदपारगः  ।  
उत्पादयति सावित्र्या सा सत्या साजरामरा  ॥ ३०.४६ ॥

य आवृणोत्यवितथेन कर्णावदुःखं कुर्वन्नमृतं संप्रयच्छन्  ।  
तं मन्येत पितरं मातरं च तस्मै न द्रुह्येत्कृतमस्य जानन्  ॥ ३०.४७ ॥


