+++
title = "०२५"

+++

अथ स्त्रीणां धर्माः ॥ २५.१ ॥

भर्तुः समानव्रतचारित्वम् ॥ २५.२ ॥

श्वश्रूश्वशुरगुरुदेवतातिथिपूजनम् ॥ २५.३ ॥

सुसंस्कृतोपस्करता ॥ २५.४ ॥

अमुक्तहस्तता ॥ २५.५ ॥

सुगुप्तभाण्डता ॥ २५.६ ॥

मूलक्रियास्वनभिरतिः ॥ २५.७ ॥

मङ्गलाचारतत्परता ॥ २५.८ ॥

भर्तरि प्रवसितेऽप्रतिकर्मक्रिया ॥ २५.९ ॥

परगृहेष्वनभिगमनम् ॥ २५.१० ॥

द्वारदेशगवाक्षेष्वनवस्थानम् ॥ २५.११ ॥

सर्वकर्मस्वस्वतन्त्रता ॥ २५.१२ ॥

बाल्ययौवनवार्धकेष्वपि पितृभर्तृपुत्राधीनता ॥ २५.१३ ॥

मृते भर्तरि ब्रह्मचर्यं तदन्वारोहणं वा ॥ २५.१४ ॥

नास्ति स्त्रीणां पृथग्यज्ञो न व्रतं नाप्युपोषितम्  ।  
पतिं शुश्रूषते यत्तु तेन स्वर्गे महीयते  ॥ २५.१५ ॥

पत्यौ जीवति या योषिदुपवासव्रतं चरेत् ।  
आयुः सा हरते भर्तुर्नरकं चैव गच्छति  ॥ २५.१६ ॥

मृते भर्तरि साध्वी स्त्री ब्रह्मचर्ये व्यवस्थिता  ।  
स्वर्गं गच्छत्यपुत्रापि यथा ते ब्रह्मचारिणः  ॥ २५.१७ ॥


