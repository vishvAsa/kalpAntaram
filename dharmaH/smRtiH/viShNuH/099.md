+++
title = "०९९"

+++

दृष्ट्वा श्रियं देवदेवस्य विष्णोर्गृहीतपादां तपसा ज्वलन्तीम्  ।  
सुतप्तजाम्बूनदचारुवर्णां पप्रच्छ देवीं वसुधा प्रहृष्टा  ॥ ९९.१ ॥

उन्निद्रकोकनदचारुकरे वरेण्ये उन्निद्रकोकनदनाभिगृहीतपादे  ।  
उन्निद्रकोकनदसद्मसदास्थितीते उन्निद्रकोकनदमध्यसमानवर्णे  ॥ ९९.२ ॥

नीलाब्जनेत्रे तपनीयवर्णे शुक्लाम्बरे रत्नविभूषिताङ्गि  ।  
चन्द्रानने सूर्यसमानभासे महाप्रभावे जगतः प्रधाने  ॥ ९९.३ ॥

त्वमेव निद्रा जगतः प्रधाना लक्ष्मीर्धृतिः श्रीर्विरतिर्जया च  ।  
कान्तिः प्रभा कीर्तिरथो विभूतिः सरस्वती वागथ पावनी च  ॥ ९९.४ ॥

स्वधा तितिक्षा वसुधा प्रतिष्ठा स्थितिः सुदीक्षा च तथा सुनीतिः  ।  
ख्यातिर्विशाला च तथानसूया स्वाहा च मेधा च तथैव बुद्धिः  ॥ ९९.५ ॥

आक्रम्य सर्वं तु यथा त्रिलोकीं तिष्ठत्ययं देववरोऽसिताक्षि  ।  
तथा स्थिता त्वं वरदे तथापि पृच्छाम्यहं ते वसतिं विभूतेः  ॥ ९९.६ ॥

इत्येवमुक्ता वसुधां बभाषे लक्ष्मीस्तदा देववराग्रतःस्था  ।  
सदा स्थिताहं मधुसूदनस्य देवस्य पार्श्वे तपनीयवर्णे  ॥ ९९.७ ॥

अस्याज्ञया यं मनसा स्मरामि श्रिया युतं तं प्रवदन्ति सन्तः  ।  
संस्मारणे चाप्यथ यत्र चाहं स्थिता सदा तच्छृणु लोकधात्रि  ॥ ९९.८ ॥

वसाम्यथार्के च निशाकरे च तारागणाढ्ये गगने विमेघे  ।  
मेघे तथा लम्बपयोधरे च शक्रायुधाढ्ये च तडित्प्रकाशे  ॥ ९९.९ ॥

तथा सुवर्णे विमले च रूप्ये रत्नेषु वस्त्रेष्वमलेषु भूमे  ।  
प्रासादमालासु च पाण्डुरासु देवालयेषु ध्वजभूषितेषु  ॥ ९९.१० ॥

सद्यः कृते चाप्यथ गोमये च मत्ते गजेन्द्रे तुरगे प्रहृष्टे  ।  
वृषे तथा दर्पसमन्विते च विप्रे तथैवाध्ययनप्रपन्ने  ॥ ९९.११ ॥

सिंहासने चामलके च बिल्वे छत्रे च शङ्खे च तथैव पद्मे  ।  
दीप्ते हुताशे विमले च ख्ड्ग आदर्शबिम्बे च तथा स्थिताहम्  ॥ ९९.१२ ॥

पूर्णोदकुम्भेषु सचामरेषु सतालवृन्तेषु विभूषितेषु  ।  
भृङ्गारपात्रेषु मनोहरेषु मृदि स्थिताहं च नवोद्धृतायाम्  ॥ ९९.१३ ॥

क्षीरे तथा सर्पिषि शाद्बले च क्षौद्रे तथा दध्नि पुरंध्रिगात्रे  ।  
देहे कुमार्याश्च तथा सुराणां तपस्विनां यज्ञहुतां च देहे  ॥ ९९.१४ ॥

शरे च संग्रामविनिर्गते च स्थिता मृते स्वर्गसदःप्रयाते  ।  
वेदध्वनौ चाप्यथ शङ्खशब्दे स्वाहास्वधायामथ वाद्यशब्दे  ॥ ९९.१५ ॥

राज्याभिषेके च तथा विवाहे यज्ञे वरे स्नातशिरस्यथापि  ।  
पुष्पेषु शुक्लेषु च पर्वतेषु फलेषु रम्येषु सरिद्वरासु  ॥ ९९.१६ ॥

सरःसु पूर्णेषु तथा जलेषु सशाद्वलायां भुवि पद्मखण्डे  ।  
वने च वत्से च शिशौ प्रहृष्टे साधौ नरे धर्मपरायणे च  ॥ ९९.१७ ॥

आचारसेविन्यथ शास्त्रनित्ये विनीतवेषे च तथा सुवेषे  ।  
सुशुद्धदान्ते मलवर्जिते च मृष्टाशने चातिथिपूजके च  ॥ ९९.१८ ॥

स्वदारतुष्टे निरते च धर्मे धर्मोत्कटे चात्यशनाद्विमुक्ते  ।  
सदा सपुष्पे ससुगन्धिगात्रे सुगन्धलिप्ते च विभूषिते च  ॥ ९९.१९ ॥

सत्ये स्थिते भूतहिते निविष्टे क्षमान्विते क्रोधविवर्जिते च  ।  
स्वकार्यदक्षे परकार्यदक्षे कल्याणचित्ते च सदा विनीते  ॥ ९९.२० ॥

नारीषु नित्यं सुविभूषितासु पतिव्रतासु प्रियवादिनीषु  ।  
अमुक्तहस्तासु सुतान्वितासु सुगुप्तभाण्डासु बलिप्रियासु  ॥ ९९.२१ ॥

संमृष्टवेश्मासु जितेन्द्रियासु कलिव्यपेतास्वविलोलुपासु  ।  
धर्मव्यपेक्षासु दयान्वितासु स्थिता सदाहं मधुसूदने च  ॥ ९९.२२ ॥

निमेषमात्रं च विना कृताहं न जातु तिष्ठे पुरुषोत्तमेन  ॥ ९९.२३ ॥


