+++
title = "०५५"

+++

अथ रहस्यप्रायश्चित्तानि भवन्ति ॥ ५५.१ ॥

स्रवन्तीमासाद्य स्नातः प्रत्यहं षोडश प्राणायामान् सलक्षणान् कृत्वैककालं हविष्याशी मासेन ब्रह्महा पूतो भवति ॥ ५५.२ ॥

कर्मणोऽन्ते पयस्विनीं गां दद्यात् ॥ ५५.३ ॥

व्रतेनाघमर्षणेन च सुरापः पूतो भवति ॥ ५५.४ ॥

गायत्रीदशसाहस्रजपेन सुवर्णस्तेयकृत् ॥ ५५.५ ॥

त्रिरात्रोपोषितः पुरुषसूक्तजपहोमाभ्यां गुरुतल्पगः ॥ ५५.६ ॥

यथाश्वमेधः क्रतुराट्सर्वपापापनोदकः  ।  
तथाघमर्षणं सूक्तं सर्वपापापनोदकम्  ॥ ५५.७ ॥

प्राणायामं द्विजः कुर्यात्सर्वपापापनुत्तये  ।  
दह्यन्ते सर्वपापानि प्राणायामैर्द्विजस्य तु  ॥ ५५.८ ॥

सव्याहृतिं सप्रणवां गायत्रीं शिरसा सह  ।  
त्रिः पठेदायतप्राणः प्राणायामः स उच्यते  ॥ ५५.९ ॥

अकारं चाप्युकारं च मकारं च प्रजापतिः  ।  
वेदत्रयान्निरदुहद्भूर्भुवः स्वरितीति च  ॥ ५५.१० ॥

त्रिभ्य एव तु वेदेभ्यः पादं पादमदूदुहत् ।  
तदित्यृचोऽस्याः सावित्र्याः परमेष्ठी प्रजापतिः  ॥ ५५.११ ॥

एतदक्षरमेतां च जपन् व्याहृतिपूर्विकाम्  ।  
संध्ययोर्वेदविद्विप्रो वेदपुण्येन युज्यते  ॥ ५५.१२ ॥

सहस्रकृत्वस्त्वभ्यस्य बहिरेतत्त्रिकं द्विजः  ।  
महतोऽप्येनसो मासात्त्वचेवाहिर्विमुच्यते  ॥ ५५.१३ ॥

एतत्त्रयविसंयुक्तः काले च क्रियया स्वया  ।  
विप्रक्षत्रियविड्जातिर्गर्हणां याति साधुषु  ॥ ५५.१४ ॥

ओंकारपूर्विकास्तिस्रो महाव्याहृतयोऽव्ययाः  ।  
त्रिपदा चैव गायत्री विज्ञेया ब्राह्मणो मुखम्  ॥ ५५.१५ ॥

योऽधीतेऽहन्यहन्येतां त्रीणि वर्षाण्यतन्द्रितः  ।  
स ब्रह्म परमभ्येति वायुभूतः खमूर्तिमान्  ॥ ५५.१६ ॥

एकाक्षरं परं ब्रह्म प्राणायामाः परं तपः  ।  
सावित्र्यास्तु परं नान्यन्मौनात्सत्यं विशिष्यते  ॥ ५५.१७ ॥

क्षरन्ति सर्वा वैदिक्यो जुहोतियजतिक्रियाः  ।  
अक्षरं त्वक्षरं ज्ञेयं ब्रह्मा चैव प्रजापतिः  ॥ ५५.१८ ॥

विधियज्ञाज्जपयज्ञो विशिष्टो दशभिर्गुणैः  ।  
उपांशुः स्याच्छतगुणः सहस्रो मानसः स्मृतः  ॥ ५५.१९ ॥

ये पाकयज्ञाश्चत्वारो विधियज्ञसमन्विताः  ।  
ते सर्वे जपयज्ञस्य कलां नार्हन्ति षोडशीम्  ॥ ५५.२० ॥

जप्येनैव तु संसिध्येद्ब्राह्मणो नात्र संशयः  ।  
कुर्यादन्यन्न वा कुर्यान्मैत्रो ब्राह्मण उच्यते  ॥ ५५.२१ ॥


