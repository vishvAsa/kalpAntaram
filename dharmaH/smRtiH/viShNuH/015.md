+++
title = "०१५"

+++

अथ द्वादश पुत्रा भवन्ति ॥ १५.१ ॥

स्वक्षेत्रे संस्कृतायामुत्पादितः स्वयमौरसः प्रथमः ॥ १५.२ ॥

नियुक्तायां सपिण्डेनोत्तमवर्णेन वोत्पादितः क्षेत्रजो द्वितीयः ॥ १५.३ ॥

पुत्रीकापुत्रस्तृतीयः ॥ १५.४ ॥

यस्त्वस्याः पुत्रः स मे पुत्रो भवेदिति या पित्रा दत्ता सा पुत्रिका ॥ १५.५ ॥

पुत्रिकाविधिं विनापि प्रतिपादिता भ्रातृविहीना पुत्रिकैव ॥ १५.६ ॥

पौनर्भवश्चतुर्थः ॥ १५.७ ॥

अक्षता भूयः संस्कृता पुनर्भूः ॥ १५.८ ॥

भूयस्त्वसंस्कृतापि परपूर्वा ॥ १५.९ ॥

कानीनः पञ्चमः ॥ १५.१० ॥

पितृगृहे असंस्कृतयैवोत्पादितः ॥ १५.११ ॥

स च पाणिग्राहस्य ॥ १५.१२ ॥

गृहे च गूढोत्पन्नः षष्ठः ॥ १५.१३ ॥

यस्य तल्पजस्तस्यासौ ॥ १५.१४ ॥

सहोढः सप्तमः ॥ १५.१५ ॥

या गर्भिणी संस्क्रियते तस्याः पुत्रः ॥ १५.१६ ॥

स च पाणिग्राहस्य ॥ १५.१७ ॥

दत्तकश्चाष्टमः ॥ १५.१८ ॥

स च मातापितृभ्यां यस्य दत्तः ॥ १५.१९ ॥

क्रीतश्च नवमः ॥ १५.२० ॥

स च येन क्रीतः ॥ १५.२१ ॥

स्वयमुपगतो दशमः ॥ १५.२२ ॥

स च यस्योपगतः ॥ १५.२३ ॥

अपविद्धस्त्वेकादशः ॥ १५.२४ ॥

पित्रा मात्रा च परित्यक्तः ॥ १५.२५ ॥

स च येन गृहीतः ॥ १५.२६ ॥

यत्र क्वचनोत्पादितश्च द्वादशः ॥ १५.२७ ॥

एतेषां पूर्वः पूर्वः श्रेयान् ॥ १५.२८ ॥

स एव दायहरः ॥ १५.२९ ॥
स चान्यान् बिभृयात् ॥ १५.३० ॥

अनूढानां स्ववित्तानुरूपेण संस्कारं कुर्यात् ॥ १५.३१ ॥

पतितक्लीबाचिकित्स्यरोगविकलास्त्वभागहारिणः ॥ १५.३२ ॥

रिक्थग्राहिभिस्ते भर्तव्याः ॥ १५.३३ ॥

तेषां चौरसाः पुत्रा भागहारिणः ॥ १५.३४ ॥

न तु पतितस्य ॥ १५.३५ ॥

पतनीये कर्मणि कृते त्वनन्तरोत्पन्नाः ॥ १५.३६ ॥

प्रतिलोमासु स्त्रीषु चोत्पन्नाश्चाभागिनः ॥ १५.३७ ॥

तत्पुत्राः पैतामहेऽप्यर्थे ॥ १५.३८ ॥

अंशग्राहिभिस्ते भरणीयाः ॥ १५.३९ ॥

यश्चार्थहरः स पिण्डदायी ॥ १५.४० ॥

एकोढानामप्येकस्याः पुत्रः सर्वासां पुत्र एव ॥ १५.४१ ॥

भ्रातॄणामेकजातानां च ॥ १५.४२ ॥

पुत्रः पितृवित्तालाभेऽपि पिण्डं दद्यात् ॥ १५.४३ ॥

पुन्नाम्नो नरकाद्यस्मात्पितरं त्रायते सुतः  ।  
तस्मात्पुत्त्र इति प्रोक्तः स्वयमेव स्वयंभुवा  ॥ १५.४४ ॥

ऋणमस्मिन् संनयत्यमृतत्वं च गच्छति  ।  
पिता पुत्रस्य जातस्य पश्येच्चेज्जीवतो मुखम्  ॥ १५.४५ ॥

पुत्रेण लोकान् जयति पौत्रेणानन्त्यमश्नुते  ।  
अथ पुत्रस्य पौत्रेण ब्रध्नस्याप्नोति विष्टपम्  ॥ १५.४६ ॥

पौत्रदौहित्रयोर्लोके विशेषो नोपपद्यते  ।  
दौहित्रोऽपि ह्यपुत्रं तं संतारयति पौत्रवत् ॥ १५.४७ ॥


