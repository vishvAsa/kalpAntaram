+++
title = "०८७"

+++

अथ वैशाख्यां पौर्णमास्यां कृष्णाजिनं सखुरं सशृङ्गं सुवर्णशृङ्गं रौप्यखुरं मौक्तिकलाङ्गूलभूषितं कृत्वाविके च वस्त्रे प्रसारयेत् ॥ ८७.१ ॥

ततस्तिलैः प्रच्छादयेत् ॥ ८७.२ ॥

सुवर्णनाभिं च कुर्यात् ॥ ८७.३ ॥

अहतेन वासोयुगेन प्रच्छादयेत् ॥ ८७.४ ॥

सर्वगन्धरत्नैश्चालंकृतं कुर्यात् ॥ ८७.५ ॥

चतसृषु दिक्षु चत्वारि तैजसानि पात्राणि क्षीरदधिमधुघृतपूर्णानि निध्यायाहिताग्नये ब्राह्मणायालंकृताय वासोयुगेन प्रच्छादिताय दद्यात् ॥ ८७.६ ॥

अत्र च गाथा भवन्ति ॥ ८७.७ ॥

यस्तु कृष्णाजिनं दद्यात्सखुरं शृङ्गसंयुतम्  ।  
तिलैः प्रच्छाद्य वासोभिः सर्वरत्नैरलंकृतम्  ॥ ८७.८ ॥

ससमुद्रगुहा तेन सशैलवनकानना  ।  
चतुरन्ता भवेद्दत्ता पृथिवी नात्र संशयः  ॥ ८७.९ ॥

कृष्णाजिने तिलान् कृत्वा हिरण्यं मधुसर्पिषी  ।  
ददाति यस्तु विप्राय सर्वं तरति दुष्कृतम्  ॥ ८७.१० ॥


