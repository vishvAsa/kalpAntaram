+++
title = "०१६"

+++

समानवर्णासु पुत्राः सवर्णा भवन्ति ॥ १६.१ ॥

अनुलोमासु मातृसवर्णाः ॥ १६.२ ॥

प्रतिलोमास्वार्यविगर्हिताः ॥ १६.३ ॥

तत्र वैश्यापुत्रः शूद्रेणायोगवः ॥ १६.४ ॥

पुल्कसमागधौ क्षत्रियापुत्रौ वैश्यशूद्राभ्याम् ॥ १६.५ ॥

चण्डालवैदेहकसूताश्च ब्राह्मणीपुत्राः शूद्रविट्क्षत्रियैः ॥ १६.६ ॥

संकरसंकराश्चासंख्येयाः ॥ १६.७ ॥

रङ्गावतरणमायोगवानाम् ॥ १६.८ ॥

व्याधता पुल्कसानाम् ॥ १६.९ ॥

स्तुतिक्रिया मागधानाम् ॥ १६.१० ॥

वध्यघातित्वं चण्डालानाम् ॥ १६.११ ॥

स्त्रीरक्सा तज्जीवनं च वैदेहकानाम् ॥ १६.१२ ॥

अश्वसारथ्यं सूतानाम् ॥ १६.१३ ॥

चण्डालानां बहिर्ग्रामनिवसनं मृतचैलधारणमिति विशेषः ॥ १६.१४ ॥

सर्वेषां च समानजातिभिर्विवाहः ॥ १६.१५ ॥

स्वपितृवित्तानुहरणं च ॥ १६.१६ ॥

संकरे जातयस्त्वेताः पितृमातृप्रदर्शिताः  ।  
प्रच्छन्ना वा प्रकाशा वा वेदितव्याः स्वकर्मभिः  ॥ १६.१७ ॥

ब्राह्मणार्थे गवार्थे वा देहत्यागोऽनुपस्कृतः  ।  
स्त्रीबालाद्यवपत्तौ च बाह्यानां सिद्धिकारणम्  ॥ १६.१८ ॥


