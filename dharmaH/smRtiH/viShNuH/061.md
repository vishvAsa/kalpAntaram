+++
title = "०६१"

+++

अथ पालाशं दन्तधावनं नाद्यात् ॥ ६१.१ ॥

नैव श्लेष्मातकारिष्टविभीतकधवधन्वनजम् ॥ ६१.२ ॥

न च बन्धूकनिर्गुण्डीशिग्रुतिल्वतिन्दुकजम् ॥ ६१.३ ॥

न च कोविदारशमीपीलुपिप्पलेङ्गुदगुग्गुलुजम् ॥ ६१.४ ॥

न पारिभद्रकाम्लिकामोचकशाल्मलीशणजम् ॥ ६१.५ ॥

न मधुरम् ॥ ६१.६ ॥

नाम्लम् ॥ ६१.७ ॥

नोर्ध्वशुष्कम् ॥ ६१.८ ॥

न सुषिरम् ॥ ६१.९ ॥

न पूतिगन्धि ॥ ६१.१० ॥

न पिच्छिलम् ॥ ६१.११ ॥

न दक्षिणापराभिमुखः ॥ ६१.१२ ॥

अद्याच्चोदङ्मुखः प्राङ्मुखो वा ॥ ६१.१३ ॥

वटासनार्कखदिरकरञ्जबदरसर्जनिम्बारिमेदापामार्गमालतीककुभबिल्वानामन्यतमम् ॥ ६१.१४ ॥

कषायं तिक्तं कटुकं च ॥ ६१.१५ ॥

कनीन्यग्रसमस्थौल्यं सकूर्चं द्वादशाङ्गुलम्  ।  
प्रातर्भूत्वा च यतवाग्भक्षयेद्दन्तधावनम्  ॥ ६१.१६ ॥

प्रक्षाल्य भङ्क्त्वा तज्जह्याच्छुचौ देशे प्रयत्नतः  ।  
अमावास्यां न चाश्नीयाद्दन्तकाष्ठं कदाचन  ॥ ६१.१७ ॥


