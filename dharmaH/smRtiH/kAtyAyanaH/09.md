+++
title = "०९"

+++
नवमः खण्डः  
अथ सन्ध्याकालाद्युद्दिश्यकर्मवर्णनम्  
सूर्य्येऽस्तशैलमप्राप्ते षट्त्रिंशद्भिः सदाङ्गुलैः  
प्रादुष्करणमग्नीनां प्रातर्भासाञ्च दर्शनात्  १  

२४३  

हस्तादूर्द्ध्वं रविर्यावत् गिरिं हित्वा न गच्छति  
तावद्धोमविधिः पुण्यो नात्येत्युदितहोमिनाम्  २  
यावत्सम्यग्न भाव्यन्ते नभस्पृक्षाणि सर्वतः  
न च लौहित्यमापैति तावत्सायञ्च हूयते  ३  
रजोनीहारधूमाभ्रवृक्षाग्रान्तरिते रवौ  
सन्ध्यामुद्दिश्य जुहुयाद् हुतमस्य न लुप्यते  ४  
न कुर्य्यात्क्षिप्रहोमेषु द्विजः परिसमूहनम्  
विरुपाक्षञ्च न जपेत् प्रवदञ्च विवर्जयेत्  ५  
पर्य्युक्षणञ्च सर्वत्र कर्त्तव्यमदितेन्विति  
अन्ते च वामदेवस्य गानं कुर्य्यादृचस्त्रिधा  ६  
अहोमकेष्वपि भवेद्यथोक्तं चन्द्रदर्शनम्  
वामदेव्यं गणेष्वन्ते कल्पान्ते वैश्वदेविके  ७  
यान्यधस्तरणान्तानि न तेषु स्तरणं भवेत्  
एककार्य्यार्थसाध्यत्वात्परिधीनपि वर्जयेत्  ८  
वर्हिः पर्य्युक्षणं चैव वामदेव्यजपस्तथा  
क्रत्वाहुतिषु सर्वासु त्रिकमेतन्न विद्यते  ९  
हविष्येषु यवामुख्यास्तदनु व्रीहयः स्मृताः  
माषकोद्रवगौरादिसर्व्वालाभेऽपि वर्जयेत्  १०  
पाण्याहृतिर्द्वादशपर्वपारिका कंसादिना चेत्स्रुवमात्रपावका  
दैवेन तीर्थेन च हूयते हविः स्वङ्गारिणि स्वर्च्चिषि तच्च पावके  ११  
योऽनर्च्चिषि जुहोत्यग्नौ व्यङ्गारिणि च मानवः  
मन्दाग्निरामयावी च दरिद्रश्च स जायते  १२  
तस्मात्समिद्धे होतव्यं नासमिद्धे कदाचन  
आरोग्यमिच्छतायुश्च श्रियमात्यन्तिकीम्पराम्  १३  
होतव्ये च हुते चैव पाणिसूर्पस्फ्यदारुभिः  
न कुर्य्यादग्निधमनं कुर्य्याद्वा व्यजनादिना  १४  
र्  

२४४  

मुखेनैके धमन्त्यग्निं मुखाद्ध्येषोऽध्यजायत  
नाग्निं मुखेनेति च यल्लौकिके योजयन्ति तत्  १५  
इति नवमः खण्डः  
