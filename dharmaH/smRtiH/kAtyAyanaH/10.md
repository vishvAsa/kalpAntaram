+++
title = "१०"

+++
दशमः खण्डः  
अथ प्रातःकालिकस्नानादिक्रियावर्णनम्  
यथाहनि तथा प्रातर्नित्यं स्नायादनातुरः  
दन्तान्  प्रक्षाल्य नद्यादौ गृहे चेत्तदमन्त्रवत्  १  
नारदाद्युक्तवाक्षं यदाष्टाङ्गुलमपाटितम्  
सत्वचं दन्तकाष्ठं स्यात्तदग्रेण प्रधावयेत्  २  
उत्थाय नेत्रे प्रक्षाल्य शुचिर्भूत्वा समाहितः  
परिजप्य च मन्त्रेण भक्षयेद्दन्तधावनम्  ३  
आयुर्बलं यशोवर्च्चः प्रजाःपशुन् वसूनि च  
ब्रह्मप्रज्ञाञ्च मेधाञ्च त्वन्नो देहि वनस्पत  ४  
यव्यद्वयं श्रावणादि सर्व्वा नद्यो रजस्वलाः  
तासु स्नानं न कुर्व्वीत वर्जयित्वा समुद्रगाः  ५  
धनुःसहस्राण्यष्टौ तु गतिर्यासां न विद्यते  
न ता नदीः शब्दवहा गर्त्तान्ताः परिकीर्तिताः  ६  
उपाकर्म्मणि चोत्सर्गे प्रेतस्नाने तथैव च  
चन्द्रसूर्य्यग्रहे चैव रजोदोषो न विद्यते  ७  
वेदाश्छन्दांसि सर्व्वाणि ब्रह्माद्याश्च दिवौकसः  
जलार्थिनोऽथ पितरो मरीच्याद्यास्तथर्षयः  ८  
उपाकर्मणि चोत्सर्गे स्नानार्थं ब्रह्मवादिनः  
यियासूननुगच्छन्ति सन्तुष्टाः स्वशरीरिणः  ९  
समागमस्तु यत्रैषां तत्र हत्यादयोमलाः  
नूनं सर्व्वे क्षयं यान्ति किमुतैकं नदीरजः  १०  

२४५  

ऋषीणां सिच्यमानानामन्तरालं समाश्रितः  
संपिबेद्यः शरीरेण पषेन्मुक्तजलच्छटाः  ११  
विद्यादीन् ब्राह्मणः कामान् वरादीन् कन्यका ध्रुवम्  
आमुष्मिकान्यपि सुखान्याप्नुयात्स न संशयः  १२  
अशुच्यशुचिना दत्तमाममन्तर्जलादिना  
अनिर्गतदशाहास्तु प्रेता रक्षांसि भुञ्जते  १३  
स्वर्धुन्यम्भः समानि स्युः सर्वाण्यम्भांसि भूतले  
कूपस्थान्यपि सोमार्कग्रहणे नात्र संशयः  १४  
इति दशमः खण्डः  
इति कर्मप्रदीपपरिशिष्टे कात्यायनविरचिते प्रथमः प्रपाठकः  
