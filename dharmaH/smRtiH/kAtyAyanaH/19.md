+++
title = "१९"

+++
एकोनविंशतिः खण्डः  
अथ सकतव्यता स्त्रीधर्मवर्णनम्  
निःक्षिप्याग्निं स्वदारेषु परिकल्प्यार्त्विजं तथा  
प्रवसेत्कार्यवान् विप्रो मृषैव न चिरं क्वचित्  १  
मनसा नैत्यकं कर्म प्रवसन्नप्यतन्द्रितः  
उपविश्य शुचिः सर्वं यथाकालमनुद्रवेत्  २  
पत्न्या चाप्यवियोगिन्या शुश्रूष्योऽग्निर्विनीतया  
सौभाग्यवित्तावैधव्यकामया भर्तृभक्तया  ३  
या वा स्याद्वीरसूरासामाज्ञासम्पादिनी प्रिया  
दक्षा प्रियंवदा शुद्धा तामत्र विनियोजयेत्  ४  
दिनत्रयेण वा कर्म यथा ज्यैष्ठं स्वशक्तितः  
विभज्य सह वा कुर्युर्यथाज्ञानञ्च शास्त्रवत्  ५  
स्त्रीणां सौभाग्यतो ज्यैष्ठं विद्ययैव द्विजन्मनाम्  
नहि ख्यात्या न तपसा भर्त्ता तुष्यति योषिताम्  ६  
भर्त्तुरादेशवर्त्तिन्या यथोमा बहुभिर्व्रतैः  
अग्निश्च तोषितोऽमुत्र सा स्त्री सौभाग्यमाप्नुयात्  ७  
विनयावनताऽपि स्त्री भर्त्तुर्या दुर्भगा भवेत्  
अमुत्रोमाग्निभतृणामवज्ञातिकृता तथा  ८  
श्रोत्रियं सुभगां गाञ्च साग्निमग्निचितिं तथा  
प्रातरुत्थाय यः पश्येदापद्भ्यः स प्रमुच्यते  ९  

२५९  

पापिष्टं दुर्भगामन्त्यं नग्नमुत्कृत्तनासिकम्  
प्रातरुत्थाय यः पश्येत्स कालरुपयुज्यते  १०  
पतिमुल्लङ्ख्य मोहात्स्त्री कं कं न नरकं व्रजेत्  
कृच्छ्रान्मनुष्यतां प्राप्य किं किं दुःखं न विन्दति  ११  
पतिशुश्रूषयैव स्त्री कान्न लोकान् समश्नुते  
दिवः पुनरिहायाता सुखानामम्बुधिर्भवेत्  १२  
सदारोऽन्यान् पुनर्दारान् कथञ्चित् कारणान्तरात्  
य इच्छेदग्निमान् कर्तुं द्युहोमोऽस्य विधीयते  १३  
स्वेऽग्नावेव भवेद्धोमो लौकिके न कदाचन  
न ह्याहिताग्नेः स्वं कर्म लौकिकेऽग्नौ विधीयते  १४  
षडाहुतिकमन्येन जुहुयाद् ध्रुवदर्शनात्  
न ह्यात्मनोऽर्थं स्यात्तावद्यावन्न परिणीयते  १५  
पुरस्तात्त्रिविकल्पं यत्प्रायश्चित्तमुदाहृतम्  
तत्षडाहुतिकं शिष्टैर्यज्ञविद्भिः प्रकीर्तितम्  १६  

एकोनविंशतितमः खण्डः  
इति कात्यायनविरचिते कर्मप्रदीपे द्वितीयः प्रपाठकः  
