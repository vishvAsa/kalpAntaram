+++
title = "२२"

+++
अथ द्वाविंशः खण्डः  
अथ दाहसंस्कारवर्णनम्  
अथानवेक्षयेत्पापः सर्व एव शवस्पृशः  
स्नात्वा सचैलमाचम्य दद्युरस्योदकं स्थले  १  
गोत्रनामानुवादान्ते तर्पयामीत्यनन्तरम्  
दक्षिणाग्रान् कुशान् कृत्वा सतिलन्तु पृथक्पृथक्  २  
एवं कृतोदकान् सम्यक्सर्वान् शाद्वलसंस्थितान्  
आप्लुत्य पुनराचान्तान् वदेयुस्तेऽनुयायिनः  ३  
मा शोकं कुरुतानित्ये सर्वस्मिन् प्राणधर्मणि  

२६३  

धर्मं कुरुत यत्नेन यो वः सह गमिष्यति  ४  
मानुष्ये कदलीस्तम्भे निःसारे सारमार्गणम्  
यः करोति स संमूढो जलबुद्बुदसन्निभे  ५  
गन्त्री वसुमती नाशमुदधिर्द्दैवतानि च  
फेनप्रख्यः कथं नाशं मर्त्यलोको न यास्यति  ६  
पञ्चधा सम्भृतः कायो यदि पञ्चत्वमागतः  
कर्मभिः स्वशरीरोत्थैस्तत्र का परिदेवना  ७  
सर्वेऽक्षयान्ता निचयाः पतनान्ताः समुच्छ्रयाः  
संयोगा विप्रयोगान्ता मरणान्तं हि जीवितम्  ८  
श्लेष्माश्रु बान्धवैर्मुक्तं प्रेतो भुङ्क्ते यतोऽवशः  
अतो न रोदितव्यं हि क्रियाः कार्याः प्रयत्नतः  ९  
एवमुक्ता व्रजेयुस्ते गृहांल्लघुपुरःसराः  
स्नानाग्निस्पर्शनाज्याशैः शुध्येयुरितरे कृतैः  १०  
इति द्वाविंशः खण्डः  
