+++
title = "०६"

+++
षष्ठः खण्डः  
अथानेककर्मवर्णनम्  
आधानकाला ये प्रोक्तास्तथा यश्चाग्नियोनयः  
तदाश्रयोऽग्निमादध्यादग्निमानग्रजो यदि  १  
दाराधिगमनाधाने यः कुर्यादग्रजाग्रिमः  
परिवेत्ता स विज्ञेयः परिवित्तिस्तु पूर्वजः  २  
परिवित्तिपरिवेत्तारौ नरकं गच्छतो ध्रुवम्  
अपि चीर्णप्रायश्चित्तौ पादोनफलभागिनौ  ३  
देशान्तरस्थक्लीवैकवृषणानसहोदरान्  
वेश्यातिसक्तपतितशूद्रतुल्यातिरोगिणः  ४  
जडमूकान्धवधिरकुब्जवामनकुण्ठकान्  
अतिवृद्धानभार्यांश्च कृषिसक्तान्नृपस्य च  ५  
धनवृद्धिप्रसक्तांश्च कामतः कारिणस्तथा  
कुलटोन्मत्तचौरांश्च परिविन्दन्न दुष्यति  ६  
धनवार्द्धुषिकं राजसेवकं कमकस्तथा  
प्रोषितञ्च प्रतीक्षेत वर्षत्रयमपि त्वरन्  ७  
प्रोषितं यद्यशृण्वानमब्दादूर्द्ध्वं समाचरेत्  
आगते तु पुनस्तस्मिन् पादं तच्छुद्धये चरेत्  ८  

२३९  

लक्षणे प्राग्गतायास्तु प्रमाणं द्वादशाङ्गुलम्  
तन्मूलसक्ता योदीची तस्या एतन्नवोत्तरम्  ९  
उदग्गतायाः संलग्नाः शेषाः प्रादेशमात्रिकाः  
सप्तसप्ताङ्गुलांस्त्यक्त्वाकुशेनैव समुल्लिखेत्  १०  
मानक्रियायामुक्तायामनुक्ते मानकर्त्तरि  
मानकृद्यजमानः स्याद्विदुषामेव निश्चयः  ११  
पुण्यमेवादधीताग्निं स हि सर्वैः प्रशस्यते  
अनर्द्धुकत्वं यत्तस्य काम्यैस्तन्नीयते शमम्  १२  
यस्य दत्ता भवेत्कन्या वाचा सत्येन केनचित्  
सोऽन्त्यां समिधमाधास्यन्नादधीतैव नान्यथा  १३  
अनूढैव तु सा कन्या पञ्चत्वं यदि गच्छति  
न तथा व्रतलोपोऽस्य तेनैवान्यां समुद्वहेत्  १४  
अथ चेन्न लभेतान्यां याचमानोऽपि कन्यकाम्  
तमग्निमात्मसात्कृत्वा क्षिप्रं स्यादुत्तराश्रमी  १५  
इति षष्ठः खण्डः  
