+++
title = "कात्यायनः"
+++



कात्यायनस्मृतिसारोद्धारः
## राजगुणाः

विनीतः शास्त्रसंपन्नः कोशशौर्यसमन्वितः  ।  
ब्रह्मण्यो दानशीलः स्यात्सत्यधर्मपरो नृपः  ॥ ००१ ॥

स्तम्भोपतापपैशुन्य- चापलक्रोधवर्जितः  ।  
प्रगल्भः सन्नतोदग्रः संभाषी प्रियदर्शनः  ॥ ००२ ॥

वश्येन्द्रियं जितात्मानं धृतदण्डं विकारिषु  ।  
परीक्ष्यकारिणं धीरमत्यन्तं श्रीर्निषेवते  ॥ ००३ ॥


## राजधर्माः

शौर्यविद्यार्थबाहुल्यात्प्रभुत्वाच्च विशेषतः  ।  
सदा चित्तं नरेन्द्राणां मोहमायाति कारणात् ॥ ००४ ॥

तस्माच्चित्तं प्रबोद्धव्यं राजधर्मे सदा द्विजैः  ।  
पवित्रं परमं पुण्यं स्मृतिवाक्यं न लङ्घयेत् ॥ ००५ ॥

वेदध्वनिप्रभावेण देवाः स्वर्गनिवासिनः  ।  
तेऽपि तत्र प्रमोदन्ते तृप्तास्तु द्विजपूजनात् ॥ ००६ ॥

तस्माद्यत्नेन कर्तव्या द्विजपूजा सदा नृपैः  ।  
तेन भूयोऽपि शक्रत्वं नरेन्द्रत्वं पुनः पुनः  ॥ ००७ ॥

सुराध्यक्षश्च्युतः स्वर्गान्नृपरूपेण तिष्ठति  ।  
कर्तव्यं तेन तन्नित्यं येन तत्त्वं समाप्नुयात् ॥ ००८ ॥

आत्मीये संस्थिता धर्मे नृपाः शक्रत्वमाप्नुयुः  ।  
अवीचिवासिनो ये तु व्यपेताचारिणः सदा  ॥ ००९ ॥

गच्छेत्सम्यगविज्ञाय वशं क्रोधस्य यो नृपः  ।  
वसेत्स नरके घोरे कल्पार्धं तु न संशयः  ॥ ०१० ॥

एतैरेव गुणैर्युक्तममात्यं कार्यचिन्तकम्   ।  
ब्राह्मणं तु प्रकुर्वीत नृपभक्तं कुलोद्वहम्  ॥ ०११ ॥

मन्त्रिणो यत्र सभ्याश्च वैद्याश्च प्रियवादिनः  ।  
राज्याद्धर्मात्सुखात्तत्र क्षिप्रं हीयेत पार्थिवः  ॥ ०१२ ॥

न तस्य वचने कोपमेतेषां तु प्रवर्तयेत् ।  
यस्मादेतैः सदा वाच्यं न्याय्यं सुपरिनिष्ठितम्  ॥ ०१३ ॥

यत्र कर्माणि नृपतिः स्वयं पश्यति धर्मतः  ।  
तत्र साधुसमाचारा निवसेयुः सुखं प्रजाः  ॥ ०१४ ॥

प्रजानां रक्षणं नित्यं कण्टकानां च शोधनम्  ।  
द्विजानां पूजनं चैव एतदर्थं कृतो नृपः  ॥ ०१५ ॥

भूस्वामी तु स्मृतो राजा नान्यद्रव्यस्य सर्वदा  ।  
तत्फलस्य हि षड्भागं प्राप्नुयान्नान्यथैव तु  ॥ ०१६ ॥

भूतानां तन्निवासित्वात्स्वामित्वं तेन कीर्तितम्  ।  
तत्क्रिया बलिषड्भागं शुभाशुभनिमित्तजम्  ॥ ०१७ ॥

एवं प्रवर्तते यस्तु लोभं त्यक्त्वा नराधिपः  ।  
तस्य पुत्राः प्रजायन्ते राष्ट्रं कोशश्च वर्धते  ॥ ०१८ ॥

अन्यायेन हि यो राष्ट्रात्करं दण्डं च पार्थिवः  ।  
सस्यभागं च शुल्कं चाप्याददीत स पापभाक् ॥ ०१९ ॥

अर्थशास्त्रोक्तमुत्सृज्य धर्मशास्त्रोक्तमाव्रजेत् ॥ ०२० ॥

दुष्टस्यापि नरेन्द्रस्य तद्राष्ट्रं न विनाशयेत् ।  
न प्रजानुमतो यस्मादन्यायेषु प्रवर्तते  ॥ ०२१ ॥

अक्लेशेनार्थिने यस्तु राजा सम्यङ्निवेदयेत् ।  
तत्तारयत्यनन्तं स्याद्धर्मार्थं दानमीदृशम्  ॥ ०२२ ॥

न्यायेनाक्रम्य यल्लब्धं रिपुं निर्जित्य पार्थिवैः  ।  
तच्छुद्धं तत्प्रदेयं तन्नान्यथोपहृतं क्वचित् ॥ ०२३ ॥

राजा पुरोहितं कुर्यादुदितं ब्राह्मणं हितम्   ।  
कृताध्ययनसंपन्नमलुब्धं सत्यवादिनम्  ॥ ०२४ ॥


## व्यवहारलक्षणादि

प्रयत्नसाध्ये विच्छिन्ने धर्माख्ये न्यायविस्तरे  ।  
साध्यमूलस्तु यो वादो व्यवहारः स उच्यते  ॥ ०२५ ॥

वि नानार्थेऽव संदेहे हरणं हार उच्यते  ।  
नानासंदेहहरणाद्व्यवहार इति स्मृतः  ॥ ०२६ ॥

न राजा तु विशित्वेन धनलोभेन वा पुनः  ।  
स्वयं कार्याणि कुर्वीत नराणामविवादिनाम्  ॥ ०२७ ॥

उत्पादयति यो हिंसां देयं वा न प्रयच्छति  ।  
याचमानय दौःशील्यादाकृष्योऽसौ नृपाज्ञया  ॥ ०२८ ॥

द्विपदे साध्यभेदात्तु पदाष्टादशतां गते  ।  
अष्टादश क्रियाभेदाद्भिन्नान्यष्टसहस्रशः  ॥ ०२९ ॥

साध्यवादस्य मूलं स्याद्वादिना यन्निवेदितम्  ।  
देयाप्रदानं हिंसा चेत्युत्थानद्वयमुच्यते  ॥ ०३० ॥

पूर्वपक्षश्चोत्तरं च प्रत्याकलितमेव च  ।  
क्रियापादश्च तेनायं चतुष्पात्समुदाहृतः  ॥ ०३१ ॥

धर्मशास्त्रार्थशास्त्रे तु स्कन्धद्वयमुदाहृतम्  ।  
जयश्चैवावसायश्च द्वे फले समुदाहृते  ॥ ०३२ ॥

शास्त्रेण निन्दितं त्वर्थ- मुख्यो राज्ञा प्रचोदितः   ।  
आवेदयति यः पूर्वं स्तोभकः स उदाहृतः  ॥ ०३३ ॥

नृपेणैव नियुक्तो यः पददोषमवेक्षितुम्  ।  
नृपस्य सूचयेज्ज्ञात्वा सूचकः स उदाहृतः  ॥ ०३४ ॥


## धर्मव्यवहारचरित्रराजशासनादीणां बलाबलविचारः

दोषकारी तु कर्तृत्वं धनस्वामी स्वकं धनम्  ।  
विवादे प्राप्नुयाद्यत्र धर्मेणैव स निर्णयः  ॥ ०३५ ॥

स्मृतिशास्त्रं तु यत्किंचित्प्रथितं धर्मसाधकैः  ।  
कार्याणां निर्णयार्थे तु व्यवहारः स्मृतो हि सः  ॥ ०३६ ॥

यद्यदाचर्यते येन धर्म्यं वाधर्म्यमेव वा  ।  
देशस्याचरणान्नित्यं चरित्रं तत्प्रकीर्तितम्  ॥ ०३७ ॥

न्यायशास्त्राविरोधेन देशदृष्टेस्तथैव च  ।  
यं धर्मं स्थापयेद्राजा न्याय्यं तद्राजशासनम्  ॥ ०३८ ॥

युक्तियुक्तं तु कार्यं स्याद्दिव्यं यत्र विवर्जितम्  ।  
धर्मस्तु व्यवहारेण बाध्यते तत्र नान्यथा  ॥ ०३९ ॥

प्रतिलोमप्रसूतेषु तथा दुर्गनिवासिषु  ।  
विरुद्धं नियतं प्राहुस्तं धर्मं न विचालयेत् ॥ ०४० ॥

निर्णयं तु यदा कुर्यात्तेन धर्मेण पार्थिवः  ।  
व्यवहारश्चरित्रेण तदा तेनैव बाध्यते  ॥ ०४१ ॥

विरुद्धं न्यायतो यत्तु चरित्रं कल्प्यते नृपैः   ।  
एवं तत्र निरस्येत चरित्रं तु नृपाज्ञया  ॥ ०४२ ॥

अनेन विधिना युक्तं बाधकं यद्यदुत्तरम्  ।  
अन्यथाबाधनं यत्र तत्र धर्मो विहन्यते  ॥ ०४३ ॥

अस्वर्ग्या लोकनाशाय परानीकभयावहा  ।  
आयुर्बीजहरी राज्ञां सति वाक्ये स्वयं कृतिः  ॥ ०४४ ॥

तस्माच्छास्त्रानुसारेण राजा कार्याणि साधयेत् ।  
वाक्याभावे तु सर्वेषां देशदृष्टेन सन्नयेत् ॥ ०४५ ॥

यस्य देशस्य यो धर्मः प्रवृत्तः सार्वकालिकः  ।  
श्रुतिस्मृत्यविरोधेन देशदृष्टः स उच्यते  ॥ ०४६ ॥

देशपत्तनगोष्ठेषु पुरग्रामेषु वासिनाम्  ।  
तेषां स्वसमयैर्धर्म- शास्त्रतोऽन्येषु तैः सह  ॥ ०४७ ॥

देशस्यानुमतेनैव व्यवस्था या निरूपिता  ।  
लिखिता तु सदा धार्या मुद्रिता राजमुद्रया  ॥ ०४८ ॥

शास्त्रवद्यत्नतो रक्ष्या तां निरीक्ष्य विनिर्णयेत् ।  
नैगमस्थैस्तु यत्कार्यं लिखितं यद्व्यवस्थितम्  ॥ ०४९ ॥

तस्मात्तत्संप्रवर्तेत नान्यथैव प्रवर्तयेत् ।  
प्रमाणदेशदृष्टं तु यदेवमिति निश्चितम्  ॥ ०५० ॥

अप्र्वृत्तं कृतं यत्र श्रुतिस्मृत्यनुमोदितम्   ।  
नान्यथा तत्पुनः कार्यं न्यायापेतं विवर्जयेत् ॥ ०५१ ॥


## धर्माधिकरणम्

धर्मशास्त्रविचारेण मूलसारविवेचनम्  ।  
यत्राधिक्रियते स्थाने धर्माधिकरणं हि तत् ॥ ०५२ ॥

प्रातरुत्थाय नृपतिः शौचं कृत्वा समाहितः  ।  
गुरुं ज्योतिर्विदं वैद्यान् देवान् विप्रान् पुरोहितान्  ॥ ०५३ ॥

यथार्हमेतान् संपूज्य सुपुष्पाभरणाम्बरैः  ।  
अभिवन्द्य च गुर्वादीन् सुमुखां प्रविशेत्सभाम्  ॥ ०५४ ॥

विनीतवेषो नृपतिः सभां गत्वा समाहितः  ।  
आसीनः प्राङ्मुखः स्थित्वा पश्येत्कार्याणि कार्यिणाम्  ।  
सह त्रैविद्यवृद्धैश्च मन्त्रज्ञैश्चैव मन्त्रिभिः  ॥ ०५५ ॥

सप्राड्विवाकः सामात्यः सब्राह्मणपुरोहितः  ।  
ससभ्यः प्रेक्षको राजा स्वर्गे तिष्ठति धर्मतः  ॥ ०५६ ॥

सह सभ्यैः स्थिरैर्युक्तैः प्राज्ञैर्मौलैर्द्विजोत्तमैः  ।  
धर्मशास्त्रार्थकुशलैरर्थशास्त्रविशारदैः  ॥ ०५७ ॥

कुलशीलवयोवृत्त- वित्तवद्भिरमत्सरैः  ।  
वणिग्भिः स्यात्कतिपयैः कुलभूतैरधिष्ठितम्  ॥ ०५८ ॥

श्रोतारो वणिजस्तत्र कर्तव्या न्यायदर्शिनः   ॥ ०५९ ॥

## कार्यदर्शनकालः

सभास्थानेषु पूर्वाह्णे कार्याणां निर्णयं नृपः  ।  
कुर्याच्छास्त्रप्रणीतेन मार्गेणामित्रकर्षणः  ॥ ०६० ॥

दिवसस्याष्टमं भागं मुक्त्वा कालत्रयं तु यत् ।  
स कालो व्यवहाराणां शास्त्रदृष्टः परः स्मृतः  ॥ ०६१ ॥

आद्यादह्नोऽष्टभागाद्यदूर्ध्वं भागत्रयं भवेत् ।  
स कालो व्यवहारस्य शास्त्रे दृष्टो मनीषिभिः  ॥ ०६२ ॥


## प्राड्विवाकः

यदा कुर्यान्न नृपतिः स्वयं कार्यविनिर्णयम्  ।  
तदा तत्र नियुञ्जीत ब्राह्मणं शास्त्रपारगम्  ॥ ०६३ ॥

दक्षं कुलीनमध्यस्थमनुद्वेगकरं स्थिरम्  ।  
परत्र भीरुं धर्मिष्ठमुद्युक्तं क्रोधवर्जितम्  ॥ ०६४ ॥

अक्रूरो मधुरः स्निग्धः क्षमायातो विचक्षणः  ।  
उत्साहवानलुब्धश्च वादे योज्यो नृपेण तु  ॥ ०६५ ॥

एकशास्त्रमधीयानो न विद्यात्कार्यनिश्चयम्  ।  
तस्माद्बह्वागमः कार्यो विवादेषूत्तमो नृपैः  ॥ ०६६ ॥

ब्राह्मणो यत्र न स्यात्तु क्षत्रियं तत्र योजयेत्  ।  
वैश्यं वा धर्मशास्त्रज्ञं शूद्रं यत्नेन वर्जयेत् ॥ ०६७ ॥

अतोऽन्यैर्यत्कृतं कार्यमन्यायेन कृतं तु तत् ।  
नियुक्तैरपि विज्ञेयं दैवाद्यद्यपि शास्त्रतः  ॥ ०६८ ॥

व्यवहाराश्रितं प्रश्नं पृच्छति प्राङिति स्थितिः  ।  
विवेचयति यस्तस्मिन् प्राड्विवाकस्ततः स्मृतः  ॥ ०६९ ॥

अनिर्णीते तु यद्यर्थे संभाषेत रहोऽर्थिना  ।  
प्राड्विवाकोऽथ दण्ड्यः स्यात्सभ्याश्चैव विशेषतः  ॥ ०७० ॥


## सभ्याः

अलुब्धा धनवन्तश्च धर्मज्ञाः सत्यवादिनः  ।  
सर्वशास्त्रप्रवीणाश्च सभ्याः कार्या द्विजोत्तमाः  ॥ ०७१ ॥

न्यायशास्त्रमतिक्रम्य सभ्यैर्यत्र विनिश्चितम्  ।  
तत्र धर्मो ह्यधर्मेण हतो हन्ति न संशयः  ॥ ०७२ ॥

यत्र धर्मो ह्यधर्मेण सत्यं यत्रानृतेन च  ।  
हन्यते प्रेक्षमाणानां हतास्तत्र सभासदः  ॥ ०७३ ॥

अधर्मतः प्रवृत्तं तु नोपेक्षेरन् सभासदः  ।  
उपेक्षमाणाः सनृपा नरकं यान्त्यधोमुखाः  ॥ ०७४ ॥

अन्यायेनापि तं यान्तं येऽनुयान्ति सभासदः   ।  
तेऽपि तद्भागिनस्तस्माद्बोधनीयः स तैर्नृपः  ॥ ०७५ ॥

न्यायमार्गादपेतं तु ज्ञात्वा चित्तं महीपतेः  ।  
वक्तव्यं तत्प्रियं तत्र न सभ्यः किल्विषी भवेत् ॥ ०७६ ॥

सभ्येनावश्यवक्तव्यं धर्मार्थसहितं वचः  ।  
शृणोति यदि नो राजा स्यात्तु सभ्यस्ततोऽनघः  ॥ ०७७ ॥

अधर्माय यदा राजा नियुञ्जीत विवादिनाम्  ।  
विज्ञाप्य नृपतिं सभ्यस्तदा कार्यं निवर्तयेत् ॥ ०७८ ॥

स्नेहादज्ञानतो वापि लोभाद्वा मोहतोऽपि वा  ।  
तत्र सभ्योऽन्यथावादी दण्ड्योऽसभ्यः स्मृतो हि सः  ॥ ०७९ ॥

कार्यस्य निर्णयं सम्यग्ज्ञात्वा सभ्यस्ततो वदेत् ।  
अन्यथा नैव वक्तव्यं वक्ता द्विगुणदण्डभाक् ॥ ०८० ॥

सभ्यदोषात्तु यन्नष्टं देयं सभ्येन तत्तदा  ।  
कार्यं तु कार्यिणामेव निश्चितं न विचालयेत् ॥ ०८१ ॥


## कार्यनिर्णेतॄणां गुरुलाघवम्

कुलानि श्रेणयश्चैव गणस्त्वधिकृतो नृपः  ।  
प्रतिष्ठा व्यवहाराणां गुर्वेभ्यस्तूत्तरोत्तरम्  ॥ ०८२ ॥

तपस्विनां तु कार्याणि त्रैविद्यैरेव कारयेत्  ।  
मायायोगविदां चैव न स्वयं कोपकारणात् ॥ ०८३ ॥

सम्यग्विज्ञानसंपन्नो नोपदेशं प्रकल्पयेत् ।  
उत्कृष्टजातिशीलानां गुर्वाचार्यतपस्विनाम्  ॥ ०८४ ॥

गोत्रस्थितिस्तु या तेषां क्रमादायाति धर्मतः  ।  
कुलधर्मं तु तं प्राहुः पालयेत्तं तथैव तु  ॥ ०८५ ॥


## प्रश्नप्रकारः

काले कार्यार्थिनं पृच्छेत्प्रणतं पुरतः स्थितम्  ।  
किं कार्यं का च ते पीडा मा भैषीर्ब्रूहि मानव  ॥ ०८६ ॥

केन कस्मिन् कदा कस्मात्पृच्छेदेवं सभागतः  ।  
एवं पृष्टः स यद्ब्रूयात्तत्सभ्यैर्ब्राह्मणः सहः  ॥ ०८७ ॥

विमृश्य कार्यं न्याय्यं चेदाह्वानार्थमतः परम्  ।  
मुद्रां वा निक्षिपेत्तस्मिन् पुरुषं वा समादिशेत् ॥ ०८८ ॥


## प्रतिनिधिः

समर्पितोऽर्थिना योऽन्यः परो धर्माधिकारिणि  ।  
प्रतिवादी स विज्ञेयः प्रतिपन्नश्च यः स्वयम्  ॥ ०८९ ॥

अधिकारोऽभियुक्तस्य नेतरस्यास्त्यसङ्गतेः   ।  
इतरोऽप्यभियुक्तेन प्रतिरोधिकृतो मतः  ॥ ०९० ॥

अर्थिना संनियुक्तो वा प्रत्यर्थिप्रहितोऽपि वा  ।  
यो यस्यार्थे विवदते तयोर्जयपराजयौ  ॥ ०९१ ॥

दासाः कर्मकराः शिष्या नियुक्ता बान्धवास्तथा  ।  
वादिनो न च दण्ड्याः स्युः यस्त्वतोऽन्यः स दण्डभाक् ॥ ०९२ ॥

ब्रह्महत्यासुरापान- स्तेयगुर्वङ्गनागमे  ।  
अन्येषु चातिपापेषु प्रतिवादी न दीयते  ॥ ०९३ ॥

मनुष्यमारणे स्तेये परदाराभिमर्शने  ।  
अभक्ष्यभक्षणे चैव कन्याहरणदूषणे  ॥ ०९४ ॥

पारुष्ये कूटकरणे नृपद्रोहे तथैव च  ।  
प्रतिवादी न दातव्यः कर्ता तु विवदेत्स्वयम्  ॥ ०९५ ॥


## आह्वानं

धर्मोत्सुकानभ्युदये रोगिणोऽथ जडानपि  ।  
अस्वस्थमत्तोन्मत्तार्त- स्त्रियो नाह्वानयेन्नृपः  ॥ ०९६ ॥
न हीनपक्षां युवतिं कुले जातां प्रसूतिकाम्   ।  
सर्ववर्णोत्तमां कन्यां ता ज्ञातिप्रभुकाः स्मृताः  ॥ ०९७ ॥

तदधीनकुटुम्बिन्यः स्वैरिण्यो गणिकाश्च याः  ।  
निष्कुला याश्च पतितास्तासामाह्वानमिष्यते  ॥ ०९८ ॥

सशस्त्रोऽनुत्तरीयो वा मुक्तकेशः सहासनः  ।  
वामहस्तेन वा वादं वदन् दण्डमवाप्नुयात् ॥ ०९९ ॥

आहूतस्त्ववमन्येत यः शक्तो राजशासनम्  ।  
तस्य कुर्यान्नृपो दण्डं विधिदृष्टेन कर्मणा  ॥ १०० ॥

हीने कर्माणि पञ्चाशन्- मध्यमे द्विशतावरः  ।  
गुरुकार्येषु दण्डः स्यान्नित्यं पञ्चशतावरः  ॥ १०१ ॥

कल्पितो यस्य यो दण्डस्त्वपराधस्य यत्नतः  ।  
पणानां ग्रहणं तु स्यात्तन्मूल्यं वाथ राजनि  ॥ १०२ ॥


## आसेधः

उत्पादयति यो हिंसां देयं वा न प्रयच्छति  ।  
याचमानाय दौःशील्यादाकृष्योऽसौ नृपाज्ञया  ॥ १०३ ॥

आवेद्य तु नृपे कार्यमसंदिग्धे प्रतिश्रुते  ।  
तदासेधं प्रयुञ्जीत यावदाह्वानदर्शनम्  ॥ १०४ ॥

आसेधयोग्य आसिद्ध उत्क्रामन् दण्डमर्हति   ॥ १०५ ॥

## अनासेध्याः

यस्त्विन्द्रियनिरोधेन व्याहारोच्छ्वसनादिभिः  ।  
आसेधयेदनासेध्यं स दण्ड्यो न त्वतिक्रमी  ॥ १०६ ॥

वृक्षपर्वतमारूढा हस्त्यश्वरथनौस्थिताः  ।  
विषमस्थाश्च ते सर्वे नासेध्याः कार्यसाधकैः  ॥ १०७ ॥

व्याध्यार्ता व्यसनस्थाश्च यजमानास्तथैव च  ।  
अनुत्तीर्णाश्च नासेध्या मत्तोन्मत्तजडास्तथा  ॥ १०८ ॥

न कर्षको बीजकाले सेनाकाले तु सैनिकः  ।  
प्रतिज्ञाय प्रयातश्च कृतकालश्च नान्तरा  ॥ १०९ ॥

उद्युक्तः कर्षकः सस्ये तोयस्यागमने तथा  ।  
आरम्भात्संग्रहं यावत्तत्कालं न विवादयेत् ।  
आसेधयंस्त्वनासेध्यं रज्ञा शास्य इति स्थितिः  ॥ ११० ॥

अभियुक्तश्च रुद्धश्च तिष्ठेयुश्च नृपाज्ञया  ।  
न तस्यान्येन कर्तव्यमभियुक्तं विदुर्बुधाः  ॥ १११ ॥

एकाहद्व्याहाद्यपेक्षं देशकालाद्यपेक्षया  ।  
दूताय साधिते कार्ये तेन भक्तं प्रदापयेत् ॥ ११२ ॥

देशकालवयःशक्त्याद्य्- अपेक्षं भोजनं स्मृतम्   ।  
आकारकस्य सर्वत्र इति तत्त्वविदो विदुः  ॥ ११३ ॥


## प्रतिभूत्वेनाग्राह्याः

न स्वामी न च वै शत्रुः स्वामिनाधिकृतस्तथा  ।  
निरुद्धो दण्डितश्चैव संशयस्थाश्च न क्वचित् ॥ ११४ ॥

नैव रिक्थी न रिक्तश्च न चैवात्यन्तवासिनः  ।  
राजकार्यनियुक्तश्च ये च प्रव्रजिता नराः  ॥ ११५ ॥

नाशक्तो धनिने दातुं दण्डं राज्ञे च तत्समम्  ।  
जीवन् वापि पिता यस्य तथैवेच्छाप्रवर्तकः  ।  
नाविज्ञातो ग्रहीतव्यः प्रतिभूत्वक्रियां प्रति  ॥ ११६ ॥

अथ चेत्प्रतिभूर्नास्ति वादयोग्यस्य वादिनः  ।  
स रक्षितो दिनस्यान्ते दद्याद्दूताय वेतनम्  ॥ ११७ ॥

द्विजातिः प्रतिभूहीनो रक्ष्यः स्याद्बाह्यचारिभिः  ।  
शूद्रादीन् प्रतिभूहीनान् बन्धयेन्निगडेन तु  ॥ ११८ ॥

अतिक्रमेऽपयाते च दण्डयेत्तं पणाष्टकम्  ।  
नित्यकर्मापरोधस्तु कार्यः सर्ववर्णिनाम्  ॥ ११९ ॥

ग्रहीतग्रहणो न्याये न प्रवर्त्यो महीभृता  ।  
तस्य वा तत्समर्प्यं स्यात्स्थापयेद्वा परस्य तत् ॥ १२० ॥


## अभियोक्त्रादीनामुक्तिक्रमः

तत्राभियोक्ता प्राग्ब्रूयादभियुक्तस्त्वनन्तरम्  ।  
तयोरन्ते सदस्यास्तु प्राड्विवाकस्ततः परम्  ॥ १२१ ॥

यस्य स्यादधिका पीडा कार्यं वाप्यधिकं भवेत् ।  
पूर्वपक्षो भवेत्तस्य न यः पूर्वं निवेदयेत् ॥ १२२ ॥

यस्य वार्थगता पीडा शारीरी वाधिका भवेत् ।  
तस्यार्थिवादो दातव्यो न यः पूर्वं निवेदयेत् ॥ १२३ ॥


## प्रतिज्ञास्वरूपम्

निवेश्य कालं वर्षं च मासं पक्षं तिर्थि तथा  ।  
वेलां प्रदेशं विषयं स्थानं जात्याकृती वयः  ॥ १२४ ॥

साध्यप्रमाणं द्रव्यं च संख्यां नाम तथात्मनः  ।  
राज्ञां च क्रमशो नाम निवासं साध्यनाम च  ॥ १२५ ॥

क्रमात्पितॄणां नामानि पीडां चाहर्तृदायकौ  ।  
क्षमालिङ्गानि चान्यानि पक्षं संकीर्त्य कल्पयेत् ॥ १२६ ॥

देशश्चैव तथा स्थानं संनिवेशस्तथैव च  ।  
जातिः संज्ञा निवासश्च प्रमाणं क्षेत्रनाम च  ॥ १२७ ॥

पितृपैतामहं चैव पूर्वराजानुकीर्तनम्  ।  
स्थावरेषु विवादेषु दशैतानि निवेशयेत् ॥ १२८ ॥

रागादीनां यदेकेन कोपितः करणे वदेत् ।  
तदोमिति लिखेत्सर्वं वादिनः फलकादिषु  ॥ १२९ ॥

अधिकान् शोधयेदर्थान्न्यूनांश्च प्रतिपूरयेत् ।  
भूमौ निवेशयेत्तावद्यावत्पक्षः प्रतिष्ठितः  ॥ १३० ॥

पूर्वपक्षं स्वभावोक्तं प्राड्विवाकोऽभिलेखयेत् ।  
पाण्डुलेखेन फलके ततः पत्रे विशोधितम्  ॥ १३१ ॥

अन्यदुक्तं लिखेदन्यद्योऽर्थिप्रत्यर्थिनां वचः  ।  
चौरवच्छासयेत्तं तु धार्मिकः पृथिवीपतिः  ॥ १३२ ॥

सोल्लेखनं वा लभते त्र्यहं सप्ताहमेव वा  ।  
मतिरुत्पद्यते यावद्विवादे वक्तुमिच्छतः  ॥ १३३ ॥

यस्मात्कार्यसमारम्भाच्चिरात्तेन विनिश्चयः   ।  
तस्मात्न लभते कालमभियुक्तस्तु कालभाक् ॥ १३४ ॥

मतिर्नोत्सहते यत्र विवादे कार्यमिच्छतोः  ।  
दातव्यस्तत्र कालः स्यादर्थिप्रत्यर्थिनोरपि  ॥ १३५ ॥


## प्रतिज्ञादोषाः : पूर्वपक्षदोषाः

यश्च राष्ट्रविरुद्धश्च यश्च राज्ञा विवर्जितः  ।  
अनेकपदसंकीर्णः पूर्वपक्षो न सिद्ध्यति  ॥ १३६ ॥

बहुप्रतिज्ञं यत्कार्यं व्यवहारेषु निश्चितम्  ।  
कामं तदपि गृह्णीयाद्राजा तत्त्वबुभुत्सया  ॥ १३७ ॥

देशकालविहीनश्च द्रव्यसंख्याविवर्जितः  ।  
साध्यप्रमाणहीनश्च पक्षोऽनादेय इष्यते  ॥ १३८ ॥

न्यायस्थं नेच्छते कर्तुमन्यायं वा करोत्ययम्  ।  
न लेखयति यत्त्वेवं तस्य पक्षो न सिध्यति  ॥ १३९ ॥

अप्रसिद्धं निराबाधं निरर्थं निष्प्रयोजनम्  ।  
असाध्यं वा विरुद्धं वा पक्षाभासं विवर्जयेत् ॥ १४० ॥

प्रतिज्ञादोषनिर्मुक्तं साध्यं सत्कारणान्वितम्   ।  
निश्चितं लोकसिद्धं च पक्षं पक्षविदो विदुः  ॥ १४१ ॥

स्वल्पाक्षरः प्रभूतार्थो निःसंदिग्धो निराकुलः  ।  
विरोधिकारणैर्मुक्तो विरोधिप्रतिषेधकः  ॥ १४२ ॥

यदा त्वेवं विधः पक्षः कल्पितः पूर्ववादिना  ।  
दद्यात्तत्पक्षसंबद्धं प्रतिवादी तदोत्तरम्  ॥ १४३ ॥

श्राव्यमाणोऽर्थिना यत्र यो ह्यर्थो न विघातितः  ।  
दानकालेऽथवा तूष्णीं स्थितः सोऽर्थोऽनुमोदितः  ॥ १४४ ॥


## उत्तरं सद्यो दातव्यं कालान्तरेण वा दातव्यम्

श्रुत्वा लेख्यगतं त्वर्थं प्रत्यर्थी कारणाद्यदि  ।  
कालं विवादे याचेत तस्य देयो न संशयः  ॥ १४५ ॥

सद्यो वैकाहपञ्चाह- त्र्यहं वा गुरुलाघवात् ।  
लभेतासौ त्रिपक्षं वा सप्ताहं वा ऋणादिषु  ॥ १४६ ॥

कालं शक्तिं विदित्वा तु कार्याणां च बलाबलम्  ।  
अल्पं वा बहु वा कालं दद्यात्प्रत्यर्थिने प्रभुः  ॥ १४७ ॥

दिनं मासार्धमासौ वा ऋतुः संवत्सरोऽपि वा   ।  
क्रियास्थित्यनुरूपस्तु देयं कालः परेण तु  ॥ १४८ ॥

व्यपैति गौरवं यत्र विनाशस्त्याग एव वा  ।  
कालं तत्र न कुर्वीत कार्यमात्ययिकं हि तत् ॥ १४९ ॥

धेनावनडुहि क्षेत्रे स्त्रीषु प्रजनने तथा  ।  
न्यासे याचितके दत्ते तथैव क्रयविक्रये  ॥ १५० ॥

कन्याया दूषणे स्तेये कलहे साहसे निधौ  ।  
उपधौ कौटसाक्ष्ये च सद्य एव विवादयेत् ॥ १५१ ॥

साहसस्तेयपारुष्य- गोऽभिशापे तथात्यये  ।  
भूमौ विवादयेत्क्षिप्रमकालेऽपि बृहस्पतिः  ॥ १५२ ॥

सद्यः कृतेषु कार्येषु सद्य एव विवादयेत् ।  
कालातीतेषु वा कालं दद्यात्प्रत्यर्थिने प्रभुः  ॥ १५३ ॥

सद्यः कृते सद्य एव मासातीते दिनं भवेत् ।  
षडाब्दिके त्रिरात्रं स्यात्सप्ताहं द्वादशाब्दिके  ॥ १५४ ॥

विंशत्यब्दे दशाहं तु मासार्धं वा लभेत सः  ।  
मासं त्रिंशत्समातीते त्रिपक्षं परतो भवेत् ॥ १५५ ॥

कालं संवत्सरादर्वाक्स्वयमेव यथेप्सितम्  ।  
संवत्सरं जडोन्मत्त- मनस्के व्याधिपीडिते  ॥ १५६ ॥

दिगन्तरप्रपन्ने वा अज्ञातार्थे च वस्तुनि   ।  
मूलं वा साक्षिणो वाथ परदेशे स्थिता यदा  ॥ १५७ ॥

तत्र कालो भवेत्पुंसामा स्वदेशसमागमात् ।  
दत्तेऽपि काले देयं स्यात्पुनः कार्यस्य गौरवात् ॥ १५८ ॥

पूर्वपक्षश्रुतार्थस्तु प्रत्यर्थी तदनन्तरम्  ।  
पूर्वपक्षार्थसंबन्धं प्रतिपक्षं निवेदयेत् ॥ १५९ ॥

आचारद्रव्यदानेष्ट- कृत्योपस्थाननिर्णये  ।  
नोपस्थितो यदा कश्चिच्छलं तत्र न कारयेत् ॥ १६० ॥

दैवराजकृतो दोषस्तस्मिन् काले यदा भवेत् ।  
अबाधत्यागमात्रेण न भवेत्स पराजितः  ॥ १६१ ॥

दैवराजकृतं दोषं साक्षिभिः प्रतिपादयेत् ।  
जैह्म्येन वर्तमानस्य दण्डो दाप्यस्तु तद्धनम्  ॥ १६२ ॥

अभियुक्तोऽभियोक्तारमभियुञ्जीत कर्हिचित् ।  
अन्यत्र दण्डपारुष्य- स्तेयसंग्रहणात्ययात् ॥ १६३ ॥

यावन् यस्मिन् समाचारः पारंपर्यक्रमागतः  ।  
तं प्रतीक्ष्य यथान्यायमुत्तरं दापयेन्नृपः  ॥ १६४ ॥


## चतुर्विधमुत्तरम्

सत्यं मिथ्योत्तरं चैव प्रत्यवस्कन्दनं तथा  ।  
पूर्वन्यायविधिश्चैवमुत्तरं स्याच्चतुर्विधम्  ॥ १६५ ॥

श्रुत्वा भाषार्थमन्यस्तु यदा तं प्रतिषेधति  ।  
अर्थतः शब्दतो वापि मिथ्या तज्ज्ञेयमुत्तरं  ॥ १६६ ॥

अभियुक्तोऽभियोगस्य यदि कुर्यात्तु निह्नवम्   ।  
मिथ्या तत्तु विजानीयादुत्तरं व्यवहारतः  ॥ १६७ ॥

साध्यस्य सत्यवचनं प्रतिपत्तिरुदाहृता  ॥ १६८ ॥

मिथ्यैतन्नाभिजानामि तदा तत्र न संनिधिः  ।  
अजातश्चास्मि तत्काल इति मिथ्या चतुर्विधम्  ॥ १६९ ॥

योऽर्थिनार्थः समुद्दिष्टः प्रत्यर्थी यदि तं तथा  ।  
प्रपद्य कारणं ब्रूयादाधर्यं गुरुरब्रवीत् ॥ १७० ॥

आचारेणावसन्नोऽपि पुनर्लेखयते यदि  ।  
सोऽभिधेयो जितः पूर्वं प्राङ्न्यायस्तु स उच्यते  ॥ १७१ ॥

विभावयामि कुलिकैः साक्षिभिर्लिखितेन वा  ।  
जितश्चैव मयायं प्राक्प्राङ्न्यायस्त्रिप्रकारकः  ॥ १७२ ॥


## उत्तराभासा उत्तरदोषा वा

अप्रसिद्धं विरुद्धं यदत्यल्पमतिभूरि च  ।  
संदिग्धासंभवाव्यक्तमन्यार्थं चातिदोषवत् ॥ १७३ ॥

अव्यापकं व्यस्तपदं निगूढार्थं तथाकुलम्  ।  
व्याख्यागम्यमसारं च नोत्तरं शस्यते बुधैः  ॥ १७४ ॥

यद्व्यस्तपदमव्यापि निगूढार्थं तथाकुलम्  ।  
व्याख्यागम्यमसारं च नोत्तरं स्वार्थसिद्धये  ॥ १७५ ॥

चिह्नाकारसहस्रं तु समयं चाविजानता  ।  
भाषान्तरेण वा प्रोक्तमप्रसिद्धं तदुत्तरम्  ॥ १७६ ॥

प्रतिदत्तं मया बाल्ये प्रतिदत्तं मया न हि  ।  
यदेवमाह विज्ञेयं विरुद्धं तदिहोत्तरं  ॥ १७७ ॥

जितः पुरा मयायं च त्वर्थेऽस्मिन्निति भाषितुम्  ।  
पुरा मयायमिति यत्तदूनं चोत्तरं स्मृतम्  ॥ १७८ ॥

गृहीतमिति वाच्ये तु कार्यं तेन कृतं मया  ।  
पुरा गृहीतं यद्द्रव्यमिति यच्चातिभूरि तत् ॥ १७९ ॥

देयं मयेति वक्तव्ये मयादेयमितीदृशम्  ।  
संदिग्धमुत्तरं ज्ञेयं व्यवहारे बुधैस्तदा  ॥ १८० ॥

बलाबलेन चैतेन साहसं स्थापितं पुरा  ।  
अनुक्तमेतन्मन्यन्ते तदन्यार्थमितीरितम्  ॥ १८१ ॥

अस्मै दत्तं मया सार्धं सहस्रमिति भाषिते  ।  
प्रतिदत्तं तदर्धं यत्तदिहाव्यापकं स्मृतम्  ॥ १८२ ॥

पूर्ववादी क्रियां यावत्सम्यङ्नैव निवेशयेत् ।  
मया गृहीतं पूर्वं नो तद्व्यस्तपदमुच्यते  ॥ १८३ ॥

तत्किं तामरसं कश्चिदगृहीतं प्रदास्यति  ।  
निगूढार्थं तु तत्प्रोक्तमुत्तरं व्यवहारतः  ॥ १८४ ॥

किं तेनैव सदा देयं मया देयं भवेदिति  ।  
एतदकुलमित्युक्तमुत्तरं तद्विदो विदुः  ॥ १८५ ॥

काकस्य दन्ता नो सन्ति सन्तीत्यादि यदुत्तरम्  ।  
असारमिति तत्त्वेन सम्यङ्नोत्तरमिष्यते  ॥ १८६ ॥

प्रस्तुतादल्पमव्यक्तं न्यूनाधिकमसङ्गतम्  ।  
अव्याप्यसारं संदिग्धं प्रतिपक्षं न लङ्घयेत् ॥ १८७ ॥

संदिग्धमन्यत्प्रकृतादत्यल्पमतिभूरि च  ।  
पक्षैकदेशव्याप्येव तत्तु नैवोत्तरं भवेत् ॥ १८८ ॥

पक्षैकदेशे यत्सत्यमेकदेशे च कारणम्  ।  
मिथ्या चैवैकदेशे च सङ्करात्तदनुत्तरम्  ॥ १८९ ॥

न चैकस्मिन् विवादे तु क्रिया स्याद्वादिनोर्द्वयोः  ।  
न चार्थसिद्धिरुभयोर्न चैकत्र क्रियाद्वयम्  ॥ १९० ॥


## वादहानिकराणि

प्रपद्य कारणं पूर्वमन्यद्गुरुतरं यदि  ।  
प्रतिवाक्यगतं ब्रूयात्साध्यते तद्धि नेतरत् ॥ १९१ ॥

यथार्थमुत्तरं दद्यादयच्छन्तं च दापयेत् ।  
सामभेदादिभिर्मार्गैर्यावत्सोऽर्थः समुत्थितः  ॥ १९२ ॥

मोहाद्वा यदि वा शाठ्याद्यन्नोक्तं पूर्ववादिना  ।  
उत्तरान्तर्गतं चापि तद्ग्राह्यमुभयोरपि  ॥ १९३ ॥

उपायैश्चोद्यमानस्तु न दद्यादुत्तरं तु यः  ।  
अतिक्रान्ते सप्तरात्रे जितोऽसौ दातुमर्हति  ॥ १९४ ॥

श्रावयित्वा यथाकार्यं त्यजेदन्यद्वदेदसौ  ।  
अन्यपक्षाश्रयस्तेन कृतो वादी स हीयते  ॥ १९५ ॥

न मयाभिहितं कार्यमभियुज्य परं वदेत् ।  
विब्रुवंश्च भवेदेवं हीनं तमपि निर्दिशेत् ॥ १९६ ॥

लेखयित्वा तु यो वाक्यंं हीनं वाप्यधिकं पुनः  ।  
वदेद्वादी स हीयेत नाभियोगं तु सोऽर्हति  ॥ १९७ ॥

सभ्याश्च साक्षिणश्चैव क्रिया ज्ञेया मनीषिभिः  ।  
तां क्रियां द्वेष्टि यो मोहात्क्रियाद्वेषी स उच्यते  ॥ १९८ ॥

आह्वानादनुपस्थानात्सद्य एव प्रहीयते  ॥ १९९ ॥

ब्रूहीत्युक्तोऽपि न ब्रूयात्सद्यो बन्धनमर्हति  ।  
द्वितीयेऽहनि दुर्बुद्धेर्विद्यात्तस्य पराजयम्  ॥ २०० ॥

व्याजेनैव तु यत्रासौ दीर्घकालमभीप्सति  ।  
सापदेशं तु तद्विद्याद्वादहानिकरं स्मृतम्  ॥ २०१ ॥

अन्यवादी पणान् पञ्च क्रियाद्वेषी पणान् दश  ।  
नोपस्थाता दश द्वौ च षोडशैव निरुत्तरः  ।  
आहूतप्रपलायी च पणान् ग्राह्यस्तु विंशतिम्  ॥ २०२ ॥

त्रिराहूतमनायान्तमाहूतप्रपलायिनम्  ।  
पञ्चरात्रमतिक्रान्तं विनयेत्तं महीपतिः  ॥ २०३ ॥

श्रावितव्यवहाराणामेकं यत्र प्रभेदयेत् ।  
वादिनं लोभयेच्चैव हीनं तमिति निर्दिशेत् ॥ २०४ ॥

भयं करोति भेदं वा भीषणं वा निरोधनम्  ।  
एतानि वादिनोरर्थस्य व्यवहारे स हीयते  ॥ २०५ ॥

दोषानुरूपं संग्राह्यः पुनर्वादो न विद्यते  ।  
उभयोर्लिखिते वाच्ये प्रारब्धे कार्यनिश्चये  ।  
अयुक्तं तत्र यो ब्रूयात्तस्मादर्थात्स हीयते  ॥ २०६ ॥

साक्षिणो यस्तु निर्दिश्य कामतो न विवादयेत् ।  
स वादी हीयते तस्मात्त्रिंशद्रात्रात्परेण तु  ॥ २०७ ॥

पलायनानुत्तरत्वादन्यपक्षाश्रयेण च  ।  
हीनस्य गृह्यते वादो न स्ववाक्यजितस्य तु  ॥ २०८ ॥

यो हीनवाक्येन जितस्तस्योद्धारं विदुर्बुधाः  ।  
स्ववाक्यहीनो यस्तु स्यात्तस्योद्धारो न विद्यते  ॥ २०९ ॥

आवेद्य प्रगृहीतार्थाः प्रशमं यान्ति ये मिथः  ।  
सर्वे द्विगुणदण्ड्याः स्युः विप्रलम्भान्नृपस्य ते  ॥ २१० ॥


## क्रियापादः

कारणात्पूर्वपक्षोऽपि ह्युत्तरत्वं प्रपद्यते  ।  
अतः क्रिया तदा प्रोक्ता पूर्वपक्षप्रसाधिनी  ॥ २११ ॥

शोधिते लिखिते सम्यगिति निर्दोष उत्तरे  ।  
प्रत्यर्थिनोऽर्थिनो वापि क्रियाकरणमिष्यते  ॥ २१२ ॥

वादिना यदभिप्रेतं स्वयं साधयितुं स्फुटम्  ।  
तत्साध्यं साधनं येन तत्साध्यं साध्यतेऽखिलम्  ॥ २१३ ॥


## प्रमाणानि, तेषां च बलाबलादिविचारः



लिखितं साक्षिणो भुक्तिः प्रमाणं त्रिविधं विदुः  ।  
लेशोद्देशस्तु युक्तिः स्याद्दिव्यानीह विषादयः  ॥ २१४ ॥

पूर्ववादेऽपि लिखिते यथाक्षरमशेषतः  ।  
अर्थी तृतीयपादे तु क्रियया प्रतिपादयेत् ॥ २१५ ॥

कार्यं हि साध्यमित्युक्तं साधनं तु क्रियोच्यते  ।  
द्विभेदा सा पुनर्ज्ञेया दैविकी मानुषी तथा  ।  
मानुषी लिख्यसाक्ष्यादिर्वधादिर्दैविकी मता  ॥ २१६ ॥

संभवे साक्षिणां प्राज्ञो दैविकीं वर्जयेत्क्रियां  ।  
संभवे तु प्रयुञ्जानो दैविकीं हीयते ततः  ॥ २१७ ॥

यद्येको मानुषीं ब्रूयादन्यो ब्रूयात्तु दैविकीम्  ।  
मानुषीं तत्र गृह्णीयान्न तु दैवीं क्रियां नृपः  ॥ २१८ ॥

यद्येकदेशव्याप्तापि क्रिया विद्येत मानुषी   ।  
सा ग्राह्या न तु पूर्णापि दैविकी वदतां नृणाम्  ॥ २१९ ॥

पञ्चप्रकारं दैवं स्यान्मानुषं त्रिविधं स्मृतम्  ॥ २२० ॥

क्रियां बलवतीं मुक्त्वा दुर्बलां योऽवलम्बते  ।  
स जयेऽवधृते सभ्यैः पुनस्तां नाप्नुयात्क्रियाम्  ॥ २२१ ॥

सारभूतं पदं मुक्त्वा असाराणि बहून्यपि  ।  
संसाधयेत्क्रिया या तु तां जह्यात्सारवर्जिताम्  ।  
पक्षद्वयं साधयेद्या तां जह्याद्दूरतः क्रियाम्  ॥ २२२ ॥

क्रिया न दैविकी प्रोक्ता विद्यामानेषु साक्षिषु  ।  
लेख्ये च सति वादेषु न दिव्यं न च साक्षिणः  ॥ २२३ ॥

कालेन हीयते लेख्यं दूषितं न्यायतस्तथा  ।  
अलेख्यसाक्षिके दैवीं व्यवहारे विनिर्दिशेत् ।  
दैवसाध्ये पौरुषेयीं न लेख्यं वा प्रयोजयेत् ॥ २२४ ॥

पूगश्रेणिगणादीनां या स्थितिः परिकीर्तिता  ।  
तस्यास्तु साधनं लेख्यं न दिव्यं न च साक्षिणः  ॥ २२५ ॥

द्वारमार्गक्रियाभोग- जलवाहादिके तथा  ।  
भुक्तिरेव हि गुर्वी स्यान्न लेख्यं न च साक्षिणः  ॥ २२६ ॥

दत्तादत्तेऽथ भृत्यानां स्वामिना निर्णये सति  ।  
विक्रयादानसंबन्धे क्रीत्वा धनमयच्छति  ॥ २२७ ॥

द्यूते समाह्वये चैव विवादे समुपस्थिते   ।  
साक्षिणः साधनं प्रोक्तं न दिव्यं न च लेख्यकम्  ॥ २२८ ॥

प्रक्रान्ते साहसे वादे पारुष्ये दण्डवाचिके  ।  
बलोद्भूतेषु कार्येषु साक्षिणो दिव्यमेव वा  ॥ २२९ ॥

गूढसाहसिकानां तु प्राप्तं दिव्यैः परीक्षणम्  ।  
युक्तिचिह्नेङ्गिताकार- वाक्चक्षुश्चेष्टितैर्नृणाम्  ॥ २३० ॥

उत्तमेषु च सर्वेषु साहसेषु विचारयेत् ।  
सद्भावं दिव्यदृष्टेन सत्सु साक्षिषु वै भृगुः  ॥ २३१ ॥

समत्वं साक्षिणां यत्र दिव्यैस्तत्रापि शोधयेत् ।  
प्राणान्तिकविवादेषु विद्यामानेषु साक्षिषु  ।  
दिव्यमालम्बते वादी न पृच्छेत्तत्र साक्षिणः  ॥ २३२ ॥

ऋणे लेख्यं साक्षिणो वा युक्तिलेशादयोऽपि वा  ।  
दैविकी वा क्रिया प्रोक्ता प्रजानां हितकाम्यया  ॥ २३३ ॥

चोदना प्रतिकालं च युक्तिलेशस्तथैव च  ।  
तृतीयः शपथः प्रोक्तः तैरृणं साधयेत्क्रमात् ॥ २३४ ॥

अभीक्ष्णं चोद्यमानोऽपि प्रतिहन्यान्न तद्वचः  ।  
त्रिः चतुः पञ्चकृत्वो वा परतोऽर्थं समाचरेत् ॥ २३५ ॥

चोदनाप्रतिघाते तु युक्तिलेशैः समन्वियात् ।  
देशकालार्थसंबन्ध- परिमाणक्रियादिभिः  ॥ २३६ ॥

युक्तिष्वप्यसमर्थासु शपथैरेव निणयेत् ।  
अर्थकालबलापेक्षैरग्न्यम्बुसुकृतादिभिः  ॥ २३७ ॥

यत्र स्यात्सोपधं लेख्यं तद्राज्ञः श्रावितं यदि  ।  
दिव्येन शोधयेत्तत्र राजा धर्मासनस्थितः  ॥ २३८ ॥

वाक्पारुष्ये च भूमौ च दिव्यं न परिकल्पयेत् ॥ २३९ ॥

स्थावरेषु विवादेषु दिव्यानि परिधारयेत् ।  
साक्षिभिर्लिखितेनार्थे भुक्त्या चैव प्रसाधयेत् ॥ २४० ॥

प्रमाणैर्हेतुना वापि दिव्येनैव तु निश्चयम्  ।  
सर्वेष्वेव विवादेषु सदा कुर्यान्नराधिपः  ॥ २४१ ॥

लिखितं साक्षिणो भुक्तिः प्रमाणं त्रिविधं स्मृतम्  ।  
अनुमानं विदुर्हेतुं तर्कं चैव मनीषिणः  ॥ २४२ ॥

पूर्वाभावे परेणैव नान्यथैव कदाचन  ।  
प्रमाणैर्वादिनिर्दिष्टैर्भुक्त्या लिखितसाक्षिभिः  ॥ २४३ ॥

न कश्चिदभियोक्तारं दिव्येषु विनियोजयेत् ।  
अभियुक्ताय दातव्यं दिव्यं दिव्यविशारदैः  ॥ २४४ ॥

मिथ्योक्तौ स चतुष्पात्स्यात्प्रत्यवस्कन्दने तथा  ।  
प्राङ्न्याये स च विज्ञेयो द्विपात्संप्रतिपत्तिषु  ॥ २४५ ॥

पराजयश्च द्विविधः परोक्तः स्वोक्त एव च  ।  
परोक्तः स्याद्दशविधः स्वोक्त एकविधः स्मृतः  ॥ २४६ ॥

विवादान्तरसंक्रान्तिः पूर्वोत्तरविरुद्धता  ।  
दूषणं स्वक्रियोत्पत्तेः परवाक्योपपादनम्  ॥ २४७ ॥

अनिर्देशश्च देशस्य निर्देशोऽदेशकालयोः  ।  
साक्षिणामुपजापश्च विद्वेषो वचनस्य च  ॥ २४८ ॥


## लेख्यम्

लेख्यं तु द्विविधं प्रोक्तं स्वहस्तान्यकृतं तथा  ।  
असाक्षिमत्साक्षिमच्च सिद्धिर्देशस्थितेस्तयोः  ॥ २४९ ॥

ग्राहकेण स्वहस्तेन लिखितं साक्षिवरजितम्  ।  
स्वहस्तलेख्यं विज्ञेयं प्रमाणं तत्स्मृतं बुधैः  ॥ २५० ॥

उत्पत्तिजातिसंज्ञां च धनसंख्यां च लेखयेत् ।  
स्मरत्येवं प्रयुक्तस्य नश्येदर्थस्त्वलेखितः  ॥ २५१ ॥

लेख्यं तु साक्षिमत्कार्यमविलुप्ताक्षरक्रमम्  ।  
देशाचारस्थितियुतं समग्रं सर्ववस्तुषु  ॥ २५२ ॥

वर्णवाक्यक्रियायुक्तमसंदिग्धं स्फुटाक्षरम्  ।  
अहीनक्रमचिह्नं च लेख्यं तत्सिद्धिमाप्नुयात् ॥ २५३ ॥

चात्रुविद्यपुरश्रेणी- गणपौरादिकस्थितिः  ।  
तत्सिध्यर्थं तु यल्लेख्यं तद्भवेत्स्थितिपत्रकम्  ॥ २५४ ॥

अभिशापे समुत्तीर्णे प्रायश्चित्ते कृते जनैः  ।  
विशुद्धिपत्रकं ज्ञेयं तेभ्यः साक्षिसमन्वितम्  ॥ २५५ ॥

उत्तमेषु समस्तेषु अभिशापे समागते  ।  
वृत्तानुवादलेख्यं यत्तज्ज्ञेयं सन्धिपत्रकम्  ॥ २५६ ॥

सीमाविवादे निर्णीते सीमापत्रं विधीयते  ॥ २५७ ॥

राज्ञः स्वहस्तसंयुक्तं समुद्राचिह्नितं तथा  ।  
राजकीयं स्मृतं लेख्यं सर्वेष्वर्थेषु साक्षिमत् ॥ २५८ ॥

अर्थिप्रत्यर्थिवाक्यानि प्रतिज्ञा साक्षिवाक्तथा  ।  
निर्णयश्च यथा तस्य यथा चावधृतं स्वयम्  ॥ २५९ ॥

एतद्यथाक्षरं लेख्ये यथापूर्वं निवेशयेत् ।  
अभियोक्तृअभियुक्तानां वचनं प्राङ्निवेशयेत् ॥ २६० ॥

सभ्यानां प्राड्विवाकस्य कुलानां वा ततः परम्  ।  
निश्चयं स्मृतिशास्त्रस्य मतं तत्रैव लेखयेत् ॥ २६१ ॥

सिद्धेनार्थेन संयोज्यो वादी सत्कारपूर्वकम्  ।  
लेख्यं स्वहस्तसंयुक्तं तस्मै दद्यात्तु पार्थिवः  ॥ २६२ ॥

सभासदश्च ये तत्र स्मृतिशास्त्रविदः स्थिताः  ।  
यथालेख्यविध्हौ तद्वत्स्वहस्तं तत्र दापयेत् ॥ २६३ ॥

अनेन विधिना लेख्यं पश्चात्कारं विदुर्बुधाः  ।  
निरस्ता तु क्रिया यत्र प्रमाणेनैव वादिना  ।  
पश्चात्कारो भवेत्तत्र न सर्वासु विधीयते  ॥ २६४ ॥

अन्यवादीआदिहीनेभ्य इतरेषां प्रदीयते  ।  
वृत्तानुवादसंसिद्धं तच्च स्याज्जयपत्रकम्   ॥ २६५ ॥

## लेख्यपरीक्षा

राजाज्ञया समाहूय यथान्यायं विचारयेत् ।  
लेख्याचारेण लिखितं साक्ष्याचारेण साक्षिणः  ॥ २६६ ॥

वर्णवाक्यक्रियायुक्तमसंदिग्धं स्फुटाक्षरम्  ।  
अहीनक्रमचिह्नं च लेख्यं तत्सिद्धिमाप्नुयात् ॥ २६७ ॥

देशाचारयुतं वर्षमासपक्षादिवृद्धिमत् ।  
ऋणिसाक्षिलेखकानां हस्ताङ्गं लेख्यमुच्यते  ॥ २६८ ॥

स्थानभ्रष्टास्त्वपङ्क्तिस्थाः संदिग्धा लक्षणच्युताः  ।  
यदा तु संस्थिता वर्णाः कूटलेख्यं तदा भवेत् ॥ २६९ ॥

देशाचारविरुद्धं यत्संदिग्धं क्रमवर्जितम्  ।  
कृतमस्वामिना यच्च साध्यहीनं च दुष्यति  ॥ २७० ॥

मत्तेनोपाधिभीतेन तथोन्मत्तेन पीडितैः  ।  
स्त्रीभिर्बालास्वतन्त्रैश्च कृतं लेख्यं न सिध्यति  ॥ २७१ ॥

ख्यापितं चेद्द्वितीयेऽह्नि न कश्चिद्विनिवर्तयेत् ।  
तथा तत्स्यात्प्रमाणं तु मत्तोन्मत्तकृतादृते  ॥ २७२ ॥

साक्षिदोषाद्भवेद्दुष्टं पत्रं वै लेखकस्य वा  ।  
धनिकस्योपधादोषात्तथा धारणिकस्य वा   ॥ २७३ ॥

दुष्टैर्दुष्टं भवेल्लेख्यं शुद्धं शुद्धैर्विनिर्दिशेत् ।  
तत्पत्रमुपधादुष्टैः साक्षिलेखककारकैः  ॥ २७४ ॥

प्रमाणस्य हि ये दोषा वक्तव्यास्ते विवादिना  ।  
गूढास्तु प्रकटाः सभ्यैः काले शास्त्रप्रदर्शनात् ॥ २७५ ॥

साक्षिलेखककर्तारः कूटतां यान्ति ते यथा  ।  
तथा दोषाः प्रयोक्तव्या दुष्टैर्लेख्यं प्रदुष्यात  ॥ २७६ ॥

न लेखकेन लिखितं न दृष्टं साक्षिभिस्तथा  ।  
एवं प्रत्यर्थिनोक्ते तु कूटलेख्यं प्रकीर्तितम्  ॥ २७७ ॥

नातथ्येन प्रमाणं तु दोषेणैव तु दूषयेत् ।  
मिथ्याभियोगे दण्ड्यः स्यात्साध्यार्थाच्चापि हीयते  ॥ २७८ ॥

एवं दुष्टं नृपस्थाने यस्मिंस्तद्धि विचार्यते  ।  
विमृश्य ब्राह्मणैः सार्धं पत्रदोषान्निरूपयेत् ॥ २७९ ॥

येन ते कूटतां यान्ति साक्षिलेखककारकाः  ।  
तेन दुष्टं भवेल्लेख्यं शुद्धैः शुद्धिं विनिर्दिशेत् ॥ २८० ॥

धनिकेन स्वहस्तेन लिखितं साक्षिवर्जितम्   ।  
भवेत्कूटं न चेत्कर्ता कृतं हीति विभावयेत् ॥ २८१ ॥

दत्तं लेख्ये स्वहस्तं तु ऋणिको यदि निह्नते  ।  
पत्रस्थैः साक्षिभिर्वाच्यो लेखकस्य मतेन वा  ॥ २८२ ॥

कृताकृतविवादेषु साक्षिभिः पत्रनिर्णयः  ।  
दूषिते पत्रके वादी तदारूढांस्तु निर्दिशेत् ॥ २८३ ॥

त्रिविधस्यापि लेख्यस्य भ्रान्तिः सञ्जायते नृणाम्  ।  
ऋणिसाक्षिलेखकानां हस्तोक्त्या साधयेत्ततः  ॥ २८४ ॥

अथ पञ्चत्वमापन्नो लेखकः सह साक्षिभिः  ।  
तत्स्वहस्तादिभिस्तेषां विशुध्येत्तु न संशयः  ॥ २८५ ॥

ऋणिस्वहस्तसंदेहे जीवतो वा मृतस्य वा  ।  
तत्स्वहस्तकृतैरन्यैः पत्रैस्तल्लेख्यनिर्णयः  ॥ २८६ ॥

समुद्रेऽपि लेख्ये मृताः सर्वेऽपि ते स्थिताः (?)  ।  
लिखितं तत्प्रमाणं तु मृतेष्वपि हि तेषु च  ॥ २८७ ॥

प्रत्यक्षमनुमानेन न कदाचित्प्रबाध्यते  ।  
तस्माल्लेख्यस्य दुष्टस्य वचोभिः साक्षिणां भवेत् ॥ २८८ ॥

निर्णयः स्वधनार्थं हि पत्रं दूषयति स्वयम्   ।  
लिखितं लिखितेनैव साक्षिमत्साक्षिभिर्हरेत् ॥ २८९ ॥

कूटोक्तौ साक्षिणां वाक्याल्लेखकस्य च पत्रकम्  ।  
नयेच्छुद्धिं न यः कूटं स दाप्यो दममुत्तमम्  ॥ २९० ॥

आढ्यस्य निकटस्थस्य यच्छक्तेन न याचितम्  ।  
शुद्धर्णशङ्कया तत्तु लेख्यं दुर्बलतामियात् ॥ २९१ ॥

लेख्यं त्रिंशत्समातीतमदृष्टाश्रावितं च यत् ।  
न तत्सिद्धिमवाप्नोति तिष्ठत्स्वपि हि साक्षिषु  ॥ २९२ ॥

प्रयुक्ते शान्तलाभे तु लिखितं यो न दर्शयेत् ।  
नैव याचेत ऋणिकं न तत्सिद्धिमवाप्नुयात् ॥ २९३ ॥

पश्चात्कारनिबद्धं यत्तद्यत्नेन विचारयेत् ।  
यदि स्याद्युक्तियुक्तं तु प्रमाणं लिखितं तदा  ॥ २९४ ॥

अन्यथा दूरतः कार्यं पुनरेव विनिर्णयेत् ।  
अतथ्यं तथ्यभावेन स्थापितं ज्ञानविभ्रमात् ।  
निवर्त्यं तत्प्रमाणं स्याद्यत्नेनापि कृतं नृपैः  ॥ २९५ ॥

मुद्राशुद्धं क्रियाशुद्धं भुक्तिशुद्धं सचिह्नकम्  ।  
राज्ञः स्वहस्तसंशुद्धं शुद्धिमायाति शासनम्  ॥ २९६ ॥

निर्दोषं प्रथितं यत्तु लेख्यं तत्सिद्धिमाप्नुयात् ॥ २९७ ॥

दृष्टे पत्रे स्फुटान् दोषान्नोक्तवानृणिको यदि  ।  
ततो विंशतिवर्षाणि स्थितं पत्रं स्थिरं भवेत्  ॥ २९८ ॥

शक्तस्य संनिधावर्थे येन लेख्येन भुज्यते  ।  
वर्षाणि विंशतिं यावत्तत्पत्रं दोषवर्जितम्  ॥ २९९ ॥

अथ विंशतिवर्षाणि आधिर्भुक्तः सुनिश्चितम्  ।  
तेन लेख्येन तत्सिद्धिर्लेख्यदोषविवर्जिता  ॥ ३०० ॥

सीमाविवादे निर्णीते सीमापत्रं विधीयते  ।  
तस्य दोषाः प्रवक्तव्या यावद्वर्षाणि विंशतिः  ॥ ३०१ ॥

आधानसहितं यत्र ऋणं लेख्ये निवेशितम्  ।  
मृतसाक्षि प्रमाणं तु स्वल्पभोगेषु तद्विदुः  ॥ ३०२ ॥

प्राप्तं वानेन चेत्किञ्चिद्दानं चाप्यनिरूपितम्  ।  
विनापि मुद्रया लेख्यं प्रमाणं मृतसाक्षिकम्  ॥ ३०३ ॥

यदि लब्धं भवेत्किञ्चित्प्रज्ञप्तिर्वा कृता भवेत् ।  
प्रमाणमेव लिखितं मृता यद्यपि साक्षिणः  ॥ ३०४ ॥

दर्शितं प्रतिकालं यद्ग्राहितं स्मारितं तथा   ।  
लेख्यं सिध्यति सर्वत्र मृतेष्वपि च साक्षिषु  ॥ ३०५ ॥

न दिव्यैः साक्षिभिर्वापि हीयते लिखितं क्वचित् ।  
लेख्यधर्मः सदा श्रेष्ठो ह्यतो नान्येन हीयते  ॥ ३०६ ॥

तद्युक्तप्रतिलेख्येन तद्विशिष्टेन वा सदा  ।  
लेख्यक्रिया निरस्येत निरस्यान्येन न क्वचित् ॥ ३०७ ॥

दर्पणस्थं यथा बिम्बमसत्सदिव दृश्यते  ।  
तथा लेख्यस्य बिम्बानि कुर्वन्ति कुशला जनाः  ॥ ३०८ ॥

द्रव्यं गृहीत्वा यल्लेख्यं परस्मै संप्रदीयते  ।  
छन्नमन्येन चारूढं संयतं चान्यवेश्मनि  ॥ ३०९ ॥

दत्ते वृत्तेऽथ वा द्रव्ये क्वचिल्लिखितपूर्वके  ।  
एष एव विधिर्ज्ञेयो लेख्यशुद्धिविनिर्णये  ॥ ३१० ॥

स्थावरे विक्रयाधाने लेख्यं कूटं करोति यः  ।  
स सम्यग्भावितः कार्यो जिह्वापाण्यङ्घ्रिवर्जितः  ॥ ३११ ॥

मलैर्यद्भेदितं दग्धं छिद्रितं वीतमेव वा  ।  
तदन्यत्कारयेल्लेख्यं स्वेदेनोल्लिखितं तथा  ॥ ३१२ ॥


## भुक्तिः

लिखितं साक्षिणो भुक्तिः प्रमाणत्रयमिष्यते  ।  
प्रमाणेषु स्मृता भुक्तेः सल्लेखसमता नृणाम्  ॥ ३१३ ॥

रथ्यानिर्गमनद्वार- जलवाहादिसंशये  ।  
भुक्तिरेव तु गुर्वी स्यात्प्रमाणेष्विति निश्चयः  ॥ ३१४ ॥

अनुमानाद्गुरुः सक्षी साक्षिभ्यो लिखितं गुरु  ।  
अव्याहता त्रिपुरुषी भुक्तिरेभ्यो गरीयसी  ॥ ३१५ ॥

नोपभोगे बलं कार्यमाहर्त्रा तत्सुतेन वा  ।  
पशुस्त्रीपुरुषादीनामिति धर्मो व्यवस्थितः  ॥ ३१६ ॥

भुक्तिस्तु द्विविधा प्रोक्ता सागमानागमा तथा  ।  
त्रिपुरुषी या स्वतन्त्रा सा चेदल्पा तु सागमा  ॥ ३१७ ॥

मुख्या पैतामही भुक्तिः पैतृकी चापि संमता  ।  
त्रिभिरेतैरविच्छिन्ना स्थिरा षष्ट्याब्दिकी मता  ॥ ३१८ ॥

सागमेन तु भुक्तेन सम्यग्भुक्तं यदा तु यत् ।  
आहर्ता लभते तत्तु नापहार्यं तु तत्क्वचित् ॥ ३१९ ॥

प्रनष्टागमलेख्येन भोगारूढेन वादिना  ।  
कालः प्रमाणं दानं च कीर्तनीयानि संसदि  ॥ ३२० ॥

स्मार्तकाले क्रिया भूमेः सागमा भुक्तिरिष्यते  ।  
अस्मार्तेऽनुगमाभावात्क्रमात्त्रिपुरुषागता  ॥ ३२१ ॥

आदौ तु कारणं मध्ये भुक्तिस्तु सागमा (?)   ।  
कारणं भुक्तिरेवैका संतता या त्रिपौरुषी  ॥ ३२२ ॥

आहर्ता भुक्तियुक्तोऽपि लेख्यदोषान् विशोधयेत् ।  
तत्सुतो भुक्तिदोषांस्तु लेख्यदोषांस्तु नाप्नुयात् ॥ ३२३ ॥

येनोपात्तं हि यद्द्रव्यं सोऽभियुक्तस्तदुद्धरेत् ।  
चिरकालोपभोगेऽपि भुक्तिस्तस्यैव नेष्यते  ॥ ३२४ ॥

चिरन्तनमविज्ञातं भोगं लोभान्न चालयेत् ॥ ३२५ ॥

पित्रा भुक्तं तु यद्द्रव्यं भुक्त्याचारेण धर्मतः  ।  
तस्मिन् प्रेते न वाच्योऽसौ भुक्त्या प्राप्तं हि तस्य तत् ॥ ३२६ ॥

त्रिभिरेव तु या भुक्ता पुरुषैर्भू यथाविधि  ।  
लेख्याभावेऽपि तां तत्र चतुर्थः समवाप्नुयात् ॥ ३२७ ॥

यथा क्षीरं जनयति दधि कालाद्रसान्वितम्  ।  
दानहेतुस्तथा कालाद्भोगस्त्रिपुरुषागतः  ॥ ३२८ ॥

भुक्तिर्बलवती शास्त्रे संतता या चिरन्तनी  ।  
विच्छिन्नापि सा ज्ञेया या तु पूर्वप्रसाधिता  ॥ ३२९ ॥

न भोगं कल्पयेत्स्त्रीषु देवराजधनेषु च  ।  
बालश्रोत्रियवित्ते च मातृतः पितृतः क्रमात् ॥ ३३० ॥

ब्रह्मचरी चरेत्कश्चिदव्रतं षट्त्रिंशदाब्दिकम्   ।  
अर्थार्थी चान्यविषये दीर्घकालं वसेन्नरः  ॥ ३३१ ॥

समावृत्तोऽव्रती कुर्यात्स्वधनान्वेषणं ततः  ।  
पञ्चाशदाब्दिको भोगस्तद्धनस्यापहारकः  ॥ ३३२ ॥

प्रविवेदं द्वादशाब्दः कालो विद्यार्थिनां स्मृतः  ।  
शिल्पविद्यार्थिनां चैव ग्रहणान्तः प्रकीर्तितः  ॥ ३३३ ॥

सुहृद्भिर्बन्धुभिश्चैषां यत्स्वं भुक्तमपश्यताम्  ।  
नृपापराधिनां चैव न तत्कालेन हीयते  ॥ ३३४ ॥

सनाभिभिर्बान्धवैश्च यद्भुक्तं स्वजनैस्तथा  ।  
भोगात्तत्र न सिद्धिः स्याद्भोगमन्यत्र कल्पयेत् ॥ ३३५ ॥


## युक्तिः

अर्थिनाभ्यर्थितो यस्तु विघातं न प्रयोजयेत् ।  
त्रिचतुःपञ्चकृत्वो वा परस्तदृणी भवेत्(?)  ॥ ३३६ ॥

दानं प्रज्ञापना भेदः संप्रलोभक्रिया च या  ।  
चित्तापनयनं चैव हेतवो हि विभावकाः  ॥ ३३७ ॥

एषामन्यतमो यत्र वादिना भावितो भवेत् ।  
मूलक्रिया तु तत्र स्याद्भाविते वादिनिह्नवे  ॥ ३३८ ॥


## साक्षिणः

न कालहरणं कार्यं राज्ञा साक्षिप्रभाषणे  ।  
महान् दोषो भवेत्कालाद्धर्मव्यावृत्तिलक्षणः  ॥ ३३९ ॥

उपस्थितान् परीक्षेत साक्षिणो नृपतिः स्वयम्   ।  
साक्षिभिर्भाषितं वाक्यं सभ्यैः सह परीक्षयेत् ॥ ३४० ॥

सम्यक्क्रियापरिज्ञाने देयः कालस्तु साक्षिणाम्  ।  
संदिग्धं यत्र साक्ष्यं स्यात्सद्यः स्पष्टं विवादयेत् ॥ ३४१ ॥

सभान्तः साक्षिणः सर्वानर्थिप्रत्यर्थिसंनिधौ  ।  
प्राङ्विवाको नियुञ्जीत विधिनानेन सान्त्वयन्  ॥ ३४२ ॥

यद्द्वयोरनयोर्वेत्थ कार्येऽस्मिंश्चेष्टितं मिथः  ।  
तद्ब्रूत सर्वं सत्येन युष्माकं ह्यत्र साक्षिता  ॥ ३४३ ॥

देवब्राह्मनसान्निध्ये साक्ष्यं पृच्छेदृतं द्विजान्  ।  
उदङ्मुखान् प्राङ्मुखान् वा पूर्वाह्णे वै शुचिः शुचीन्  ॥ ३४४ ॥

आहूय साक्षिणः पृच्छेन्नियम्य शपथैर्भृशम्  ।  
समस्तान् विदिताचारान् विज्ञातार्थान् पृथक्पृथक् ॥ ३४५ ॥

अर्थिप्रत्यर्थिसांनिध्यादनुभूतं तु यद्भवेत् ।  
तद्ग्राह्यं साक्षिणो वाक्यमन्यथा न बृहस्पतिः  ॥ ३४६ ॥

प्रख्यातकुलशीलाश्च लोभमोहविवर्जिताः  ।  
आप्ताः शुद्धा विशिष्टा ये तेषां साक्ष्यमसंशयम्  ॥ ३४७ ॥

विभाव्यो वादिना यादृक्सदृशैरेव भावयेत् ।  
नोत्कृष्टश्चावकृष्टस्तु साक्षिभिर्भावयेत्सदा  ॥ ३४८ ॥

लिङ्गिनः श्रेणिपूगाश्च वणिग्व्रातास्तथापरे  ।  
समूहस्थाश्च ये चान्ये वर्गास्तानब्रवीद्भृगुः  ॥ ३४९ ॥

दासचारणमल्लानां हस्त्यश्वायुधजीविनाम्  ।  
प्रत्येकैकं समूहानां नायका वर्गिणस्तथा  ।  
तेषां वादः स्ववर्गेषु वर्गिणस्तेषु साक्षिणः  ॥ ३५० ॥

स्त्रीणां साक्ष्यं स्त्रियः कुर्युर्द्विजानां सदृशा द्विजाः  ।  
शूद्राश्च सन्तः शूद्राणामन्त्यानामन्त्ययोनयः  ॥ ३५१ ॥

अशक्य आगमो यत्र विदेशप्रतिवासिनाम्  ।  
त्रैविद्यप्रहितं तत्र लेख्यसाक्ष्यं प्रवादयेत् ॥ ३५२ ॥

अभ्यन्तरस्तु निक्षेपे साक्ष्यमेकोऽपि वाच्यते  ।  
अर्थिना प्रहितः साक्षी भवत्येकोऽपि दूतकः  ॥ ३५३ ॥

संस्कृतं येन यत्पण्यं तत्तेनैव विभावयेत् ।  
एक एव प्रमाणं स विवादे तत्र कीर्तितः  ॥ ३५४ ॥

लेखकः प्राङ्विवाकश्च सभ्याश्चैवानुपूर्वशः  ।  
नृपे पश्यति यत्कार्यं साक्षिणः समुदाहृताः  ॥ ३५५ ॥

अन्ये पुनरनिर्दिष्टाः साक्षिणः समुदाहृताः  ।  
ग्रामश्च प्राङ्विवाकश्च राजा च व्यवहारिणाम्  ॥ ३५६ ॥

कार्येष्वभ्यन्तरो यश्च अर्थिना प्रहितश्च यः  ।  
कुल्याः कुलविवादेषु भवेयुस्तेऽपि साक्षिणः  ॥ ३५७ ॥

रिक्थभागविवादे तु संदेहे समुपस्थिते  ।  
कुल्यानां वचनं तत्र प्रमाणं तद्विपर्यये  ॥ ३५८ ॥

साक्षिणां लिखितानां तु निर्दिष्टानां च वादिना  ।  
तेषामेकोऽन्यथावादी भेदात्सर्वे न साक्षिणः  ॥ ३५९ ॥

अन्येन हि कृतः साक्षी नैवान्यस्तं विवादयेत् ।  
तदभावे नियुक्तो वा बान्धवो वा विवादयेत् ॥ ३६० ॥

तद्वृत्तिजीविनो ये च तत्सेवाहितकारिणः  ।  
तद्बन्धुसुहृदो भृत्या आप्तास्ते तु न साक्षिणः  ॥ ३६१ ॥

मातृष्वसृसुताश्चैव सोदर्यासुतमातुलाः  ।  
एते सनाभयस्तूक्ताः साक्ष्यं तेषु न योजयेत् ॥ ३६२ ॥

कुल्याः संबन्धिनश्चैव विवाह्यो भगिनीपतिः  ।  
पिता बन्धुः पितृव्यश्च श्वशुरो गुरवस्तथा  ॥ ३६३ ॥

नगरग्रामदेशेषु नियुक्ता ये पदेषु च  ।  
वल्लभाश्च न पृच्छेयुर्भक्तास्ते राजपूरुषाः  ॥ ३६४ ॥

ऋणादिषु परीक्षेत साक्षिणः स्थिरकर्मसु  ।  
साहसात्ययिके चैव परीक्षा कुत्रचित्स्मृता  ॥ ३६५ ॥

व्याघातेषु नृपाज्ञायाः संग्रहे साहसेषु च  ।  
स्तेयपारुष्ययोश्चैव न परीक्षेत साक्षिणः  ॥ ३६६ ॥

अन्तर्वेश्मनि रात्रौ च बहिर्ग्रामाच्च यद्भवेत् ।  
एतेष्वेवाभियोगश्चेन्न परीक्षेत साक्षिणः  ॥ ३६७ ॥

न साक्ष्यं साक्षिभिर्वाच्यमपृष्टैरर्थिना सदा  ।  
न साक्ष्यं तेषु विद्येत स्वयमात्मनि योजयेत् ॥ ३६८ ॥

लेख्यारूढश्चोत्तरश्च साक्षी मार्गद्वयान्वितः  ॥ ३६९ ॥

अथ स्वहस्तेनारूढस्तिष्ठंश्चैकः स एव तु  ।  
न चेत्प्रत्यभिजानीयात्तत्स्वहस्तैः प्रसाधयेत् ॥ ३७० ॥

अर्थिना स्वयमानीतो यो लेख्ये संनिवेश्यते  ।  
स साक्षी लिखितो नाम स्मारितः पत्रकादृते  ॥ ३७१ ॥

यस्तु कार्यप्रसिद्ध्यर्थं दृष्ट्वा कार्यं पुनः पुनः  ।  
स्मार्यते ह्यर्थिना साक्षी स स्मारित इहोच्यते  ॥ ३७२ ॥

प्रयोजनार्थमानीतः प्रसङ्गादागतश्च यः  ।  
द्वौ साक्षिणौ त्वलिखितौ पूर्वपक्षस्य साधकौ  ॥ ३७३ ॥

अर्थिना स्वार्थसिद्द्यर्थं प्रत्यर्थिवचनं स्फुटम्  ।  
यः श्रावितः स्थितो गूढो गूढसाक्षी स उच्यते  ॥ ३७४ ॥

साक्षिणामपि यः साक्ष्यमुपर्युपरि भाषते  ।  
श्रवणाच्छ्रावणाद्वापि स साक्ष्युत्तरसंज्ञितः  ॥ ३७५ ॥

उल्लप्यं यस्य विश्रम्भात्कार्यं वा विनिवेदितम्   ।  
गूढचारी स विज्ञेयः कार्यमध्यगतस्तथा  ॥ ३७६ ॥

अर्थी यत्र विपन्नः स्यात्तत्र साक्षी मृतान्तरः  ।  
प्रत्यर्थी च मृतो यत्र तत्राप्येवं प्रकल्प्यते  ॥ ३७७ ॥


## साक्षिदोषोद्भावनम्

लेख्यदोषास्तु ये केचित्साक्षिणां चैव ये स्मृताः  ।  
वादकाले तु वक्तव्याः पश्चादुक्तान्न दूषयेत् ॥ ३७८ ॥

उक्तेरर्थे साक्षिणो यस्तु दूषयेत्प्राग्दूषितान्  ।  
न च तत्कारणं ब्रूयात्प्राप्नुयात्पूर्वसाहसम्  ॥ ३७९ ॥

नातथ्येन प्रमाणं तु दोषेणैव तु दूषयेत् ।  
मिथ्याभियोगे दण्ड्यः स्यात्साध्यार्थाच्चापि हीयते  ॥ ३८० ॥

प्रत्यर्थिनार्थिना वापि साक्षिदूषणसाधने  ।  
प्रस्तुतार्थोपयोगित्वाद्व्यवहारान्तरं न च  ॥ ३८१ ॥

साक्षिदोषाः प्रवक्तव्याः संसदि प्रतिवादिना  ।  
पत्रे विलिख्य तान् सर्वान् वाच्यः प्रत्युत्तरं ततः  ॥ ३८२ ॥

प्रतिपत्तौ तु साक्षित्वमर्हन्ति न कदाचन  ।  
अतोऽन्यथा भावनीयाः क्रियया प्रतिवादिना  ॥ ३८३ ॥

अभावयन् धनं दाप्यः प्रत्यर्थी साक्षिणः स्फुटम्  ।  
भाविताः साक्षिणः सर्वे साक्षिधर्मनिराकृताः  ॥ ३८४ ॥

आकारोऽङ्गितचेष्टाभिस्तस्य भावं विभावयेत् ।  
प्रतिवादी भवेद्धीनः सोऽनुमानेन लक्ष्यते  ॥ ३८५ ॥

कम्पः स्वेदोऽथ वैकल्यमोष्ठशोषाभिमर्शने  ।  
भूलेखनं स्थानहानिस्तिर्यगूर्ध्वनिरीक्षणम्  ।  
स्वरभेदश्च दुष्टस्य चिह्नान्याहुर्मनीषिणः  ॥ ३८६ ॥

सभान्तःस्थैस्तु वक्तव्यं साक्ष्यं नान्यत्र साक्षिभिः  ।  
सर्वसाक्ष्येष्वयं धर्मो ह्यन्यत्र स्थावरेषु तु  ॥ ३८७ ॥

अर्थिप्रत्यर्थिसांनिध्ये साध्यार्थस्य च संनिधौ  ।  
प्रत्यक्षं देशयेत्सक्ष्यं परोक्षं न कथंचन  ॥ ३८८ ॥

अर्थस्योपरि वक्तव्यं तयोरपि विना क्वचित् ।  
चतुष्पदेष्वयं धर्मो द्विपदस्थावरेषु च  ॥ ३८९ ॥

तौल्यगणिममेयानामभावेऽपि विवादयेत् ।  
क्रियाकारेषु सर्वेषु साक्षित्वं न ततोऽन्यथा  ॥ ३९० ॥

वधे चेत्प्राणिनां साक्ष्यं वादयेच्छिवसंनिधौ  ।  
तदभावे तु चिह्नस्य नान्यथैव प्रवादयेत् ॥ ३९१ ॥

स्वभावोक्तं वचस्तेषां ग्राह्यं यद्दोषवर्जितम्  ।  
उक्ते तु साक्षिणो राज्ञा न प्रष्टव्याः पुनः पुनः  ॥ ३९२ ॥

स्वभावेनैव यद्ब्रूयुस्तद्ग्राह्यं व्यावहारिकम्  ।  
अतो यदन्यद्विब्रूयुर्धर्मार्थं तदपार्थकम्  ॥ ३९३ ॥

समवेतैस्तु यद्दृष्टं वक्तव्यं तत्तथैव तु  ।  
विभिन्नैकैककार्यं यद्वक्तव्यं तत्पृथक्पृथक् ॥ ३९४ ॥

भिन्नकाले तु यत्कार्यं विज्ञातं तत्र साक्षिभिः  ।  
एकैकं वादयेत्तत्र भिन्नकालं तु तद्भृगुः  ॥ ३९५ ॥

ऋणादिषु विवादेषु स्थिरप्रायेषु निश्चितम्  ।  
ऊने वाप्यधिके वार्थे प्रोक्ते साध्यं न सिध्यति  ॥ ३९६ ॥

साध्यार्थांशेऽपि गदिते साक्षिभिः सकलं भवेत् ।  
स्त्रीसङ्गे साहसे चौर्ये यत्साध्यं परिकल्पितम्  ॥ ३९७ ॥

ऊनाधिकं तु यत्र स्यात्तत्साक्ष्यं तत्र वर्जयेत् ।  
साक्षी तत्र न दण्ड्यः स्यादब्रुवन् दण्डमर्हति  ॥ ३९८ ॥

देशं कालं धनं संख्यां रूपं जात्याकृती वयः  ।  
विसंवदेद्यत्र साक्ष्ये तदनुक्तं विदुर्बुधाः  ॥ ३९९ ॥

निर्दिष्टेष्वर्थजातेषु साक्षी चेत्साक्ष्य आगते  ।  
न ब्रूयादक्षरसमं न तन्निगदितं भवेत् ॥ ४०० ॥

ऊनमभ्यधिकं वार्थं विब्रूयुर्यत्र साक्षिणः  ।  
तदप्ययुक्तं विज्ञेयमेष साक्षिविनिश्चयः  ॥ ४०१ ॥


## साक्षिणां दोषा दण्डाश्च

अपृष्टः सर्ववचने पृष्टस्याकथने तथा  ।  
साक्षिणः संनिरोद्धव्या गर्ह्या दण्ड्याश्च धर्मतः  ॥ ४०२ ॥

वाक्पारुष्ये छले वादे दप्याः स्युर्त्रिशतं दमम्  ।  
ऋणादिवादेषु धनं ते स्युर्दाप्या ऋणं तथा  ॥ ४०३ ॥

यः साक्षी नैव निर्दिष्टा नाहूतो नापि दर्शितः  ।  
ब्रूयान्मिथ्येति तथ्यं वा दण्ड्यः सोऽपि नराधमः  ॥ ४०४ ॥

साक्षी साक्ष्यं न चेद्ब्रूयात्समदण्डं वहेदृणम्  ।  
अतोऽन्येषु विवादेषु त्रिशतं दण्डमर्हति  ॥ ४०५ ॥

उक्त्वान्यथा ब्रुवाणाश्च दण्ड्याः स्युर्वाक्छलान्विताः  ॥ ४०६ ॥

येन कार्यस्य लोभेन निर्दिष्टाः कूटसाक्षिणः  ।  
गृहीत्वा तस्य सर्वस्वं कुर्यान्निर्विषयं ततः  ॥ ४०७ ॥

यत्र वै भावितं कार्यं साक्षिभिर्वादिना भवेत् ।  
प्रतिवादी यदा तत्र भावयेत्कार्यमन्यथा  ।  
बहुभिश्च कुलीनैर्वा पूर्वाः स्युः कूटसाक्षिणः  ॥ ४०८ ॥

यदा शुद्धा क्रिया न्यायात्तदा तद्वाक्यशोधनम्  ।  
शुद्धाच्च वाक्याद्यः शुद्धः स शुद्धोऽर्थ इति स्थितिः  ॥ ४०९ ॥

सप्ताहात्तु प्रतीयेत यत्र साक्ष्यनृतं वदेत् ।  
रोगोऽग्निर्ज्ञातिमरणं द्विसप्ताहात्त्रिसप्त वा  ।  
षट्चत्वारिंशके वापि द्रव्यजात्यादिभेदतः  ॥ ४१० ॥


## दिव्यानि तेषां च विवादपदविषयिणी व्यवस्था

न कश्चिदभियोक्तारं दिव्येषु विनियोजयेत् ।  
अभियुक्ताय दातव्यं दिव्यं दिव्यविशारदैः  ॥ ४११ ॥

पार्थिवैः शङ्कितानां तु तुलादीनि नियोजयेत् ।  
आत्मशुद्धिविधाने च न शिरस्तत्र कल्पयेत् ॥ ४१२ ॥

लोकापवाददुष्टानां शङ्कितानां च दस्युभिः  ।  
तुलादीनि नियोज्यानि न शिरस्तत्र वै भृगुः  ॥ ४१३ ॥

न शङ्कासु शिरः कोशे कल्पयेत्तु कदाचन  ।  
अशिरांसि च दिव्यानि राजभृत्येषु दापयेत् ॥ ४१४ ॥

शङ्काविश्वाससंधाने विभागे रिक्थिनां सदा  ।  
क्रियासमूहकर्तृत्वे कोशमेव प्रदापयेत् ॥ ४१५ ॥

दत्तस्यापह्नवो यत्र प्रमाणं तत्र कल्पयेत् ।  
स्तेयसाहसयोर्दिव्यं स्वल्पेऽप्यर्थे प्रदापयेत् ॥ ४१६ ॥

सर्वद्रव्यप्रमाणं तु ज्ञात्वा हेम प्रकल्पयेत् ।  
हेमप्रमाणयुक्तं तु तदा दिव्यं नियोजयेत् ॥ ४१७ ॥

ज्ञात्वा संख्यां सुवर्णानां शतनाशे विषं स्मृतम्  ।  
अशीतेस्तु विनाशे वै दद्याच्चैव हुताशनम्  ॥ ४१८ ॥

षष्ट्या नाशे जलं देयं चत्वारिंशति वै घटम्  ।  
विंशद्दशविनाशे वै कोशपानं विधीयते  ॥ ४१९ ॥

पञ्चाधिकस्य वा नाशे तदर्धार्धस्य तन्दुलाः  ।  
तदर्धार्धस्य नाशे तु स्पृशेत्पुत्रादिमस्तकम्  ॥ ४२० ॥

तदर्धार्धस्य नाशे तु लौकिकाश्च क्रियाः स्मृताः  ।  
एवं विचारयन् राजा धर्मार्थाभ्यां न हीयते  ॥ ४२१ ॥


## दिव्यानामर्थिप्रत्यर्थिजातिशिल्पानुसारिण्यो व्यवस्थाः

राजन्येऽग्निं घटं विप्रे वैश्ये तोयं नियोजयेत् ।  
सर्वेषु सर्वदिव्यं वा विषं वर्ंज्य द्वियोत्तमे  ॥ ४२२ ॥

गोरक्षकान् वाणिजकांस्तथा कारुकुशीलवान्  ।  
प्रेष्यान् वार्धुषिकांश्चैव ग्राहयेच्शूद्रवद्द्विजान्  ॥ ४२३ ॥

न लोहशिल्पिनामग्निं सलिलं नाम्बुसेविनाम्  ।  
मन्त्रयोगविदां चैव विषं दद्याच्च न क्वचित् ।  
तण्डुलैर्न नियुञ्जीत व्रतिनं मुखरोगिणम्  ॥ ४२४ ॥

कुष्ठिनां वर्जयेदग्निं सलिलं श्वासकासिनाम्  ।  
पित्तश्लेष्मवतां नित्यं विषं तु परिवर्जयेत् ॥ ४२५ ॥

मद्यपस्त्रीव्यसनिनां कितवानां तथैव च  ।  
कोशः प्राज्ञैर्न दातव्यो ये च नास्तिकवृत्तयः  ॥ ४२६ ॥

मातापितृद्विजगुरु- बालस्त्रीराजघातिनाम्  ।  
महापातकयुक्तानां नास्तिकानां विशेषतः  ॥ ४२७ ॥

लिङ्गिनां प्रशठानां तु मन्त्रयोगक्रियाविदाम्  ।  
वर्णसंकरजातानां पापाभ्यासप्रवर्तिनाम्  ॥ ४२८ ॥

एतेष्वेवाभियोगेषु निन्द्येष्वेव च यत्नतः  ।  
दिव्यं प्रकल्प्येन्नैव राजा धर्मपरायणः  ॥ ४२९ ॥

एतैरेव नियुक्तानां साधूनां दिव्यमर्हति  ।  
नेच्छन्ति साधवो यत्र तत्र शोध्याः स्वकैर्नरैः  ॥ ४३० ॥

महापातकयुक्तेषु नास्तिकेषु विशेषतः  ।  
न देयं तेषु दिव्यं तु पापाभ्यासरतेषु च  ॥ ४३१ ॥

एषु वादेषु दिव्यानि प्रतिषिद्धानि यत्नतः  ।  
कारयेत्सज्जनैस्तानि नाभिशस्तं त्यजेन्मनुः  ॥ ४३२ ॥

अस्पृश्याधमदासानां म्लेच्छानां पापकारिणाम्  ।  
प्रातिलोम्यपसूतानां निश्चयो न तु राजनि  ।  
तत्प्रसिद्धानि दिव्यानि संशये तेषु निर्दिशेत् ॥ ४३३ ॥

## दिव्यदेशाः

इन्द्रस्थानेऽभिशस्तानां महापातकिनां नृणाम्  ।  
नृपद्रोहे प्रवृत्तानां राजद्वारे प्रयोजयेत् ॥ ४३४ ॥

प्रातिलोम्यप्रसूतानां दिव्यं देयं चतुष्पथे  ।  
अतोऽन्येषु सभामध्ये दिव्यं देयं विदुर्बुधाः  ॥ ४३५ ॥

कालदेशविरोधे तु यथायुक्तं प्रकल्पयेत् ।  
अन्येन हारयेद्दिव्यं विधिरेष विपर्यये  ॥ ४३६ ॥

अदेशकालदत्तानि बहिर्वासकृतानि च  ।  
व्यभिचारं सदार्थेषु कुर्वन्तीह न संशयः  ॥ ४३७ ॥

साधयेत्तत्पुनः साध्यं व्याघाते साधनस्य हि  ।  
दत्तान्यपि यथोक्तानि राजा दिव्यानि वर्जयेत् ।  
मूर्खैर्लुब्धैश्च दुष्टैश्च पुनर्देयानि तानि वै  ॥ ४३८ ॥

तस्माद्यथोक्तविधिना दिव्यं देयं विशारदैः  ।  
अयथोक्तप्रयुक्तं तु न शक्तं तस्य साधने  ॥ ४३९ ॥

शिक्यच्छेदे तुलाभङ्गे तथा वापि गुणस्य वा  ।  
शुद्धेस्तु संशये चैव परीक्षेत पुनर्नरम्  ॥ ४४० ॥


## अग्निदिव्यविधिः

प्रस्खलत्यभियुक्तश्चेत्स्थानादन्यत्र दह्यते  ।  
न दग्धं तु विदुर्देवास्तस्य भूयोऽपि दापयेत् ॥ ४४१ ॥


## उदकदिव्यविधिः

शरांस्त्वनायसैरग्रैः प्रकुर्वीत विशुद्धये  ।  
वेणकाण्डमयांश्चैव क्षेप्ता च सुदृढं क्षिपेत् ॥ ४४२ ॥

क्षिप्ते तु मज्जनं कार्यं गमनं समकालिकम्  ।  
गमने त्वागमः कार्यः पुमानन्यो जले विशेत् ॥ ४४३ ॥

शिरोमानं तु दृश्येत न कर्णौ नापि नासिका  ।  
अप्सु प्रवेशने यस्य शुद्धं तमपि निर्दिशेत् ॥ ४४४ ॥

निमज्ज्योत्प्लवते यस्तु दृष्टश्चेत्प्राणिभिर्नरः  ।  
पुनस्तत्र निमज्जेत्स देशचिह्नविभाविते  ॥ ४४५ ॥


## विषदिव्यविधिः

अजाशृङ्गनिभं श्यामं सुपीनं शृङ्गसंभवम्  ।  
भङ्गे च शृङ्गवेराभं ख्यातं तच्शृङ्गिणां विषम्  ॥ ४४६ ॥

रक्तं तदसितं कुर्यात्कटिनं चैव तल्लक्षणात् ।  
अनेन विधिना ज्ञेयं दिव्यं दिव्यविशारदैः  ॥ ४४७ ॥

वत्सनाभनिभं पीतं वर्णज्ञानेन निश्चयः  ।  
शुक्तिशङ्खाकृतिर्भङ्गे विद्यात्तद्वत्सनाभकम्  ॥ ४४८ ॥

मधुक्षीरसमायुक्तं स्वच्छं कुर्वीत तत्क्षणात् ।  
बाह्यमेवं समाख्यातं लक्षणं धर्मसाधकैः  ॥ ४४९ ॥

पूर्वाह्णे शीतले देशे विषं दद्यात्तु देहिनाम्  ।  
घृतेन योजितं श्लक्ष्णं पिष्टं त्रिंशद्गुणेन तु  ॥ ४५० ॥

विषस्य पलषड्भागाद्भागो विंशतिमस्तु यः  ।  
तमष्टभागहीनं शोध्ये देयं घृताप्लुतम्  ॥ ४५१ ॥


## कोशदिव्यविधिः

स्वल्पेऽपराधे देवानां स्नापयित्वायुधोदकम्  ।  
पाय्यो विकारे चाशुद्धो नियम्यः शुचिरन्यथा  ॥ ४५२ ॥


## तण्डुलविधिः

देवतास्नानपानीय- दिव्ये तण्डुलभक्षणे  ।  
शुद्धनिष्ठीवनाच्शुद्धो नियम्योऽशुचिरन्यथा  ॥ ४५३ ॥

अवष्टम्भाभियुक्तस्य विशुद्धस्यापि कोशतः  ।  
सदण्डमभियोगं च दापयेदभियोजकम्  ।  
दिव्येन शुद्धं पुरुषं सत्कुर्याद्धार्मिको नृपः  ॥ ४५४ ॥

शोणितं दृश्यते यत्र हनुवालं च सीदति  ।  
गात्रं च कम्पते यस्य तमशुद्धं विनिर्दिशेत् ॥ ४५५ ॥

अथ दैवविसंवादात्त्रिसप्ताहात्तु दापयेत् ।  
अभियुक्तं तु यत्नेन तमर्थं दण्डमेव च  ॥ ४५६ ॥

तस्यैकस्य न सर्वस्य जनस्य यदि तद्भवेत् ।  
रोगोऽग्निर्ज्ञातिमरणमृणं दाप्यो दमं च सः  ॥ ४५७ ॥

क्षयातिसारविस्फोटास्ताल्वस्थिपरिपीडनम्  ।  
नेत्ररुग्गलरोगश्च तथोन्मादः प्रजायते  ।  
शिरोरुग्भुजभङ्गश्च दैविका व्याधयो नृणाम्  ॥ ४५८ ॥

शतार्धं दापयेच्शुद्धमशुद्धो दण्डभाग्भवेत् ॥ ४५९ ॥

विषे तोये हुताशे च तुलाकोशे च तण्डुले  ।  
तप्तमाषकदिव्ये च क्रमाद्दण्डं प्रकल्पयेत् ॥ ४६० ॥

सहस्रं षट्शतं चैव तथा पञ्च शतानि च  ।  
चतुस्त्रिद्व्येकमेवं च हीनं हीनेषु कल्पयेत् ॥ ४६१ ॥


## शपथविधिः

यत्रोपदिश्यते कर्म कर्तुरङ्गं न तूच्यते  ।  
दक्षिणस्तत्र विज्ञेयः कर्मणां पारगः करः  ॥ ४६२ ॥

आचतुर्दशकादह्नो यस्य नो राजदैविकम्  ।  
व्यसनं जायते घोरं स ज्ञेयः शपथे शुचिः  ॥ ४६३ ॥


## उन्मत्तास्वतन्त्रादिकृतानां विचारः

उन्मत्तेनैव मत्तेन तथा भावान्तरेण वा  ।  
यद्दत्तं यत्कृतं वाथ प्रमाणं नैव तद्भवेत् ॥ ४६४ ॥

अस्वतन्त्रकृतं कार्यं तस्य स्वामी निवर्तयेत् ।  
न भर्त्रा विवदेतान्यो भीतोन्मत्तकृतादृते  ॥ ४६५ ॥

पितास्वतन्त्रः पितृमान् भ्राता भातृव्य एव वा  ।  
कनिष्ठो वाविभक्तस्वो दासः कर्मकरस्तथा  ॥ ४६६ ॥

न क्षेत्रगृहदासानां दानाधमनविक्रयाः  ।  
अस्वतन्त्रकृताः सिद्धिं प्राप्नुयुर्नानुवर्णिताः  ॥ ४६७ ॥

प्रमाणं सर्व एवैते पण्यानां क्रयविक्रये  ।  
यदि संव्यवहारं ते कुर्वन्तोऽप्यनुमोदिताः  ॥ ४६८ ॥

क्षेत्रादीणां तथैव स्युर्भ्राता भ्रातृसुतः सुतः  ।  
निसृष्टाः कृत्यकरणे गुरुणा यदि गच्छता  ॥ ४६९ ॥

निसृष्टार्थस्तु यो यस्मिन् तस्मिन्नर्थे प्रभुस्तु सः  ।  
तद्भर्ता तत्कृतं कार्यं नान्यथा कर्तुमर्हति  ॥ ४७० ॥

सुतस्य सुतदाराणां वशित्वं त्वनुशासने  ।  
विक्रये चैव दाने च वशित्वं न सुते पितुः  ॥ ४७१ ॥


## निर्णयकृत्यम्

शुद्धिस्तु शास्त्रतत्त्वज्ञैश्चिकित्सा समुदाहृता  ।  
प्रायश्चित्तं च दण्डं च ताभ्यां सा द्विविधा स्मृता  ॥ ४७२ ॥

अनेकार्थाभियोगेऽपि यावत्संसाधयेद्धनी  ।  
साक्षिभिस्तावदेवासौ लभते साधितं धनम्  ॥ ४७३ ॥

सर्वापलापं यः कृत्वा मिथोऽल्पमपि संवदेत् ।  
सर्वमेव तु दाप्यः स्यादभियुक्तो बृहस्पतिः  ॥ ४७४ ॥

एवं धर्मासनस्थेन समेनैव विवादिना  ।  
कार्याणां निर्णयो दृश्यो ब्राह्मणैः सह नान्यथा  ॥ ४७५ ॥

व्यवहारान् स्वयं दृष्ट्वा श्रुत्वा वा प्राङ्विवाकतः  ।  
जयपत्रं ततो दद्यात्परिज्ञानाय पार्थिवः  ॥ ४७६ ॥


## दण्डविधिः

राजा तु स्वामिने विप्रं सान्त्वेनैव प्रदापयेत् ।  
देशाचारेण चान्यांस्तु दुष्टान् संपीड्य दापयेत् ॥ ४७७ ॥

रिक्थिनं सुहृदं वापि च्छलेनैव प्रदापयेत् ।  
वणिजः कर्षकांश्चापि शिल्पिनश्चाब्रवीद्भृगुः  ॥ ४७८ ॥

धनदानासहं बुद्ध्वा स्वाधीनं कर्म कारयेत् ।  
अशक्तौ बन्धनागारं प्रवेश्यो ब्राह्मणादृते  ॥ ४७९ ॥

कर्षकान् क्षत्रविश्शूद्रान् समीहानांस्तु दापयेत् ॥ ४८० ॥

आचार्यस्य पितुर्मातुर्बान्धवानां तथैव च  ।  
एतेषामपराधेषु दण्डो नैव विधीयते  ॥ ४८१ ॥

प्राणात्यये तु यत्र स्यादकार्यकरणं कृतम्  ।  
दण्डस्तत्र तु नैव स्यादेष धर्मो भृगुस्मृतः  ॥ ४८२ ॥

न जातु ब्राह्मणं हन्यात्सर्वपापेष्ववस्थितम्  ।  
राष्ट्राच्चैनं बहिः कुर्यात्समग्रधनमक्षतम्  ॥ ४८३ ॥

चतुर्णामपि वर्णानां प्रायश्चित्तमकुर्वताम्  ।  
शरीरधनसंयुक्तं दण्डं धर्म्यं प्रकल्पयेत् ॥ ४८४ ॥

येन दोषेण शूद्रस्य दण्डो भवति धर्मतः  ।  
तेन चेत्क्षत्रविप्राणां द्विगुणो द्विगुणो भवेत् ॥ ४८५ ॥

प्रव्रज्यावसितं शूद्रं जपहोमपरायणम्  ।  
वधेन शासयेत्पापं दण्ड्यो वा द्विगुणं दमम्  ॥ ४८६ ॥

सर्वेषु चापराधेषु पुंसो योऽर्थदमः स्मृतः  ।  
तदर्धं योषितो दद्युर्वधे पुंसोऽङ्ग कर्तनम्  ॥ ४८७ ॥

नास्वतन्त्राः स्त्रियो ग्राह्याः पुमांस्तत्रापराध्यति  ।  
प्रभुणा शासनीयास्ता राजा तु पुरुषं नयेत् ॥ ४८८ ॥

प्रोषितस्वामिका नारी प्रापिता यद्यपि ग्रहे  ।  
तावत्सा बन्धने स्थाप्या यावत्प्रत्यागतः प्रभुः  ॥ ४८९ ॥

कल्पितो यस्य यो दण्डस्त्वपराधस्य यत्नतः  ।  
पणानां ग्रहणं तु स्यात्तन्मूल्यं वाथ राजनि  ॥ ४९० ॥

माषपादो द्विपादो वा दण्डो यत्र प्रवर्तितः  ।  
अनिर्दिष्टं तु विज्ञेयं माषकं तु प्रकल्पयेत् ॥ ४९१ ॥

यत्रोक्तो माषकैर्दण्डो राजतं तत्र निर्दिशेत  ।  
कृष्णलैश्चोक्तमेव स्यादुक्तदण्डविनिश्चयः  ॥ ४९२ ॥

माषो विंशतिभागस्तु ज्ञेयः कार्षापणस्य तु  ।  
काकणी तु चतुर्भागा माषकस्य पणस्य च  ॥ ४९३ ॥

पञ्चनद्याः प्रदेशे तु संज्ञेयं व्यवहारिकी  ।  
कार्षापणोण्डिका ज्ञेयास्ताश्चतस्रस्तु धानकः  ।  
ते द्वादश सुवर्णास्तु दीनारश्चित्रकः स्मृतः  ॥ ४९४ ॥


## पुनर्न्यायः

असत्सदिति यः पक्षः सभ्यैरेवावधार्यते  ।  
तीरितः सोऽनुशिष्टस्तु साक्षिवाक्यात्प्रकीर्तितः  ॥ ४९५ ॥

कुलादिभिर्निश्चितेऽपि सन्तोषं न गतस्तु यः  ।  
विचार्य तत्कृतं राजा कुकृतं पुनरुद्धरेत् ॥ ४९६ ॥


## ऋणादाने वृद्धिविचारः

न स्त्रीभ्यो दासबालेभ्यः प्रयच्छेत्क्वचिदुद्धृतम्  ।  
दाता न लभते तत्तु तेभ्यो दद्यात्तु यद्वसु  ॥ ४९७ ॥

ऋणिकेन तु या वृद्धिरधिका संप्रकल्पिता  ।  
आपत्कालकृता नित्यं दातव्या कारिता तु सा  ।  
अन्यथा कारिता वृद्धिर्न दातव्या कथंचन  ॥ ४९८ ॥

एकान्तेनैव वृद्धिं तु शोधयेद्यत्र चर्णिकम्  ।  
प्रतिकालं ददात्येव शिखावृद्धिस्तु सा स्मृता  ॥ ४९९ ॥

गृहात्तोषः फलं क्षेत्राद्भोगलाभः प्रकीर्तितः  ॥ ५०० ॥

आधिभोगस्त्वशेषो यो वृद्धिस्तु परिकल्पितः  ।  
प्रयोगो यत्र चैवं स्यादाधिभोगः स उच्यते  ॥ ५०१ ॥


## आकृतवृद्धिः

यो याचितकमादाय तमदत्त्वा दिशं व्रजेत् ।  
ऊर्ध्वं संवत्सरात्तस्य तद्धनं वृद्धिमाप्नुयात् ॥ ५०२ ॥

कृत्वोद्धारमदत्त्वा यो याचितस्तु दिशं व्रजेत् ।  
ऊर्ध्वं मासत्रयात्तस्य तद्धनं वृद्धिमाप्नुयात् ॥ ५०३ ॥

स्वदेशेऽपि स्थितो यस्तु न दद्याद्याचितः क्वचित् ।  
तं ततोऽकारितां वृद्धिमनिच्छन्तं च दापयेत् ॥ ५०४ ॥

प्रीतिदत्तं न वर्धेत यावन्न प्रतियाचितम्  ।  
याच्यमानमदत्तं चेद्वर्धते पञ्चकं शतम्  ॥ ५०५ ॥

निक्षिप्तं वृद्धिशेषं च क्रयविक्रयमेव च  ।  
याच्यमानमदत्तं चेद्वर्धते पञ्चकं शतम्  ॥ ५०६ ॥

पण्यं गृहीत्वा यो मूल्यमदत्त्वैव दिशं व्रजेत् ।  
ऋतुत्रयस्यापरिष्टात्तद्धनं वृद्धिमाप्नुयात् ॥ ५०७ ॥

चर्मसस्यासवद्यूते पण्यमूल्ये च सर्वदा  ।  
स्त्रीशुल्केषु न वृद्धिः स्यात्प्रातिभाव्यागतेषु च  ॥ ५०८ ॥


## वृद्धेः परिमाणं

ग्राह्यं स्याद्द्विगुणं द्रव्यं प्रयुक्तं धनिनां सदा  ।  
लभते चेन्न द्विगुणं पुनर्वृद्धिं प्रकल्पयेत् ॥ ५०९ ॥

मणिमुक्ताप्रवालानां सुवर्णरजतस्य च  ।  
तिष्ठति द्विगुणा वृद्धिः फालकैटाविकस्य च  ॥ ५१० ॥

तैलानां चैव सर्वेषां मद्यानामथ सर्पिषाम्  ।  
वृद्धिरष्टगुणा ज्ञेया गुडस्य लवणस्य च  ॥ ५११ ॥

कुप्यं पञ्चगुणं भूमिस्तथैवाष्टगुणा मता  ।  
सद्य एवेति वचनात्सद्य एव प्रदीयते  ॥ ५१२ ॥


## ऋणोद्धरणं
## अनेकर्णसमवाये विधिः

एकाहे लिखितं यत्तु तत्तु कुर्यादृणं समम्  ।  
ग्रहणं रक्षणं लाभमन्यथा तु यथाक्रमम्  ॥ ५१३ ॥

नानाऋणसमवाये तु यद्यत्पूर्वकृतं भवेत् ।  
तत्तदेवाग्रतो देयं राज्ञः स्याच्श्रोत्रियादनु  ॥ ५१४ ॥

यस्य द्रव्येण यत्पण्यं साधितं यो विभावयेत् ।  
तद्द्रव्यमृणिकेनैव दातव्यं तस्य नान्यथा  ॥ ५१५ ॥


## आधिः

द्रव्यं गृहीत्वा वृद्ध्यर्थं भोगयोग्यं ददाति चेत् ।  
जङ्गमं स्थावरं वापि भोग्याधिः स तु कथ्यते  ।  
मूल्यं तदाधिकं दत्त्वा स्वक्षेत्रादिकमाप्नुयात् ॥ ५१६ ॥

आधिमेकं द्वयोर्यस्तु कुर्यात्का प्रतिपद्भवेत् ।  
तयोः पूर्वकृतं ग्राह्यं तत्कर्ता चोरदण्डभाक् ॥ ५१७ ॥

आधानं विक्रयो दानं लेख्यसाक्ष्यकृतं यदा  ।  
एकक्रियाविरुद्धं तु लेख्यं तत्रापहारकम्  ॥ ५१८ ॥

अनिर्दिष्टं च निर्दिष्टमेकत्र च विलेखितम्  ।  
विशेषलिखितं ज्याय इति कात्यायनोऽब्रवीत् ॥ ५१९ ॥

योऽविद्यमानं प्रथममनिर्दिष्टस्वरूपकम्  ।  
आकाशभूतमादध्यादनिर्दिष्टं च तद्भवेत् ।  
यद्यत्तदास्य विद्येत तदादिष्टं विनिर्दिशेत् ॥ ५२० ॥

यस्तु सर्वस्वमादिश्य प्राक्पश्चान्नामचिह्नितम्  ।  
आदध्यात्तत्कथं न स्याच्चिह्नितं बलवत्तरम्  ॥ ५२१ ॥

मर्यादाचिह्नितं क्षेत्रं ग्रामं वापि यदा भवेत् ।  
ग्रामादयश्च लिख्यन्ते तदा सिद्धिमवाप्नुयात् ॥ ५२२ ॥

आधीकृतं तु यत्किंचिद्विनष्टं दैवराजतः  ।  
तत्र ऋणं सोदयं दाप्यो धनिनामधमर्णकः  ॥ ५२३ ॥

न चेद्धनिकदोषेण निपतेद्वा म्रियेत वा  ।  
आधिमन्यं स दाप्यः स्यादृणान्मुच्येत नर्णिकः  ॥ ५२४ ॥

अकाममननुज्ञातमधिं यः कर्म कारयेत् ।  
भोक्ता कर्मफलं दाप्यो वृद्धिं वा लभते न सः  ॥ ५२५ ॥

यस्त्वाधिं कर्म कुर्वाणं वाचा दण्डेन कर्मभिः  ।  
पीडयेद्भत्सयेच्चैव प्राप्नुयात्पूर्वसाहसम्  ॥ ५२६ ॥

बलादकामं यत्राधिमनिसृष्टं प्रवेशयेत् ।  
प्राप्नुयात्साहसं पूर्वमाधाता चाधिमाप्नुयात् ॥ ५२७ ॥

आधिं दुष्टेन लेख्येन भुङ्क्ते यमृणिकाद्धनी  ।  
नृपो दमं दापयित्वा आधिकेख्यं विनाशयेत् ॥ ५२८ ॥

आधाता यत्र न स्यात्तु धनी बन्धं निवेदयेत् ।  
राज्ञस्ततः स विख्यातो विक्रेय इति धारणा  ।  
सवृद्धिकं गृहीत्वा तु शेषं राजन् यथार्पयेत् ॥ ५२९ ॥


## प्रतिभूविधानम्

दानोपस्थानवादेषु विश्वासशपथाय च  ।  
लग्नकं कारयेदेवं यथायोगं विपर्यये  ॥ ५३० ॥

दर्शनप्रतिभूर्यस्तं देशे काले न दर्शयेत् ।  
निबन्धमावहेत्तत्र दैवराजकृतादृते  ॥ ५३१ ॥

नष्टस्यान्वेषणार्थं तु देयं पक्षत्रयं परम्  ।  
यद्यसौ दर्शयेत्तत्र मोक्तव्यः प्रतिभूर्भवेत् ॥ ५३२ ॥

काले व्यतीते प्रतिभूर्यदि तं नैव दर्शयेत् ।  
स तमर्थं प्रदाप्यः स्यात्प्रेते चैवं विधीयते  ॥ ५३३ ॥

गृहीत्वा बन्धकं यत्र दर्शनेऽस्य स्थितो भवेत् ।  
विना पित्रा धनं तस्माद्दाप्यः स्यात्तदृणं सुतः  ॥ ५३४ ॥

यो यस्य प्रतिभूस्तिष्ठेद्दर्शनायेह मानवः  ।  
अदर्शयन् स तं तस्मै प्रयच्छेत्स्वधनादृणम्  ॥ ५३५ ॥

आद्यौ तु वितथे दाप्यौ तत्कालावेदितं धनम्  ।  
उत्तरौ तु विसंवादे तौ विना तत्सुतौ तथा  ॥ ५३६ ॥

एकच्छायाश्रिते सर्वं दद्यात्तु प्रोषिते सुतः  ।  
मृते पितरि पितृअंशं परर्णं न बृहस्पतिः  ॥ ५३७ ॥

एकच्छायाप्रविष्टानां दाप्यो तस्तत्र दृश्यते  ।  
प्रोषिते तत्सुतः सर्वं पित्रंशं तु मृते सुतः  ॥ ५३८ ॥

प्रातिभाव्यं तु यो दद्यात्पीडितः प्रतिभावितः  ।  
त्रिपक्षात्परतः सोऽर्थं द्विगुणं लब्धुमर्हति  ॥ ५३९ ॥

यस्यार्थे येन यद्दत्तं विधिनाभ्यर्थितेन तु  ।  
साक्षिभिर्भावितेनैव प्रतिभूस्तत्समाप्नुयात् ॥ ५४० ॥

सत्यंकारविसंवादे द्विगुणं प्रतिदापयेत् ।  
अकुर्वतस्तु तद्धानि सत्यंकारप्रयोजनम्  ॥ ५४१ ॥


## पित्रादिभिः कृतमृणं केन प्रतिदेयम्

कुटुम्बार्थमशक्तेन गृहीतं व्याधितेन वा  ।  
उपप्लवनिमित्ते च विद्यादापत्कृते तु तत् ॥ ५४२ ॥

कन्यावैवाहिकं चैव प्रेतकार्ये च यत्कृतम्  ।  
एतत्सर्वं प्रदातव्यं कुटुम्बेन कृतं प्रभोः  ॥ ५४३ ॥

ऋणं पुत्रकृतं पित्रा न देयमिति धर्मतः  ।  
देयं प्रतिश्रुतं यत्स्यात्यच्च स्यादनुमोदितम्  ॥ ५४४ ॥

प्रोषितस्यामतेनापि कुटुम्बार्थमृणं कृतम्  ।  
दासस्त्रीमातृशिष्यैर्वा दद्यात्पुत्रेण वा भृगुः  ॥ ५४५ ॥

भर्त्रा पुत्रेण वा सार्धं केवलेनात्मना कृतम्  ।  
ऋणमेवंविधं देयं नान्यथा तत्कृतं स्त्रिया  ॥ ५४६ ॥

मर्तुकामेन या भर्त्रा प्रोक्ता देयमृणं त्वया  ।  
अप्रपन्नापि सा दाप्या धनं यद्याश्रितं स्त्रियाम्  ॥ ५४७ ॥

विद्यमानेअपि रोगार्ते स्वदेशात्प्रोषितेऽपि वा  ।  
विंशात्संवत्सराद्देयमृणं पितृकृतं सुतैः  ॥ ५४८ ॥

व्याधितोन्मत्तवृद्धानां तथा दीर्घप्रवासिनाम्  ।  
ऋणमेवंविधं पुत्राञ्जीवतामपि दापयेत् ॥ ५४९ ॥

सांनिध्येऽपि पितुः पुत्रैरृणं देयं विभावितम्  ।  
जात्यन्धपतितोन्मत्त- क्षयश्वित्रादिरोगिणः  ॥ ५५० ॥

पितॄणां सूनुभिर्जातैर्दानेनैवाधमादृणात् ।  
विमोक्षस्तु यतस्तस्मादिच्छन्ति पितरः सुतान्  ॥ ५५१ ॥

नाप्राप्तव्यवहारेण पितर्युपरते क्वचित् ।  
काले तु विधिना देयं वसेयुर्नरकेऽन्यथा  ॥ ५५२ ॥

अप्राप्तव्यवहारश्चेत्स्वतन्त्रोऽपीह नर्णभाक् ।  
स्वातन्त्र्यं हि स्मृतं ज्येष्ठे ज्यैष्ठे गुणवयःकृतम्  ॥ ५५३ ॥

यद्दृष्टं दत्तशेषं वा देयं पैतामहं तु तत् ।  
सदोषं व्याहतं पित्रा नैव देयमृणं क्वचित् ॥ ५५४ ॥

पित्रा दृष्टमृणं यत्तु क्रमायातं पितामहात् ।  
निर्दोषं नोद्धृतं पुत्रैर्देयं पौत्रैस्तु तद्भृगुः  ॥ ५५५ ॥

पैतामहं तु यत्पुत्रैर्न दत्तं रोगिभिः स्थितैः  ।  
तस्मादेवंविधं पौत्रैर्देयं पैतामहं समम्  ॥ ५५६ ॥

ऋणं तु दापयेत्पुत्रं यदि स्यान्निरुपद्रवः  ।  
द्रविणार्हश्च धुर्यश्च नान्यथा दापयेत्सुतम्  ॥ ५५७ ॥

यद्देयं पितृभिर्नित्यं तदभावे तु तद्धनात् ।  
तद्धनं पुत्रपुत्रैर्वा देयं तत्स्वामिने तदा  ॥ ५५८ ॥

पित्रर्णे विद्यमाने तु न च पुत्रो धनं हरेत् ।  
देयं तद्धनिके द्रव्यं मृते गृह्णंस्तु दाप्यते  ॥ ५५९ ॥

पुत्राभावे तु दातव्यमृणं पौत्रेण यत्नतः  ।  
चतुर्थेन न दातव्यं तस्मात्तद्विनिर्वर्तते  ॥ ५६० ॥

प्रातिभाव्यागतं पौत्रैर्दातव्यं न तु तत्क्वचित् ।  
पुत्रेणापि समं देयमृणं सर्वत्र पैतृकम्  ॥ ५६१ ॥

रिक्थहर्त्रा ऋणं देयं तदभावे च योषितः  ।  
पुत्रैश्च तदभावेऽन्यै रिक्थभाग्भिर्यथाक्रमम्  ॥ ५६२ ॥

यावन्न पैतृकं द्रव्यं विद्यमानं लभेत्सुतः  ।  
सुसमृद्दोऽपि दाप्यः स्यात्तावन्नैवाधमर्णिकः  ॥ ५६३ ॥

लिखितं मुक्तकं वापि देयं यत्तु प्रतिश्रुतम्  ।  
परपूर्वस्त्रियै यत्तु विद्यात्कामकृतं नृणाम्  ॥ ५६४ ॥

यत्र हिंसां समुत्पाद्य क्रोधाद्द्रव्यं विनाश्य वा  ।  
उक्तं तुष्टिकरं यत्तु विद्याद्क्रोधकृतं तु तत् ॥ ५६५ ॥

स्वस्थेनार्तेन वा देयं भावितं धर्मकारणात् ।  
अदत्त्वा तु मृते दाप्यस्तत्सुतो नात्र संशयः  ॥ ५६६ ॥

निर्धनैरनपत्यैस्तु यत्कृतं शौण्डिकादिभिः  ।  
तत्स्त्रीणामुपभोक्ता तु दद्यात्तदृणमेव हि  ॥ ५६७ ॥

शौण्डिकव्याधजनक- गोपनाविकयोषिताम्  ।  
अधिष्ठाता ऋणं दाप्यस्तासां भर्तृक्रियासु तत् ॥ ५६८ ॥

न च भार्याकृतमृणं कथंचित्पत्युराभवेत् ।  
आपत्कृतादृते पुंसां कुटुम्बार्थे हि विस्तरः  ॥ ५६९ ॥

अन्यत्र रजकव्याध- गोपशौण्डिकयोषिताम्  ।  
तेषां तु तत्परा वृत्तिः कुटुम्बं च तदाश्रयम्  ॥ ५७० ॥

अमतेनैव पुत्रस्य प्रधना यान्यमाश्रयेत् ।  
पुत्रेणैवापहार्यं तद्- धनं दुहितृभिर्विना  ॥ ५७१ ॥

ऋणार्थमाहरेत्तन्तुं न सुखार्थं कदाचन  ।  
अयुक्ते कारणे यस्मात्पितरौ तु न दापयेत् ॥ ५७२ ॥

या स्वपुत्रं तु जह्यात्स्त्री समर्थमपि पुत्रिणी  ।  
आहृत्य स्त्रीधनं तत्र पित्र्यर्णं शोधयेन्मनुः  ॥ ५७३ ॥

बालपुत्राधिकार्था च भर्तारं यान्यमाश्रिता  ।  
आश्रितस्तदृणं दद्याद्बालपुत्राविधिः स्मृतः  ॥ ५७४ ॥

दीर्घप्रवासिनिर्बन्धु- जडोन्मत्तार्तलिङ्गिनाम्  ।  
जीवतामपि दातव्यं तत्स्त्रीद्रव्यसमाश्रितैः  ॥ ५७५ ॥

व्यसनाभिप्लुते पुत्रे बालो वा यत्न दृश्यते  ।  
द्रव्यहृद्दाप्यते तत्र तस्याभावे पुरन्ध्रिहृत् ॥ ५७६ ॥

पूर्वं दद्याद्धनग्राहः पुत्रस्तस्मादनन्तरम्  ।  
योषिद्ग्राहः सुताभावे पुत्रो वात्यन्तनिर्धनः  ॥ ५७७ ॥

देयं भार्याकृतमृणं भर्त्रा पुत्रेण मातृकम्  ।  
भर्तुरर्थे कृतं यत्स्यादभिधाय गते दिशम्  ॥ ५७८ ॥

देयं पुत्रकृतं तत्स्याद्यच्च स्यादनुवर्णितम्  ।  
कृतासंवादितं यच्च श्रुत्वा चैवानुचोदितम्  ॥ ५७९ ॥


## अधर्मणिकस्यावरोधादिना धनोद्धारविचार

धार्योऽवरुद्धस्त्वृणिकः प्रकाशं जनसंसदि  ।  
यावन्न दद्याद्देयं च देशाचारस्थितिर्यथा  ॥ ५८० ॥

विण्मूत्रशङ्का यस्य स्याद्धार्यमाणस्य देहिनः  ।  
पृष्ठतो वानुगन्तव्यो निबद्धं वा समुत्सृजेत् ॥ ५८१ ॥

स कृतप्रतिभूश्चैव मोक्तव्यः स्याद्दिने दिने  ।  
आहारकाले रात्रौ च निबन्धे प्रतिभूः स्थितः  ॥ ५८२ ॥

यो दर्शनप्रतिभुवं नाधिगच्छेन्न चाश्रयेत् ।  
स चारके निरोद्धव्यः स्थाप्यो वावेद्य रक्षिणः  ॥ ५८३ ॥

न चारके निरोद्धव्य आर्यः प्रात्ययिकः शुचिः  ।  
सोऽनिबद्धः प्रमोक्तव्यो निबद्धः शपथेन वा  ॥ ५८४ ॥

पीडनेनोपरोधेन साधयेदृणिकं धनी  ।  
कर्मणा व्यवहारेण सान्त्वेनादौ विभावितः  ॥ ५८५ ॥

आददीतार्थमेवं तु व्याजेनाचरितेन च  ।  
कर्मणा क्षत्रविश्शूद्रान् समहीनांश्च दापयेत् ॥ ५८६ ॥

राजानं स्वामिनं विप्रं सान्त्वेनैव प्रदापयेत् ।  
रिक्थिनं सुहृदं वापि च्छलेनैव प्रसाधयेत् ॥ ५८७ ॥

वणिजः कर्षकाश्चैव शिल्पिनश्चाब्रवीद्भृगुः  ।  
देशाचारेण दाप्याः स्युर्दुष्टान् संपीड्य दापयेत् ॥ ५८८ ॥

पीडयेत्तु धनी यत्र ऋणिकं न्यायवादिनम्  ।  
तस्मादर्थात्स हीयेत तत्समं चाप्नुयाद्दमम्  ॥ ५८९ ॥

यदि ह्यादावनादिष्टमशुभं कर्म कारयेत् ।  
प्राप्नुयात्साहसं पूर्वमृणान्मुच्येत चर्णिकः  ॥ ५९० ॥

उद्धारादिकमादाय स्वामिने न ददाति यः  ।  
स तस्य दासो भृत्यः स्त्री पशुर्वा जायते गृहे  ॥ ५९१ ॥


## उपनिधिः

त्रयप्रोषितनिक्षिप्त- बन्धान्वाहितयाचितम्  ।  
वैश्यवृत्त्यर्पितं चैव सोऽर्थस्तूपनिधिः स्मृतः  ॥ ५९२ ॥

निक्षिप्तं यस्य यत्किंचित्तत्प्रयत्नेन पालयेत् ।  
दैवराजकृतादन्यो विनाशस्तस्य कीर्त्यते  ॥ ५९३ ॥

यस्य दोषेण यत्किंचिद्विनाश्येत ह्रियेत वा  ।  
तद्द्रव्यं सोदयं दाप्यो दैवराजकृताद्विना  ॥ ५९४ ॥

याचितानन्तरं नाशे दैवराजकृतेऽपि सः  ।  
ग्रहीता प्रतिदाप्यः स्यान्मूल्यमात्रं न संशयः  ॥ ५९५ ॥

न्यासादिकं परद्रव्यं प्रभक्षितमुपेक्षितम्  ।  
अज्ञाननाशितं चैव येन दाप्यः स एव तत् ॥ ५९६ ॥

भक्षितं सोदयं दाप्यः समं दाप्य उपेक्षितम्  ।  
किंचिन्न्यूनं प्रदाप्यः स्याद्द्रव्यमज्ञाननाशितम्  ॥ ५९७ ॥

अराजदैविकेनापि निक्षिप्तं यत्र नाशितम्  ।  
ग्रहीतुः सह भाण्डेन दातुर्नष्टं तदुच्यते  ॥ ५९८ ॥

ज्ञात्वा द्रव्यवियोगं तु दाता यत्र विनिक्षिपेत् ।  
सर्वोपायविनाशेऽपि ग्रहीता नैव दाप्यते  ॥ ५९९ ॥

ग्राहकस्य हि यद्दोषान्नष्टं तु ग्राहकस्य तत् ।  
तस्मिन्नष्टे हृते वापि ग्रहीता मूल्यमाहरेत् ॥ ६०० ॥

ग्राह्यस्तूपनिधिः काले कालहीनं तु वर्जयेत् ।  
कालहीनं ददद्दण्डं द्विगुणं च प्रदाप्यते  ॥ ६०१ ॥

सर्वेषूपनिधिष्वेते विधयः परिकीर्तिताः  ॥ ६०२ ॥

यैश्च संस्क्रियते न्यासो दिवसैः परिनिश्चितैः  ।  
तदूर्ध्वं स्थापयेच्शिल्पी दाप्यो दैवहतेऽपि तत् ॥ ६०३ ॥

न्यासदोषाद्विनाशः स्याच्शिल्पिनं तन्न दापयेत् ।  
दापयेच्शिल्पिदोषात्तत्संस्कारार्थं यदर्पितम्  ॥ ६०४ ॥

स्वल्पेनापि च यत्कर्म नष्टं चेद्भृतकस्य तत् ।  
पर्याप्तं दित्सतस्तस्य विनश्येत्तदगृह्णतः  ॥ ६०५ ॥

यदि तत्कार्यमुद्दिश्य कालं परिनियम्य वा  ।  
याचितोऽर्धकृते तस्मिन्नप्राप्ते न तु दाप्यते  ॥ ६०६ ॥

प्राप्तकाले कृते कार्ये न दद्याद्याचितोऽपि सन्  ।  
तस्मिन्नष्टे वापि ग्रहीता मूल्यमाहरेत् ॥ ६०७ ॥

याच्यमानो न दद्याद्वा दाप्यस्तत्सोदयं भवेत् ॥ ६०८ ॥

अथ कार्यविपत्तिस्तु तस्यैव स्वामिनो भवेत् ।  
अप्राप्ते वै स काले तु दाप्यस्त्वर्धकृतेऽपि तत् ॥ ६०९ ॥

यो याचितकमादाय न दद्यात्प्रतियाचितः  ।  
स निगृह्य बलाद्दाप्यो दण्ड्यश्च न ददाति यः  ॥ ६१० ॥

अनुमार्गेण कार्येषु अन्यस्मिन् वचनान्मम  ।  
दद्यास्त्वमिति यो दत्तः स इहान्वाधिरुच्यते  ॥ ६११ ॥


## अस्वामिविक्रयः

अस्वामिविक्रयं दानमाधिं च विनिवर्तयेत् ॥ ६१२ ॥

अभियोक्ता धनं कुर्यात्प्रथमं ज्ञातिभिः स्वकम्  ।  
पश्चादात्मविशुध्यर्थं क्रयं केता स्वबन्धुभिः  ॥ ६१३ ॥

नाष्टिकस्तु प्रकुर्वीत तद्धनं ज्ञातृभिः स्वकम्  ।  
अदत्तत्यक्तविक्रीतं कृत्वा स्वं लभते धनम्  ॥ ६१४ ॥

प्रकाशं वा क्रयं कुर्यान्मूलं वापि समर्पयेत् ।  
मूलानयनकालस्तु देयो योजनसंख्यया  ॥ ६१५ ॥

प्रकाशं च क्रयं कुर्यात्साधुभिर्ज्ञातिभिः स्वकैः  ।  
न तत्रान्या क्रिया प्रोक्ता दैविकी न च मानुषी  ॥ ६१६ ॥

यदा मूलमुपन्यस्य पुनर्वादी क्रयं वदेत् ।  
आहरेन्मूलमेवासौ न क्रयेण प्रयोजनम्  ॥ ६१७ ॥

असमाहार्यमूलस्तु क्रयमेव विशोधयेत् ।  
विशोधिते क्रये राज्ञा न वक्तव्यः स किंचन  ॥ ६१८ ॥

अनुपस्थापयन्मूलं क्रयं वाप्यविशोधयन्  ।  
यथाभियोगं धनिने धनं दाप्यो दमं च सः  ॥ ६१९ ॥

यदि स्वं नैव कुरुते ज्ञातिभिर्नाष्टिको धनम्  ।  
प्रसङ्गविनिवृत्त्यर्थं चोरवद्दण्डमर्हति  ॥ ६२० ॥

वनिङ्वीथीपरिगतं विज्ञातं राजपुरुषैः  ।  
अविज्ञाताश्रयात्क्रीतं विक्रेता यत्र वा मृतः  ॥ ६२१ ॥

स्वामी दत्वार्धमूल्यं तु प्रगृह्णीत स्वक धनम्  ।  
अर्धं द्वयोरपहृतं तत्र स्याद्व्यवहारतः  ॥ ६२२ ॥

अविज्ञातक्रयो दोषस्तथा चापरिपालनम्  ।  
एतद्द्वयं समाख्यातं द्रव्यहानिकरं बुद्धैः  ॥ ६२३ ॥


## सम्भूयसमुत्थानम्

समवेतास्तु ये केचिच्शल्पिनो वणिजोऽपि वा  ।  
अविभज्य पृथग्भूतैः प्राप्तं तत्र फलं समम्  ॥ ६२४ ॥

भाण्डपिण्डव्ययोद्धार- भारसारार्थवीक्षणम्  ।  
कुर्युस्तेऽव्यभिचारेण समयेन व्यवस्थिताः  ॥ ६२५ ॥

प्रयोगं कुर्वते ये तु हेमधान्यरसादिना  ।  
समन्यूनाधिकैरंशैर्लाभस्तेषां तथाविधः  ॥ ६२६ ॥

बहूनां संमतो यस्तु दद्यादेको धनं नरः  ।  
ऋणं च कारयेद्वापि सर्वैरेव कृतं भवेत् ॥ ६२७ ॥

ज्ञातिसंबन्धिसुहृदामृणं देयं सबन्धकम्  ।  
अन्येषां लग्नकोपेतं लेख्यसाक्षियुतं तथा  ॥ ६२८ ॥

स्वेच्छादेयं हिरण्यं तु रसा धान्यं च साविधि  ।  
देशस्थित्या प्रदातव्यं ग्रहीतव्यं तथैव च  ॥ ६२९ ॥

समवेतैस्तु यद्दत्तं प्रार्थनीयं तथैव तत् ।  
न च याचेत यः कश्चिल्लाभात्स परिहीयते  ॥ ६३० ॥

चोरतः सलिलादग्नेर्द्रव्यं यस्तु समाहरेत् ।  
तस्यांशो दशमो देयः सर्ववादेष्वयं विधिः  ॥ ६३१ ॥

शिक्षकाभिज्ञकुशला आचार्यश्चेति शिल्पिनः  ।  
एकद्वित्रिचतुर्भागान् हरेयुस्ते यथोत्तरम्  ॥ ६३२ ॥

परराष्ट्राद्धनं यत्स्याच्चौरैः स्वाम्याज्ञयाहृतम्  ।  
राज्ञो दशांशमुद्धृत्य विभजेरन् यथाविधि  ॥ ६३३ ॥

चोराणां मुख्यभूतस्तु चतुरोऽंशांस्ततो हरेत् ।  
शूरोऽंशांस्त्रीन् समर्थो द्वौ शोषास्त्वेकैकमेव च  ॥ ६३४ ॥

तेषां चेत्प्रसृतानां यो ग्रहणं समवाप्नुयात् ।  
तन्मोक्षणार्थं यद्दत्तं वहेयुस्ते यथांशतः  ॥ ६३५ ॥

नर्तकानामेष एव धर्मः सद्भिरुदाहृतः  ।  
तालज्ञो लभते ह्यर्धं गायनास्तु समांशिनः  ।  
प्रमुखा द्व्यंशमर्हन्ति सोऽयं संभूय कुर्वताम्  ॥ ६३६ ॥

वणिजां कर्षकाणां च चोराणां शिल्पिनां तथा  ।  
अनियम्यांशकर्तॄणां सर्वेषामेष निर्णयः  ॥ ६३७ ॥


## दत्तानपाकर्म दत्ताप्रदानिकं वा

विक्रयं चैव दानं च न नेयाः स्युरनिच्छवः  ।  
दाराः पुत्राश्च सर्वस्वमात्मनैव तु योजयेत् ॥ ६३८ ॥

आपत्काले तु कर्तव्यं दानं विक्रय एव वा  ।  
अन्यथा न प्रवर्तेत इति शास्त्रविनिश्चयः  ॥ ६३९ ॥

सर्वस्वगृहवर्जं तु कुटुम्बभरणाधिकम्  ।  
यद्द्रव्यं तत्स्वकं देयमदेयं स्यादतोऽन्यथा  ॥ ६४० ॥

अतश्च सुतदाराणां वशित्वं त्वनुशासने  ।  
विक्रये चैव दाने च वशित्वं न सुते पितुः  ॥ ६४१ ॥

स्वेच्छया यः प्रतिश्रुत्य ब्राह्मणाय प्रतिग्रहम्  ।  
न दद्यादृणव दाप्यः प्राप्नुयात्पूर्वसाहसम्  ॥ ६४२ ॥

प्रतिश्रुतस्यादानेन दत्तस्याच्छादनेन च  ।  
कल्पकोटिशतं मर्त्यस्तिर्यग्योनौ च जायते  ॥ ६४३ ॥

अविज्ञातोपलब्ध्यर्थं दानं यत्र निरूपितम्  ।  
उपलब्धिक्रियालब्धं सा भृतिः परिकीर्तिता  ॥ ६४४ ॥

भयत्राणाय रक्षार्थं तथा कार्यप्रसाधनात् ।  
अनेन विधिना लब्धं विद्यात्प्रत्युपकारतः  ॥ ६४५ ॥

प्राणसंशयमापन्नं यो मामुत्तारयेदितः  ।  
सर्वस्वं तस्य दास्यामीत्युक्तेऽपि न तथा भवेत् ॥ ६४६ ॥

कामक्रोधास्वतन्त्रार्त- क्लीबोन्मत्तप्रमोहितैः  ।  
व्यत्यासपरिहासाच्च यद्दत्तं तत्पुनर्हरेत् ॥ ६४७ ॥

या तु कार्यस्य सिद्ध्यर्थमुत्कोचा स्यात्प्रतिश्रुता  ।  
तस्मिन्नपि पसिद्धेऽर्थे न देया स्यात्कथंचन  ॥ ६४८ ॥

अथ प्रागेव दत्ता स्यात्प्रतिदाप्यस्तथा बलात् ।  
दण्डं चैकादशगुणमाहुर्गार्गीयमानवाः  ॥ ६४९ ॥

स्तेनसाहसिकोद्वृत्त- पारजायिकशंसनात् ।  
दर्शनाद्वृत्तनष्टस्य तथासत्यप्रवर्तनात् ॥ ६५० ॥

प्राप्तमेतैस्तु यत्किंचित्तदुत्कोचाख्यमुच्यते  ।  
न दाता तत्र दण्ड्यः स्यान्मध्यस्थश्चैव दोषभाक् ॥ ६५१ ॥

नियुक्तो यस्तु कार्येषु स चेदुत्कोचमाप्नुयात् ।  
स दाप्यस्तद्धनं कृत्स्नं दमश्चैकादशाधिकम्  ॥ ६५२ ॥

अनियुक्तस्तु कार्यार्थमुत्कोचं यमवाप्नुयात् ।  
कृतप्रत्युपकारार्थस्तस्य दोषो न विद्यते  ॥ ६५३ ॥

स्वस्थेनार्तेन वा दत्तं श्राव्रितं धर्मकारणात् ।  
अदत्त्वा तु मृते दाप्यस्तत्सुतो नात्र संशयः  ॥ ६५४ ॥

योगाधमनविक्रीतं योगदानपतिग्रहम्  ।  
यस्य वाप्युपधिं पश्येत्तत्सर्वं विनिवर्तयेत् ॥ ६५५ ॥

भृतावनिश्चितायां तु दशभागमवाप्नुयात् ।  
लाभगोवीर्यसस्यानां वणिग्गोपकृषीवलाः  ॥ ६५६ ॥


## वेतनस्यानपाकर्म

कर्मारम्भं तु यः कृत्वा सिद्धं नैव तु कारयेत् ।  
बलात्कारयितव्योऽसौ अकुर्वन् दण्डमर्हति  ॥ ६५७ ॥

विघ्नयन् वाहको दाप्यः प्रस्थाने द्विगुणां भृतिम्  ॥ ६५८ ॥

न तु दाप्यो हृतं चोरैर्दग्धमूढं जलेन वा  ॥ ६५९ ॥
त्यजेत्पथि सहायं यः श्रान्तं रोगार्तमेव वा  ।  
प्राप्नुयात्साहसं पूर्वं ग्रामे त्र्यहमपालयन्  ॥ ६६० ॥

यदा तु पथि तद्भाण्डमासिध्येत ह्रियेत वा  ।  
यावानध्वा गतस्तेन प्राप्नुयात्तावतीं भृतिम्  ॥ ६६१ ॥

हस्त्यश्वगोखरोष्ट्रादीन् गृहीत्वा भाटकेन यः  ।  
नार्पयेत्कृतकृत्यार्थः स तु दाप्यः सभाटकम्  ॥ ६६२ ॥

गृहवार्यापणादीणि गृहीत्वा भाटकेन यः  ।  
स्वामिने नार्पयेद्यावत्तावद्दाप्यः सभाटकम्  ॥ ६६३ ॥


## स्वामिपालविवादः

क्षेत्रारामविवीतेषु गृहेषु पशुवाटिषु  ।  
ग्रहणं तत्प्रविष्टानां ताडनं वा बृहस्पतिः  ॥ ६६४ ॥

अधमोत्तममध्यानां पशूनां चैव ताडने  ।  
स्वामी तु विवदेद्यत्र दण्डं तत्र प्रकल्पयेत् ॥ ६६५ ॥

अजातेष्वेव सस्येषु कुर्यादावरणं महत् ।  
दुःखेनेह निवार्यन्ते लब्धस्वादुरसा मृगाः  ॥ ६६६ ॥

दापयेत्पणपादं गां द्वौ पादौ महिषीं तथा  ।  
तथाजाविकवत्सानां पादो दण्डः प्रकीर्तितः  ॥ ६६७ ॥


## समयस्यानपाकर्म संविद्व्यतिक्रमो वा

समूहिनां तु यो धर्मस्तेन धर्मेण ते सदा  ।  
प्रकुर्युः सर्वकर्माणि स्वधर्मेषु व्यवस्थिताः  ॥ ६६८ ॥

अविरोधेन धर्मस्य निर्गतं राजशासनम्  ।  
तस्यैवाचरणं पूर्वं कर्तव्यं तु नृपाज्ञया  ॥ ६६९ ॥

राजप्रवर्तितान् धर्मान् यो नरो नानुपालयेत् ।  
गर्ह्यः स पापो दण्ड्यश्च लोपयन् राजशासनम्  ॥ ६७० ॥

युक्तियुक्तं च यो हन्याद्वक्तुर्योऽनवकाशदः  ।  
अयुक्तं चैव यो ब्रूते स दाप्यः पूर्वसाहसम्  ॥ ६७१ ॥

साहसी भेदकारी च गणद्रव्यविनाशकः  ।  
उच्छेद्याः सर्व एवैते विख्याप्यैवं नृपे भृगुः  ॥ ६७२ ॥

एकपात्रे च वा पङ्क्त्यां संभोक्ता यस्य यो भवेत् ।  
अकुर्वंस्तत्तथा दण्ड्यस्तस्य दोषमदर्शयन्  ॥ ६७३ ॥

गणमुद्दिश्य यत्किंचित्कृत्वर्णं भक्षितं भवेत् ।  
आत्मार्थं विनियुक्तं वा देयं तैरेव तद्भवेत् ॥ ६७४ ॥

गणानां श्रेणिवर्गाणां गताः स्युर्ये तु मध्यताम्  ।  
प्राक्तनस्य धनर्णस्य समांशाः सर्व एव ते  ॥ ६७५ ॥

तथैव भोज्यवैभाज्य- दानधर्मक्रियासु च  ।  
समूहस्थोऽंशभागी स्यात्प्रगतस्त्वंशभाङ्न तु  ॥ ६७६ ॥

यत्तैः प्राप्तं रक्षितं वा गणार्थे वा ऋणं कृतम्  ।  
राजप्रसादलब्धं च सर्वेषामेव तत्समम्  ॥ ६७७ ॥


## नैगमादिसंज्ञालक्षणम्

नानापौरसमूहस्तु नैगमः परिकीर्तितः  ।  
नानायुधधरा व्राताः समवेताः प्रकीर्तिताः  ॥ ६७८ ॥

समूहो वणिजादीनां पूगः संपरिकीर्तितः  ।  
प्रव्रज्यावसिता ये तु पाषण्डाः परिकीर्तिताः  ॥ ६७९ ॥

ब्राह्मणानां समूहस्तु गणः संपरिकीर्तितः  ।  
शिल्पोपजीविनो ये तु शिल्पिनः परिकीर्तिताः  ॥ ६८० ॥

आर्हतसौगतानां तु समूहः सङ्घ उच्यते  ।  
चाण्डालश्वपचादीनां समूहो गुल्म उच्यते  ॥ ६८१ ॥

गणपाषण्डपूगाश्च व्राताश्च श्रेणयस्तथा  ।  
समूहस्थाश्च ये चान्ये वर्गाख्यास्ते बृहस्पतिः  ॥ ६८२ ॥


## क्रयकिक्रयानुशयः क्रीस्वानुशयो विक्रीये संप्रदानं वा

क्रीत्वा प्राप्तं न गृह्णीयाद्यो न दद्याददूषितम्  ।  
स मूल्याद्दशमं भागं दत्त्वा स्वद्रव्यमाप्नुयात् ॥ ६८३ ॥

अप्राप्तेऽर्थक्रियाकाले कृते नैव प्रदापयेत् ।  
एवं धर्मो दशाहात्तु परतोऽनुशयो न तु  ॥ ६८४ ॥

भूमेर्दशाहे विक्रेतुरायस्तत्क्रेतुरेव च  ।  
द्वादशाहः सपिण्डानामपि चाल्पमतः परम्  ॥ ६८५ ॥

क्रीत्वानुशयवान् पण्यं त्यजेद्दोह्यादि यो नरः  ।  
अदुष्टमेव काले तु स मूल्याद्दशमं वहेत् ॥ ६८६ ॥

क्रीत्वा गच्छन्ननुशयं क्रयी हस्तमुपागते  ।  
षड्भागं तत्र मूल्यस्य दत्त्वा क्रीतं त्यजेद्बुधः  ॥ ६८७ ॥

अविज्ञातं तु यत्क्रीतं दुष्टं पश्चाद्विभावितम्  ।  
क्रीतं तत्स्वामिने देयं काले चेदन्यथा न तु  ॥ ६८८ ॥

निर्दोषं दर्शयित्वा तु यः सदोषं प्रयच्छति  ।  
मूल्यं तद्द्विगुणं दाप्यो विनयं तावदेव च  ॥ ६८९ ॥

उपहन्येत वा पण्यं दह्येतापह्रियेत वा  ।  
विक्रेतुरेव सोऽनर्थो विक्रीयासंप्रयच्छतः  ॥ ६९० ॥

दीयमानं न गृह्णाति क्रीत पण्यं च यः क्रयी  ।  
विक्रीतं च तदन्यत्र विक्रेता नापराध्रुयात् ॥ ६९१ ॥

मत्तोन्मत्तेन विक्रीतं हीनमूल्यं भयेन वा  ।  
अस्वतन्त्रेण मुग्धेन त्याज्यं तस्य पुनर्भवेत् ॥ ६९२ ॥

त्र्यहं दोह्यं परीक्षेत पत्र्चाहद्वाह्यमेव तु   ।  
मुक्तावज्रप्रवालानां सप्ताहं स्यात्प्रवीक्षणम्  ॥ ६९३ ॥

द्विपदामर्धमासं तु पुंसां तद्द्विगुणं स्त्रियाः  ।  
दशाहं सर्वबीजानामेकाहं लोहवाससाम्  ॥ ६९४ ॥

अतोऽर्वाक्पण्यदोषस्तु यदि संजायते क्वचित् ।  
विक्रेतुः प्रतिदेयं तत्क्रेता मूल्यमवाप्नुयात् ॥ ६९५ ॥

परिभुक्तं तु यद्वासः क्लिष्टरूपं मलीमसम्  ।  
सदोषमपि तत्क्रीतं विकेतुर्न भवेत्पुनः  ॥ ६९६ ॥

साधारणं तु यत्क्रीतं नैको दद्यान्नराधमः  ।  
नादद्यान्न च गृह्णीयाद्विक्रीयाच्च न चैव हि  ॥ ६९७ ॥

क्रीत्वा मूल्येन यत्पण्यं दुष्क्रीतं मन्यते क्रयी  ।  
विक्रेतुः प्रतिदेयं तत्तस्मिन्नेवाह्न्यवीक्षितम्  ॥ ६९८ ॥

द्वितीयेऽह्नि ददत्क्रेता मूल्यात्त्र्यंशांशमाहरेत् ।  
द्विगुणं तृतीयेऽह्नि परतः क्रेतुरेव तत् ॥ ६९९ ॥

द्रव्यस्वं पञ्चधा कृत्वा त्रिभागो मूल्यमुच्यते  ।  
लाभश्चतुर्थो भागः स्यात्पञ्चमः सत्यमुच्यते  ॥ ७०० ॥

सन्धिश्च परिवृत्तिश्च विषमा वा त्रिभोगतः  ।  
आज्ञयापि क्रयश्चापि दशाब्दं विनिवर्तयेत् ॥ ७०१ ॥

ज्ञात्यादीनननुज्ञाप्य समीपस्थाननिन्दितान्  ।  
क्रयविक्रयधर्मोऽपि भूमेर्नास्तीति निर्णयः  ॥ ७०२ ॥

स्वग्रामे दशरात्रं स्यादन्यग्रामे त्रिपक्षकम्  ।  
राष्ट्रान्तरेषु षण्मासं भाषाभेदे तु वत्सरम्  ॥ ७०३ ॥

पलायिते तु करदे करप्रतिभुवा सह  ।  
करार्थं करदक्षेत्रं विक्रीणीयुः सभासदः  ॥ ७०४ ॥

समवेतैस्तु सामन्तैरभिज्ञैः पापभीरुभिः  ।  
क्षेत्रारामगृहादीनां द्विपदां च चतुष्पदाम्  ॥ ७०५ ॥

कल्पितं मूल्यमित्याहुर्भागं कृत्वा तदष्टधा  ।  
एकभागातिरिक्तं वा हीनं वानुचितं स्मृतम्  ॥ ७०६ ॥

समाः शतमतीतेऽपि सर्वं तद्विनिवर्तते  ।  
क्रयविक्रयणे क्रय्यं यन्मूल्यं धर्मतोऽर्हति  ॥ ७०७ ॥

तत्तुर्ये पञ्चमे षष्टे सप्तमेऽंशेऽष्टमेऽपि वा  ।  
हीने यदि विनिर्वृत्ते क्रयविक्रायणे सति  ॥ ७०८ ॥

हीनमूल्यं तु तत्सर्वं कृतमप्यकृतं भवेत् ।  
उक्तादल्पतरे हीने क्रयो नैव प्रदुष्यति  ॥ ७०९ ॥

तेनाप्यंशेन हीयेत मूल्यतः क्रयविक्रये  ।  
कतमप्यकृतं प्राहुरन्ये धर्मविदो जनाः  ॥ ७१० ॥

अर्धाधिके क्रयः सिध्येदुक्तलाभो दशाधिकः  ।  
अवक्रयस्त्रिभागेन सद्य एव रुचिक्रयः  ॥ ७११ ॥

मूल्यात्स्वल्पप्रदानेऽपि क्रयसिद्धिः कृता भवेत् ।  
चक्रवृद्द्यां प्रदातव्यं देयं तत्समयादृते  ॥ ७१२ ॥


## अभ्युपेत्याशुश्रूषा

यस्तु न ग्राहयेच्शिल्पं कर्माण्यन्यानि कारयेत् ।  
प्राप्नुयात्साहसं पूर्वं तस्माच्शिष्यो निवर्तते  ॥ ७१३ ॥

शिक्षितोऽपि श्रितं काममन्तेवासी समाचरेत् ।  
तत्र कर्म च यत्कुर्यादाचार्यस्यैव तत्फलम्  ॥ ७१४ ॥

स्वतन्त्रस्यात्मनो दानाद्दासत्वं दारवद्भृगुः  ।  
त्रिषु वर्णेषु विज्ञेयं दास्यं विप्रस्य न क्वचित् ॥ ७१५ ॥

वर्णानामनुलाम्येन दास्यं न प्रतिलोमतः  ।  
राजन्यवैश्यशूद्राणां त्यजतां हि स्वतन्त्रताम्  ॥ ७१६ ॥

समवर्णोऽपि विप्रं तु दासत्वं नैव कारयेत् ।  
ब्राह्मणस्य हि दासत्वान्नृपतेजो विहन्यते  ॥ ७१७ ॥

क्षत्रविश्शूद्रधर्मस्तु समवर्णे कदाचन  ।  
कारयेद्दासकर्माणि ब्राह्मणं न बृहस्पतिः  ॥ ७१८ ॥

शीलाध्ययनसंपन्ने तदूनं कर्म कामतः  ।  
तत्रापि नाशुभं किंचित्प्रकुर्वीत द्विजोत्तमः  ॥ ७१९ ॥

विण्मूत्रोन्मार्जनं चैव नग्नत्वपरिमर्दनम्  ।  
प्रायो दासीसुताः कुर्युर्गवादिग्रहणं च यत् ॥ ७२० ॥

प्रव्रज्यावसिता यत्र त्रयो वर्णा द्विजादयः  ।  
निर्वासं कारयेद्विप्रं दासत्वं क्षत्रविड्नृपः  ॥ ७२१ ॥

शूद्रं तु कारयेद्दासं क्रीतमक्रीतमेव वा  ।  
दास्यायैव हि सृष्टः स स्वयमेव स्वयं भुवा  ॥ ७२२ ॥

स्वदासीं यस्तु संगच्छेत्प्रसूता च भवेत्ततः  ।  
अवेक्ष्य बीजं कार्या स्यान्न दासी सान्वया तु सा  ॥ ७२३ ॥

दासस्य तु धनं यत्स्यात्स्वामी तस्य प्रभुः स्मृतः  ।  
प्रकाशं विक्रयाद्यत्तु न स्वामी धनमर्हति  ॥ ७२४ ॥

दासेनोढा स्वदासी या सापि दासीत्वमाप्नुयात् ।  
यस्माद्भर्ता प्रभुस्तस्याः स्वाम्यधीनः प्रभुर्यतः  ॥ ७२५ ॥

आदद्याद्ब्राह्मणीं यस्तु चिक्रीणीत तथैव च  ।  
राज्ञा तदकृतं कार्यं दण्ड्या स्युः सर्व एव ते  ॥ ७२६ ॥

कामात्तु संश्रितां यस्तु दासीं कुर्यात्कुलस्त्रियम्  ।  
संक्रामयेत वान्यत्र दण्ड्यस्तच्चाकृतं भवेत् ॥ ७२७ ॥

बालधात्रीमदासीं च दासीमिव भुनक्ति यः  ।  
परिचारकपत्नीं वा प्राप्नुयात्पूर्वसाहसम्  ॥ ७२८ ॥

विक्रोशमानां यो भक्तां दासीं विक्रेतुमिच्छति  ।  
अनापदिस्थः शक्तः सन् प्राप्नुयाद्द्विशतं दमम्  ॥ ७२९ ॥

तवाहमिति चात्मानं योऽस्वतन्त्रः प्रयच्छति  ।  
न स तं प्राप्नुयात्कामं पूर्वस्वामी लभेत तम्  ॥ ७३० ॥

प्रव्रज्यावसितो दासो मोक्तव्यश्च न केनचित् ।  
अनाकालभृतो दास्यान्मुच्यते गोयुगं ददत् ॥ ७३१ ॥


## सीमाविवादः

आधिक्यं न्यूनता चांशे अस्तिनास्तित्वमेव च  ।  
अभोगभुक्तिः सीमा च षट्भूवादस्य हेतवः  ॥ ७३२ ॥

तस्मिन् भोगः प्रयोक्तव्यः सर्वसाक्षिषु तिष्ठति  ।  
लेख्यारूढश्चेतरश्च साक्षी मार्गद्वयान्वितः  ॥ ७३३ ॥

क्षेत्रवास्तुतडागेषु कूपोपवनसेतुषु  ।  
द्वयोर्विवादे सामन्तः प्रत्ययः सर्ववस्तुषु  ॥ ७३४ ॥

सामन्तभावेऽसामन्तैः कुर्यात्क्षेत्रादिनिर्णयम्  ।  
ग्रामसीमासु च तथा तद्वन्नगरदेशयोः  ॥ ७३५ ॥

ग्रामो ग्रामस्य सामन्तः क्षेत्रं क्षेत्रस्य कीर्तितम्  ।  
गृहं गृहस्य निर्दिष्ट समन्तात्परिरभ्य हि  ॥ ७३६ ॥

तेषामभावे सामन्त- मौलवृद्धोद्धृतादयः  ।  
स्थावरे षट्प्रकारेऽपि नात्र कार्या विचारणा  ॥ ७३७ ॥

संसक्तास्त्वथ सामन्तास्तत्संसक्तास्तथोत्तराः  ।  
संसक्तसक्तसंसक्ताः पद्माकाराः प्रकीर्तिताः  ॥ ७३८ ॥

स्वार्थसिद्धौ प्रदुष्टेषु सामन्तेष्वर्थगौरवात् ।  
तत्संसक्तैस्तु कर्तव्य उद्धारो नात्र संशयः  ॥ ७३९ ॥

संसक्तसक्तदोषे तु तत्संसक्ताः प्रकीर्तिताः  ।  
कर्तव्या न प्रदुष्टास्तु राज्ञा धर्मं विजानता  ॥ ७४० ॥

नाज्ञानेन हि मुच्यन्ते सामन्ता निर्णयं प्रति  ।  
अज्ञानोक्तौ दण्डयित्वा पुनः सीमां विचारयेत् ।  
कीर्तिते यदि भेदः स्याद्दण्ड्यास्तूत्तमसाहसम्  ॥ ७४१ ॥

त्यक्त्वा दुष्टांस्तु सामन्तानन्यान्मौलादिभिः सह  ।  
संमिश्रय कारयेत्सीमामेवं धर्मविदो विदुः  ॥ ७४२ ॥

ये तत्र पूर्वं सामन्ताः पश्चाद्देशान्तरं गताः  ।  
तन्मूलत्वात्तु ते मौला ऋषिभिः संप्रकीर्तिताः  ॥ ७४३ ॥

निष्पाद्यमानं यैर्दृष्टं तत्कार्यं नृगुणान्वितैः  ।  
वृद्धा वा यदि वावृद्धास्ते वृद्धाः परिकीर्तिताः  ॥ ७४४ ॥

उपश्रवणसंभोग- कार्याख्यानोपचिह्निताः  ।  
उद्धरन्ति ततो यस्मादुद्धृतास्ते ततः स्मृतः  ॥ ७४५ ॥

सामन्ताः साधनं पूर्वमनिष्टोक्तौ गुणान्विताः  ।  
द्विगुणास्तूत्तरा ज्ञेया ततोऽन्ये त्रिगुणा मताः  ॥ ७४६ ॥

एको यद्वन्नयेत्सीमामुभयोरीप्सितः क्वचित् ।  
मस्तके क्षितिमारोप्य रक्तवासाः समाहिताः  ॥ ७४७ ॥

भयवर्जितभूपेन सर्वाभावे स्वयंकृता  ॥ ७४८ ॥

क्षेत्रकूपतडागानां केदारारामयोरपि  ।  
गृहप्रासादावसथ- नृपदेवगृहेषु च  ॥ ७४९ ॥

बहूनां तु गृहीतानां न सर्वे निर्णयं यदि  ।  
कुर्युर्भयाद्वा लोभाद्वा दाप्यास्तूत्तमसाहसम्  ॥ ७५० ॥

सीमाचङ्क्रमणे कोशे पादस्पर्शे तथैव च  ।  
त्रिपक्षपक्षसप्ताहं दैवराजिकमिष्यते  ॥ ७५१ ॥

मेखलाभ्रमनिष्कास- गवाक्षान्नोपरोधयेत् ।  
प्रणालीं गृहवास्तुं च पीडयन् दण्डभाग्भवेत् ॥ ७५२ ॥

निवेशसमयादूर्ध्वं नैते योज्याः कदाचन  ।  
दृष्टिपातं प्रणालीं च न कुर्यात्परवेश्ममु  ॥ ७५३ ॥

विण्मूत्रोदकवप्रं च वह्निश्वभ्रनिवेशनम्  ।  
अरत्निद्वयमुत्सृज्य परकुड्यान्निवेशयेत् ॥ ७५४ ॥

सर्वे जनाः सदा येन प्रयान्ति स चतुष्पथः  ।  
अनिरुद्धो यथाकालं राजमार्गः स उच्यते  ॥ ७५५ ॥

न तत्र रोपयेत्किंचिन्नोपहन्यात्तु केनचित् ।  
गुरुआचार्यनृपादीनां मार्गादानात्तु दण्डभाक् ॥ ७५६ ॥

यस्तत्र संकरश्वभ्रान् वृक्षारोपणमेव च  ।  
कामात्पुरीषं कुर्याच्च तस्य दण्डस्तु माषकः  ॥ ७५७ ॥

तटाकोद्यानतीर्थानि योऽमेध्येन विनाशयेत् ।  
अमेध्यं शोधयित्वा तु दण्डयेत्पूर्वसाहसम्  ॥ ७५८ ॥

दूषयेत्सिद्धतीर्थानि स्थापितानि महात्मभिः  ।  
पुण्यानि पावनीयानि प्राप्नुयात्पूर्वसाहसम्  ॥ ७५९ ॥

सीमामध्ये तु जातानां वृक्षाणां क्षेत्रयोर्द्वयोः  ।  
फलं पुष्पं च सामान्यं क्षेत्रस्वामिषु निर्दिशेत् ॥ ७६० ॥

अन्यक्षेत्रे तु जातानां शाखा यत्रान्यसंश्रिताः  ।  
स्वामिनं तं विजानीयाद्यस्य क्षेत्रेषु संश्रिताः  ॥ ७६१ ॥

अस्वाम्यनुमतेनैव संस्कारं कुरुते तु यः  ।  
गृहोद्यानतटाकानां संस्कर्ता लभते न तु  ॥ ७६२ ॥

व्ययं स्वामिनि चायाते न निवेद्य नृपे यदि  ।  
अथावेद्य प्रयुक्तस्तु तद्गतं लभते व्ययम्  ॥ ७६३ ॥

अशक्तितो न दद्याच्चेत्खिलार्थो यत्कृतो व्ययः  ।  
तदष्टभागहीनं तु कर्षकः फलमाप्नुयात् ।  
वर्षाण्यष्टौ स भोक्ता स्यात्परतः स्वामिने तु तत् ॥ ७६४ ॥

अशक्तप्रेतनष्टेषु क्षेत्रिकेष्वनिवारितः  ।  
क्षेत्रं चेद्विकृषेत्कश्चिदश्नुवीत स तत्फलम्  ॥ ७६५ ॥

विकृष्यमाणे क्षेत्रे च क्षेत्रिकः पुनराव्रजेत् ।  
शीलोपचारं तत्सर्वं दत्त्वा क्षेत्रमवाप्नुयात् ॥ ७६६ ॥

तदष्टभागापचयाद्यावत्सप्त गताः समाः  ।  
समाप्तेऽष्टमे वर्षे भुक्तक्षेत्रं लभेत सः  ॥ ७६७ ॥


## वाक्पारुष्यम्

हुङ्कारः कासनं चैव लोके यच्च विगर्हितम्  ।  
अनुकुर्यादनुब्रूयाद्वाक्पारुष्यं तदुच्यते  ॥ ७६८ ॥

निष्ठुराश्लीलतीव्रत्वात्तदपि त्रिविधं स्मृतम्  ।  
आक्षेपो निष्ठुरं ज्ञेयमश्लीलं न्यङ्गसंज्ञितम्  ।  
पतनीयैरुपाक्रोशैस्तीव्रमाहुर्मनीषिणः  ॥ ७६९ ॥

यत्त्वसत्संज्ञितैरङ्गैः परमाक्षिपति क्वचित् ।  
अभूतैर्वाथ भूतैर्वा निष्ठुरा वाक्स्मृता बुधैः  ॥ ७७० ॥

न्यग्भावकरणं वाचा क्रोधात्तु कुरुते यदा  ।  
वृत्तदेशकुलादीनामश्लीला सा बुधैः स्मृता  ॥ ७७१ ॥

महापातकयोक्त्री च रागद्वेषकरी च या  ।  
जातिभ्रंशकारी वाथ तीव्रा सा प्रथिता तु वाक् ॥ ७७२ ॥

योऽगुणान् कीर्तयेत्क्रोधान्निगुणो वा गुणज्ञताम्  ।  
अन्यसंज्ञानुयोगी वा वाग्दुष्टं तं नरं विदुः  ॥ ७७३ ॥

अदुष्टस्यैव यो दोषान् कीर्तयेद्दोषकारणात् ।  
अन्यापदेशवादी च वाग्दुष्टं तं नरं विदुः  ॥ ७७४ ॥

मोहात्प्रमादात्सङ्घर्षात्प्रीत्या चोक्तं मयेति यत् ।  
नाहमेवं पुनर्वक्ष्ये दण्डार्धं तस्य कल्पयेत् ॥ ७७५ ॥

यत्र स्यात्परिहारार्थं पतितस्तेन कीर्तनम्  ।  
वचनात्तत्र न स्यात्तु दोषो यत्र विभावयेत् ॥ ७७६ ॥

अन्यथा तुल्यदोषः स्यान्मिथ्योक्तौ तूत्तमः स्मृतः  ।  
महता प्रणिधानेन वाग्दुष्टं साधयेन्नरम्  ॥ ७७७ ॥

अतथ्यं श्रावितं राजा प्रयत्नेन विचारयेत् ।  
अनृताख्यानशीलानां जिह्वाच्छेदो विशोधनम्  ॥ ७७८ ॥


## दण्डपारुष्यम्

हेतुआदिभिर्न पश्येच्चेद्दण्डपारुष्यकारणम्  ।  
तत्र साक्षिकृतं चैव दिव्यं वा विनियोजयेत् ॥ ७७९ ॥

आभीषणेन दण्डेन प्रहरेद्यस्तु मानवः  ।  
पूर्वं चापीडितो वाथ स दण्ड्यः परिकीर्तितः  ॥ ७८० ॥

कर्णौष्ठघ्राणपादाक्षि- जिह्वाशिश्नकरस्य च  ।  
छेदने चोत्तमो दण्डो भेदने मध्यमो भृगुः  ॥ ७८१ ॥

मनुष्याणां पशूनां च दुःखाय प्रहते सति  ।  
यथा यथा भवेद्दुःखं दण्डं कुर्यात्तथा तथा  ॥ ७८२ ॥

अस्पृश्यधूर्तदासानां म्लेच्छानां पापकारिणाम्  ।  
प्रतिलोमप्रसूतानां ताडनं नार्थतो दमः  ॥ ७८३ ॥

छर्दिमूत्रपुरीषाद्यैरापाद्यः स चतुर्गुणः  ।  
षड्गुणः कायमध्ये स्यान्मूर्ध्नि त्वष्टगुणः स्मृतः  ॥ ७८४ ॥

उद्गूरणे तु हस्तस्य कार्यो द्वादशको दमः  ।  
स एव द्विगुणः प्रोक्तः पातनेषु स्वजातिषु  ॥ ७८५ ॥

वाक्पारुष्ये यथैवोक्ताः प्रातिलोम्यानुलोमतः  ।  
तथैव दण्डपारुष्ये पात्या दण्डा यथाक्रमम्  ॥ ७८६ ॥

देहेन्द्रियविनाशे तु यथा दण्डं प्रकल्पयेत् ।  
तथा तुष्टिकरं देयं समुत्थानं च पण्डितैः  ।  
समुत्थानव्ययं चासौ दद्यादाव्रणरोपणात् ॥ ७८७ ॥

वाग्दण्डस्ताडनं चैव येषूक्तमपराधिषु  ।  
हृतं भग्नं प्रदाप्यास्ते शोध्यं निःस्वैस्तु कर्मणा  ॥ ७८८ ॥

श्रान्तांस्तृषार्तान् क्षुधितानकाले वाहयेन्नरः  ।  
खरगोमहिषोष्ट्रादीन् प्राप्नुयात्पूर्वसाहसम्  ॥ ७८९ ॥

द्विपणो द्वादशपणो वधे तु मृगपक्षिणाम्  ।  
सर्पमार्जारनकुल- श्वसूकरवधे नृणाम्  ॥ ७९० ॥

गोकुमारीदेवपशु- मुक्षाणं वृषभं तथा  ।  
वाहयन् साहसं पूर्वं प्राप्नुयादुत्तमं वधः  ॥ ७९१ ॥

प्रमापणे प्राणभृतां दद्यात्तत्प्रतिरूपकम्  ।  
तस्यानुरूपं मूल्यं वा दद्यादित्यब्रवीन्मनुः  ॥ ७९२ ॥

वनस्पतीनां सर्वेषामुपभोगो यथा यथा  ।  
तथा तथा दमः कार्यो हिंसायामिति धारणा  ॥ ७९३ ॥

शिष्यं क्रोधेन हन्याच्चेदाचार्यो लतया विना  ।  
येनात्यर्थं भवेत्पीडा वादः स्याच्शिष्यतः पितुः  ॥ ७९४ ॥


## साहसम्

सहसा यत्कृतं कर्म तत्साहसमुदाहृतम्  ॥ ७९५ ॥

सान्वयस्त्वपहारो यः प्रसह्य हरणं च यत् ।  
साहसं च भवेदेवं स्तेयमुक्तं विनिह्नवः  ॥ ७९६ ॥

विना चिह्नैस्तु यत्कार्यं साहसाख्यं प्रवर्तते  ।  
शपथैः स विशोध्यः स्यात्सर्ववादेष्वयं विधिः  ॥ ७९७ ॥

एकं चेद्वहवो हन्युः संरब्धाः पुरुषं नराः  ।  
मर्मघातो तु यस्तेषां स घातक इति स्मृतः  ॥ ७९८ ॥

व्यापादनेन तत्कारी वधं चित्रमवाप्नुयात् ।  
विनाशहेतुमायान्तं हन्यादेवाविचारयन्  ॥ ७९९ ॥

उद्यतानां तु पापानां हन्तुर्दोषो न विद्यते  ।  
निवृत्तास्तु यदारम्भाद्ग्रहणं न वधः स्मृतः  ॥ ८०० ॥

आततायिनि चोत्कृष्टे तपःस्वाध्यायजन्मतः  ।  
वधस्तत्र तु नैव स्यात्पापे हीने वधो भृगुः  ॥ ८०१ ॥

उद्यतासिविषाग्निश्च चापोद्यतकरस्तथा  ।  
आथर्वणेन हन्ता च पिशुनश्चैव राजनि  ॥ ८०२ ॥

भार्यातिक्रमकारी च रन्ध्रान्वेषणतत्परः  ।  
एवमाद्यान् विजानीयात्सर्वानेवाततायिनः  ॥ ८०३ ॥

यशोवृत्तहरान् पापानाहुर्धर्मार्थहारकान्  ।  
अनाक्षारितपूर्वो यस्त्वपराधे प्रवर्तते  ।  
प्राणद्रव्यापहारे च तं विद्यादाततायिनम्  ॥ ८०४ ॥

नखिनां शृण्गिणां चैव दंष्ट्रिणां चाततायिनाम्  ।  
हस्त्यश्वानां तथान्येषां वधे हन्ता न दोषभाक् ॥ ८०५ ॥

गर्भस्य पातने स्तेनो ब्राह्मण्यां शस्त्रपातेन  ।  
अदुष्टां योषितं हत्वा हन्त्व्यो ब्राह्मणोऽपि हि  ॥ ८०६ ॥

क्षतं भङ्गोपमर्दौ च कुर्याद्द्रव्येषु यो नरः  ।  
प्राप्नुयात्साहसं पूर्वं द्रव्यभाक्स्वाम्युदाहृतः  ॥ ८०७ ॥

हरेद्भिन्द्याद्दहेद्वापि देवानां प्रतिमां यदि  ।  
तग्गृहं चैव यो भिन्द्यात्प्राप्नुयात्पूर्वसाहसम्  ॥ ८०८ ॥

प्राकारं भेदयेद्यस्तु पातयेच्छातयेत्तथा  ।  
बध्नीयादम्भसो मार्गं प्राप्नुयात्पूर्वसाहसम्  ॥ ८०९ ॥


## स्तेयम्

प्रच्छन्नं वा प्रकाशं वा निशायामथ वा दिवा  ।  
यत्परद्रव्यहरणं स्तेयं तत्परिकीर्तितम्  ॥ ८१० ॥

अन्यहस्तात्परिभ्रष्टमकामादुद्धृतं भुवि  ।  
चौरेण वा परिक्षिप्तं लोप्त्रं यत्नात्परीक्षयेत् ॥ ८११ ॥

तुलामानप्रतिमान- प्रतिरूपकलक्षितैः  ।  
चरन्नलक्षितैर्वापि प्राप्नुयात्पूर्वसाहसम्  ॥ ८१२ ॥

गृहे तु मुषितं राजा चौरग्राहांस्तु दापयेत् ।  
आरक्षकांश्च दिक्पालान् यदि चौरो न लभ्यते  ॥ ८१३ ॥

ग्रामान्तरे हृतं द्रव्यं ग्रामाध्यक्षं प्रदापयेत् ।  
विवीते स्वामिना देयं चौरोद्धर्ता विवीतके  ॥ ८१४ ॥

स्वदेशे यस्य यत्किंचिद्धृतं देयं नृपेण तु  ।  
गृह्णीयात्तत्स्वयं नष्टं प्राप्तमन्विष्य पार्थिवः  ॥ ८१५ ॥

चौरैर्हृतं प्रयत्नेन स्वरूपं प्रतिपादयेत् ।  
तदभावे तु मूल्यं स्यादन्यथा किल्विषी नृपः  ॥ ८१६ ॥

लब्धेऽपि चौरे यदि तु मोषस्तस्मान्न लभ्यते  ।  
दद्यात्तमथ वा चौरं दापयेत्तु यथेष्टतः  ॥ ८१७ ॥

तस्मिंश्चेद्दाप्यमानानां भवेद्दोषे तु संशयः  ।  
मुषितः शपथं दाप्यो बन्धुभिर्वा विशोधयेत् ॥ ८१८ ॥

यस्मादपहृताल्लब्धं द्रव्यात्स्वल्पं तु स्वामिना  ।  
तच्शेषमाप्नुयात्तस्मात्प्रत्यये स्वामिना कृते  ॥ ८१९ ॥

स्वदेशघातिनो ये स्युस्तथा मार्गनिरोधकाः  ।  
तेषां सर्वस्वमादाय राजा शूले निवेशयेत् ॥ ८२० ॥

अचोराद्दापितं द्रव्यं चौरान्वेषणतत्परैः  ।  
उपलब्धे लभेरंस्ते द्विगुणं तत्र दापयेत् ॥ ८२१ ॥

येन येन परद्रोहं करोत्यङ्गेन तस्करः  ।  
छिन्द्यादङ्गं नृपस्तस्य न करोति यथा पुनः  ॥ ८२२:१ ॥

त्रपुषे वारुके द्वे तु पञ्चाम्रं पञ्चदाडिमम्  ।  
खर्जूरबदरादीनां मुष्टिं गृह्णन्न दुष्यति  ॥ ८२२:२ ॥

मानवाः सद्य एवाहुः सहोढानां प्रवासनम्  ।  
गौतमानामनिष्टं यत्प्राण्युच्छेदद्विगर्हितम्  ॥ ८२३ ॥

सहोढमसहोढं वा तत्त्वागमितसाहसम्  ।  
प्रगृह्याच्छिन्नमावेद्य सर्वस्वैर्विप्रयोजयेत् ॥ ८२४ ॥

अयःसन्दानगुप्तास्तु मन्दभक्ता बलान्विताः  ।  
कुर्युः कर्माणि नृपतेरामृत्योरिति कौशिकः  ॥ ८२५ ॥

परदेशाद्धृतं द्रव्यं वैदेश्येन यदा भवेत् ।  
गृहीत्वा तस्य तद्द्रव्यमदण्डं तं विसर्जयेत् ॥ ८२६ ॥

चोराणां भक्तदा ये स्युस्तथाग्न्युदकदायकाः  ।  
क्रेतारश्चैव भाण्डानां प्रतिग्राहिण एव च  ।  
समदण्डाः स्मृता ह्येते ये च प्रच्छादयन्ति तान्  ॥ ८२७ ॥

अविद्वान् याजको वा स्यात्प्रवक्ता चानवस्थितः  ।  
तौ उभौ चोरदण्डेन विनीय स्थापयेत्पथि  ॥ ८२८ ॥


## स्त्रीसंग्रहणम्

दूतोपचारयुक्तश्चेदवेलास्थानसंस्थितिः  ।  
क्ण्ठकेशाण्चलग्राहः कर्णनासाकरादिषु  ।  
एकस्थानासनाहाराः संग्रहो नवधा स्मृतः  ॥ ८२९ ॥

स्त्रीषु वृत्तोपभोगः स्यात्प्रसह्य पुरुषो यदा  ।  
वधे तत्र प्रवर्तेत कार्यातिक्रमणं हि तत् ॥ ८३० ॥

कामार्ता स्वैरिणी या तु स्वयमेव प्रकामयेत् ।  
राजादेशेन मोक्तव्या विख्याप्य जनसंनिधौ  ॥ ८३१ ॥

आरम्भकृत्सहायश्च तथा मार्गानुदेशकः  ।  
आश्रयः शस्त्रदाता च भक्तदाता विकर्मिणाम्  ॥ ८३२ ॥

युद्धोपदेशकश्चैव तद्विनाशप्रदर्शकः  ।  
उपेक्षाकार्ययुक्तश्च दोषवक्त्रनुमोककः  ॥ ८३३ ॥

अनिषेद्धाक्षमो यः स्यात्सर्वे तत्कार्यकारिणः  ।  
यथाशक्त्यनुरूपं तु दण्डमेषां प्रकल्पयेत् ॥ ८३४ ॥


## स्त्रीपुंधर्मः

पत्या चाप्यवियोगिन्या शुश्रूष्योऽग्निर्विनीतया  ।  
सौभाग्यवदव्वैधव्य- काम्यया भर्तृभक्तया  ॥ ८३५ ॥

मतिशुश्रूषयैव स्त्री सर्वान् कामान् समश्नुते  ।  
दिवः पुनरिहायाता सुखानां शेवधिर्भवेत् ॥ ८३६ ॥

मृते भर्तरि या साध्वी ब्रह्मचर्ये व्यवस्थिता  ।  
सारुन्धतीसमाचारा ब्रह्मलोके महीयते  ॥ ८३७ ॥


## दायविभागः

सकलं द्रव्यजातं यद्भागैर्गृह्णन्ति तत्समैः  ।  
पितरो भ्रातरश्चैव विभागो धर्म्य उच्यते  ॥ ८३८ ॥

पैतामहं समानं स्यात्पितुः पुत्रस्य चोभयोः  ।  
स्वयं चोपार्जिते पित्रा न पुत्रः स्वाम्यमर्हति  ॥ ८३९ ॥

पैतामहं च पित्र्यं च यच्चान्यत्स्वयमर्जितम्  ।  
दायादानां विभागे तु सर्वमेतद्विभज्यते  ॥ ८४० ॥

दृश्यमानं विभज्येत गृहं क्षेत्रं चतुष्पदम्  ।  
गूढद्रव्याभिशङ्कायां प्रत्ययस्तत्र कीर्तितः  ॥ ८४१ ॥

गृहोपस्करवाह्याश्च दोह्याभरणकर्मिणः  ।  
दृश्यमाना विभज्यन्ते कोशं गूढेऽब्रवीद्भृगुः  ॥ ८४२ ॥

जीवद्विभागे तु पिता नैकं पुत्रं विशेषयेत् ।  
निर्भाजयेन्न चैवैकमकस्मात्कारणं विना  ॥ ८४३ ॥

संप्राप्तव्यवहाराणां विभागश्च विधीयते  ।  
पुंसां च षोडशे वर्षे जायते व्यवहारिता  ॥ ८४४ ॥

अप्राप्तव्यवहाराणां च धनं व्ययविवर्जितम्  ।  
न्यसेयुर्बन्धुमित्रेषु प्रोषितानां तथैव च  ॥ ८४५:१ ॥

प्रोषितस्य तु यो भागो रक्षेयुः सर्व एव तम्  ।  
बालपुत्रे मृते रिक्थं रक्ष्यं तत्तन्तुबन्धुभिः  ।  
पौगण्डाः परतस्तं तु विभजेरन् यथांशतः  ॥ ८४५:२ ॥

भ्रात्रा पितृव्यमातृभ्यां कुटुम्बार्थमृणं कृतम्  ।  
विभागकाले देयं तद्- रिक्थिभिः सर्वमेव तु  ॥ ८४६ ॥

तदृणं धनिने देयं नान्यथैव प्रदापयेत् ।  
भावितं चेत्प्रमाणेन विरोधात्परतो यदा  ॥ ८४७ ॥

धर्मार्थं प्रीतिदत्तं च यदृणं स्यान्नियोजितम्  ।  
तद्दृश्यमानं विभजेन्न दानं पैतृकाद्धनात् ॥ ८४८ ॥

पित्र्यं पित्र्यर्णसंशुद्धमात्मीयं चात्मना कृतम्  ।  
ऋणमेवंविधं शोध्यं विभागे बन्धुभिः सह  ॥ ८४९ ॥

ऋणं प्रीतिप्रदानं च दत्त्वा शेषं विभाजयेत् ॥ ८५० ॥

द्व्यंशहरोऽर्धहरो वा पुत्रवित्तार्जनात्पिता  ।  
मातापि पितरि प्रेते पुत्रतुल्यांशभागिनी  ॥ ८५१ ॥

यथा यथा विभागाप्तं धनं यागार्थतामियात् ।  
तथा तथा विधातव्यं विद्वद्भिर्भागगौरवम्  ॥ ८५२ ॥

लोके रिक्थविभागेऽपि न कश्चित्प्रभुतामियात् ।  
भोग एव तु कर्तव्यो न दानं न च विक्रयः  ॥ ८५३ ॥

विभक्ता अविभक्ता वा दायादाः स्थावरे समाः  ।  
एको ह्यनीशः सर्वत्र दानाधमनविक्रये  ॥ ८५४ ॥

अविभक्तेऽनुजे प्रेते तत्सुतं रिक्थभागिनम्  ।  
कुर्वीत जीवनं येन लब्धं नैव पितामहात् ॥ ८५५ ॥

लभेतांशं स पित्र्यं तु पितृव्यात्तस्य वा सुतात् ।  
स एवांशस्तु सर्वेषा भ्रातॄणां न्यायतो भवेत् ।  
लभेत तत्सुतो वापि निवृत्तिः परतो भवेत् ॥ ८५६ ॥

उत्पन्ने चौरसे पुत्रे चतुर्थांशहराः सुताः  ।  
सवर्णा असवर्णास्तु ग्रासाच्छादनभाजनाः  ॥ ८५७ ॥

कन्यकानां त्वदत्तानां चतुर्तो भाग इष्यते  ।  
पुत्राणां तु त्रयो भागाः साम्यं त्वल्पधने स्मृतम्  ॥ ८५८ ॥

क्षेत्रिकस्य मतेनापि फलमुत्पादयेत्तु यः  ।  
तस्येह भागिनौ तौ तु न फलं हि विनैकतः  ॥ ८५९ ॥

क्लीबं विहाय पतितं या पुनर्लभते पतिम्  ।  
तस्यां पौनर्भवो जातो व्यक्तमुत्पादकस्य सः  ॥ ८६० ॥

न मूत्रं फेनिलं यस्य विष्ठा चाप्सु निमज्जति  ।  
मेढ्रश्चोन्मादशुक्राभ्यां हीनः क्लीबः स उच्यते  ॥ ८६१ ॥

अक्रमोढासुतश्चैव सगोत्राद्यस्तु जायते  ।  
प्रव्रज्यावसितश्चैव न रिक्थं तेषु चार्हति  ॥ ८६२ ॥

अक्रमोढासुतस्त्वृक्थी सवर्णश्च यदा पितुः  ।  
असवर्णप्रसूतश्च क्रमोढायां च यो भवेत् ॥ ८६३ ॥

प्रतिलोमप्रसूता या तस्याः पुत्रो न रिक्थभाक् ।  
ग्रासाच्छादनमत्यन्तं देयं तद्बन्धुभिर्मतम्  ॥ ८६४ ॥

बन्धूनामप्यभावे तु पितृद्रव्यं तदाप्नुयात् ।  
अपित्र्यं द्रविणं प्राप्तं दापनीया न बान्धवाः  ॥ ८६५ ॥


## अविभाज्यानि

स्वशक्त्यपहृतं नष्टं स्वयमाप्तं च यद्भवेत् ।  
एतत्सर्वं पिता पुत्रैर्विभागे नैव दाप्यते  ॥ ८६६ ॥

परभक्तोपयोगेन विद्या प्राप्तान् यतस्तु या  ।  
तया प्राप्तं धनं यत्तु विद्याप्राप्तं तदुच्यते  ॥ ८६७ ॥

उपन्यस्ते तु यल्लब्धं विद्यया पणपूर्वकम्  ।  
विद्याधनं तु तद्विद्याद्विभागे न विभज्यते  ॥ ८६८ ॥

शिष्यादार्त्विज्यतः प्रश्नात्संदिग्धप्रश्ननिर्णयात् ।  
स्वज्ञानशंसनाद्वादाल्लब्धं प्राध्ययनाच्च यत् ।  
विद्याधनं तु तत्प्राहुर्विभागे न विभज्यते  ॥ ८६९ ॥

शिल्पिष्वपि हि धर्मोऽयं मूल्याच्यच्चाधिकं भवेत् ॥ ८७० ॥

परं निरस्य यल्लब्धं विद्यातो द्यूतपूर्वकम्  ।  
विद्याधनं तु तद्विद्यान्न विभाज्यं बृहस्पतिः  ॥ ८७१ ॥

विद्याप्रतिज्ञया लब्धं शिष्यादाप्तं च यद्भवेत् ।  
ऋत्विङ्न्यायेन यल्लब्धमेतद्विद्याधनं भृगुः  ॥ ८७२ ॥

विद्याबलकृतं चैव याज्यतः शिष्यतस्तथा  ।  
एतद्विद्याधनं प्राहुः सामान्यं यदतोऽन्यथा  ॥ ८७३ ॥

कुले विनीतविद्यानां भ्रातॄणां पितृतोऽपि वा  ।  
शौर्यप्राप्तं तु यद्वित्तं विभाज्यं तद्बृहस्पतिः  ॥ ८७४ ॥

नाविद्यानां तु वैद्येन देयं विद्याधनात्क्वचित् ।  
समविद्याधिकानां तु देयं वैद्येन तद्धनम्  ॥ ८७५ ॥

आरुह्य संशयं यत्र प्रसभं कर्म कुर्वते  ।  
तस्मिन् कर्मणि तुष्टेन प्रसादः स्वामिना कृतः  ।  
तत्र लब्धं तु यत्किञ्चित्धनं शौर्येण तद्भवेत् ॥ ८७६ ॥

शौर्यप्राप्तं विद्यया च स्त्रीधनं चैव यत्स्मृतम्  ।  
एतत्सर्वं विभागे तु विभाज्यं नैव रिक्थिभिः  ॥ ८७७ ॥

ध्वजाहृतं भवेद्यत्तु विभाज्यं नैव तत्स्मृतम्  ।  
संग्रामादाहृतं यत्तु विद्राव्य द्विषतां वलम्  ।  
स्वाम्यर्थे जीवितं त्यक्त्वा तद्ध्वजाहृतमुच्यते  ॥ ८७८ ॥

यल्लब्धं दानकाले तु स्वजात्या कन्यया सह  ।  
कन्यागतं तु तद्वित्तं शुद्धं वृद्धिकरं स्मृतम्  ॥ ८७९ ॥

वैवाहिकं तु तद्विद्याद्भार्यया यत्सहागतम्  ।  
धनमेवंविधं सर्वं विज्ञेयं धर्मसाधकम्  ॥ ८८० ॥

विवाहकाले यत्किंचिद्वरायोद्दिश्य दीयते  ।  
कन्यायास्तद्धनं सर्वमविभाज्यं च बन्धुभिः  ॥ ८८१ ॥

धनं पत्रनिविष्टं तु धर्मार्थं च निरूपितम्  ।  
उदकं चैव दासश्च निबन्धो यः क्रमागतः  ॥ ८८२ ॥

धृतं वस्त्रमलंकारो नानुरूपं तु यद्भवेत् ।  
यथा कालोपयोग्यानि तथा योज्यानि बन्धुभिः  ॥ ८८३ ॥

गोप्रचारश्च रक्षा च वस्त्रं यच्चाङ्गयोजितम्  ।  
प्रयोज्यं न विभज्येत धर्मार्थं च बृहस्पतिः  ॥ ८८४:१ ॥

देशस्य जातेः सङ्घस्य धर्मो ग्रामस्य यो भृगुः  ।  
उदितः स्यात्स तेनैव दायभागं प्रकल्पयेत् ॥ ८८४:२ ॥


## प्रच्छादितरिक्थस्य पुनर्विभागः

प्रच्छादितं यदि धनं पुनरासाद्य तत्समम्  ।  
भजेरन् भ्रातृभिः सार्धमभावे हि पितुः सुताः  ॥ ८८५ ॥

अन्योन्यापहृतं द्रव्यं दुर्विभक्तं च यद्भवेत् ।  
पश्चात्प्राप्तं विभज्येत समभागेन तद्भृगुः  ॥ ८८६ ॥

विभक्तेनैव यत्प्राप्तं धनं तस्यैव तद्भवेत् ।  
हृतं नष्टं च यल्लब्धं प्रागुक्तं च पुनर्भजेत् ॥ ८८७ ॥

बन्धुनापहृतं द्रव्यं बलान्नैव प्रदापयेत् ।  
बन्धूनामविभक्तानां भोगं नैव प्रदापयेत् ॥ ८८८ ॥

क्षेत्रं साधारणं त्यक्त्वा योऽन्यदेशं समाश्रितः  ।  
तद्वंश्यस्यागतस्यांशः प्रदातव्यो न संशयः  ॥ ८८९ ॥

तृतीयः पञ्चमो वापि सप्तमश्चापि यो भवेत् ।  
जन्मनामपरिज्ञाने लभेतांशं क्रमागतम्  ॥ ८९० ॥

यं परंपरया मौलाः सामन्ताः स्वामिनं विदुः  ।  
तदन्वयस्यागतस्य दातव्या गोतजैर्मही  ॥ ८९१ ॥

विभक्ताः पितृवित्ताच्चेदकत्र प्रतिवासिनः (?)  ।  
विभजेयुः पुनर्द्व्यंशं स लभेतोदयो यतः  ॥ ८९२ ॥


## विभक्तचिह्नादि

वसेयुर्दश वर्षाणि पृथग्धर्माः पृथक्क्रियाः  ।  
भ्रातरस्तेऽपि विज्ञेया विभक्ताः पैतृकाद्धनात् ॥ ८९३ ॥


## स्त्रीधनलक्षणं स्त्रीधनप्रकाराश्च

अध्यग्न्यध्यावाहनिकं दत्तं च प्रीतितः स्त्रियैः  ।  
भ्रातृमातृपितृप्राप्तं षड्विधं स्त्रीधनं स्मृतम्  ॥ ८९४ ॥

विवाहकाले यत्स्त्रीभ्यो दीयते ह्यग्निसंनिधौ  ।  
तदध्यग्निकृतं सद्भिः स्त्रीधनं परिकीर्तितम्  ॥ ८९५ ॥

यत्पुनर्लभते नारी नीयमाना पितुर्गृहात् ।  
अध्यावहनिकं चैव स्त्रीधनं तदुदाहृतम्  ॥ ८९६ ॥

प्रीत्या दत्तं तु यत्किंचित्श्वश्र्वा वा श्वशुरेण वा  ।  
पादवन्दनिकं चैव प्रीतिदत्तं तदुच्यते  ॥ ८९७ ॥

गृहोपस्करवाह्यानां दोह्याभरणकर्मिणाम्  ।  
मूल्यं लब्धं तु यत्किंचिच्शुल्कं तत्परिकीर्तितम्  ॥ ८९८ ॥

विवाहात्परतो यत्तु लब्धं भर्तृकुलात्स्त्रिया  ।  
अन्वाधेयं तदुक्तं तु लभ्दं बन्धुकुलात्तथा  ॥ ८९९ ॥

ऊर्ध्वं लब्धं तु यत्किंचित्संस्कारात्प्रीतितः स्त्रिया  ।  
भर्तुः पित्रोः सकाशाद्वा अन्वाधेयं तु तद्भृगुः  ॥ ९०० ॥

ऊढया कन्यया वापि भर्तुः पितृगृहेऽपि वा  ।  
भ्रातुः सकाशात्पित्रोर्वा लब्धं सौदायिकं स्मृतम्  ॥ ९०१ ॥


## स्त्रीधने स्वाम्यादिविचारः

पितृमातृपतिभ्रातृ- ज्ञातिभिः स्त्रीधनं स्त्रियै  ।  
यथाशक्त्या द्विसाहस्राद्दातव्यं स्थावरादृते  ॥ ९०२ ॥

यत्तु सोपाधिकं दत्तं यच्च योगवशेन वा  ।  
पित्रा भ्रात्राथ वा पत्या न तत्स्त्रीधनमिष्यते  ॥ ९०३ ॥

प्राप्तं शिल्पैस्तु यद्वित्तं प्रीत्या चैव यदन्यतः  ।  
भर्तुः स्वाम्यं तदा तत्र शेषं तु स्त्रीधनं स्मृतम्  ॥ ९०४ ॥

सौदायिकं धनं प्राप्य स्त्रीणां स्वातन्त्र्यमिष्यते  ।  
यस्मात्तदानृशस्यार्थं तैर्दत्तमुपजीवनम्  ॥ ९०५ ॥

सौदायिके सदा स्त्रीणां स्वातन्त्र्यं परिकीर्तितम्  ।  
विक्रये चैव दाने च यथेष्टं स्थावरेष्वपि  ॥ ९०६ ॥

भर्तृदायं मृते पत्यौ विन्यसेत्स्त्री यथेष्टतः  ।  
विद्यमाने तु संरक्षेत्क्षपयेत्तत्कुलेऽन्यथा  ॥ ९०७ ॥

अथ चेत्स द्विभार्यः स्यान्न च तां भजते पुनः  ।  
प्रीत्या निसृष्टमपि चेत्प्रतिदाप्यः स तद्बलात् ॥ ९०८ ॥

ग्रासाच्छादनवासानामाच्छेदो यत्र योषितः  ।  
तत्र स्वमाददीत स्त्री विभागं रिक्थिनां तथा  ॥ ९०९ ॥

लिखितस्येति धर्मोऽयं प्राप्ते भर्तृकुले वसेत् ।  
व्याधिता प्रेतकाले तु गच्छेद्बन्धुजनं ततः  ॥ ९१० ॥

न भर्ता नैव च सुतो न पिता भ्रातरो न च  ।  
आदाने वा विसर्गे वा स्त्रीधने प्रभविष्णवः  ॥ ९११ ॥

यदि ह्येकतरोऽप्येषां स्त्रीधनं भक्षयेद्बलात् ।  
सवृद्धिकं प्रदाप्यः स्याद्दण्डं चैव समाप्नुयात् ॥ ९१२ ॥

तदेव यद्यनुज्ञाप्य भक्षयेत्प्रीतिपूर्वकम्  ।  
मूल्यमेव प्रदाप्यः स्याद्यद्यसौ धनवान् भवेत् ॥ ९१३ ॥

व्याधितं व्यसनस्थं च धनिकैर्वोपपीडितम्  ।  
ज्ञात्वा निसृष्टं यत्प्रीत्या दद्यादात्मेच्छया तु सः  ॥ ९१४ ॥

जीवन्त्याः पतिपुत्रास्तु देवराः पितृबान्धवाः  ।  
अनीशाः स्त्रीधनस्योक्ता दण्ड्यास्त्वपहरन्ति ये  ॥ ९१५ ॥

भर्त्रा प्रतिश्रुतं देयमृणवत्स्त्रीधनं सुतैः  ।  
तिष्ठेद्भर्तृकुले या तु न सा पितृकुले वसेत् ॥ ९१६ ॥


## मृतायाः स्त्रिया धनाधिकारिणः

भगिन्यो बान्धवैः सार्धं विभजेरन् सभर्तृकाः  ।  
स्त्रीधनस्येति धर्मोऽयं विभागस्तु प्रकल्पितः  ॥ ९१७ ॥

दुहितॄणामभावे तु रिक्थं पुत्रेषु तद्भवेत् ।  
बन्धुदत्तं तु बन्धूनामभावे भ्र्तृगामि तत् ॥ ९१८ ॥

पितृभ्यां चैव यद्दत्तं दुहितुः स्थावरं धनम्  ।  
अप्रजायामतातायां भ्रातृगामि तु सर्वदा  ॥ ९१९ ॥

आसुरादिषु यल्लब्धं स्त्रीधनं पैतृकं स्त्रिया  ।  
अभावे तदपत्यानां मातापित्रोस्तदिष्यते  ॥ ९२० ॥


## अपुत्रधने पत्न्यादयो धनाधिकारिणः

अपुत्रा शयनं भर्तुः पालयन्ती गुरौ स्थिता  ।  
भुञ्जीतामरणात्क्षान्ता दायादा ऊर्ध्वमाप्नुयुः  ॥ ९२१ ॥

स्वर्याते स्वामिनि स्त्री तु ग्रासाच्छादनभागिनी  ।  
अविभक्ते धनांशे तु प्राप्नोत्यामरणान्तिकम्  ॥ ९२२ ॥

भोक्तुमर्हति क्लृप्तांशं गुरुशुश्रूषणे रता  ।  
न कुर्याद्यदि शुश्रूषां चैलपिण्डे नियोज्येत् ॥ ९२३ ॥

मृते भर्तरि भर्तृअंशं लभेत कुलपालिका  ।  
यावज्जीवं न हि स्वाम्यं दानाधमनविक्रये  ॥ ९२४ ॥

व्रतोपवासनिरता ब्रह्मचर्ये व्यवस्थिता  ।  
दमदानरता नित्यमपुत्रापि दिवं व्रजेत् ॥ ९२५ ॥

पत्नी भर्तुर्धनहरी या स्यादव्यभिचारिणी  ।  
तदभावे तु दुहिता यद्यनूढा भवेत्तदा  ॥ ९२६ ॥

अपुत्रस्याथ कुलजा पत्नी दुहितरोऽपि वा  ।  
तदभावे पिता माता भ्राता पुत्राश्च कीर्तिताः  ॥ ९२७ ॥

विभक्ते संस्थिते द्रव्यं पुत्राभावे पिता हरेत् ।  
भ्राता वा जननी वाथ माता वा तत्पितुः क्रमात् ।  
अपचारक्रिय्ययुक्ता निर्लज्जा वार्थनाशिका  ॥ ९२८ ॥

व्यभिचाररता या च स्त्री धनं सा न चार्हति  ॥ ९२९ ॥

नारी खल्वननुज्ञाता पित्रा भर्त्रा सुतेन वा  ।  
विफलं तद्भवेत्तस्या यत्करोत्यौर्ध्वदेहिकम्  ॥ ९३० ॥

अदायिकं राजगामि योषिद्भृत्योर्ध्वदेहिकम्  ।  
अपास्य श्रोत्रियद्रव्यं श्रोत्रियेभ्यस्तदर्पयेत् ॥ ९३१ ॥

संसृष्टानां तु संसृष्टाः पृथक्स्थानां पृथक्स्थिताः  ।  
अभावेऽर्थहरा ज्ञेया निर्बीजान्योन्यभागिनः  ॥ ९३२ ॥


## द्यूतसमाह्वयौ

द्यूतं नैव तु सेवेत क्रोधलोभविवर्धकम्  ।  
असाधुजननं क्रूरं नराणां द्रव्यनाशनम्  ॥ ९३३ ॥

ध्रुवं द्यूतात्कलिर्यस्माद्विषं सर्पमुखादिव  ।  
तस्माद्राजा निवर्तेत विषये व्यसनं हि तत् ॥ ९३४ ॥

वर्तेत चेत्प्रकाशं तु द्वारावस्थिततोरणम्  ।  
असंमोहार्थमार्याणां कारयेत्तत्करपदम्  ॥ ९३५ ॥

सभिकः कारयेद्द्यूतं देयं दद्यात्स्वयं नृपे  ।  
दशकं तु शते वृद्धिं गृह्णीयाच्च पराजयात् ॥ ९३६ ॥

जेतुर्दद्यात्स्वकं द्रव्यं जिताद्ग्राह्यं त्रिपक्षकम्  ।  
सद्यो वा सभिकेनैव कितावात्तु न संशयः  ॥ ९३७ ॥

एकरूपा द्विरूपा वा द्यूते यस्याक्षदेविनः  ।  
दृश्यते च जयस्तस्य यस्मिन् रक्षा व्यवस्थिता  ॥ ९३८ ॥

अथ वा कितवो राज्ञे दत्त्वा भागं यथोदितम्  ।  
प्रकाशं देवनं कुर्यादेवं दोषो न विद्यते  ॥ ९३९ ॥

प्रसह्य दापयेद्देयं तस्मिन् स्थाने न चान्यथा  ।  
जितं वै सभिकस्तत्र सभिकप्रत्यया क्रिया  ॥ ९४० ॥

अनभिज्ञो जितो मोच्योऽमोच्योऽभिज्ञो जितो रहः  ।  
सर्वस्वे विजितेऽभिज्ञे न सर्वस्वं प्रदापयेत् ॥ ९४१ ॥

विग्रहेऽथ जये लाभे करणे कूटदेविनाम्  ।  
प्रमाणं सभिकस्तत्र शुचिश्च सभिको यदि  ॥ ९४२ ॥

म्लेच्छश्वपाकधूर्तानां कितवानां तपस्मिनाम्  ।  
तत्कृताचारमेतॄणां निश्चयो न तु राजनि  ॥ ९४३ ॥


## प्रकीर्णकम्

पूर्वोक्तादुक्तशेषं स्यादधिकारच्युतं च यत् ।  
आहृत्य परतन्त्रार्ह्त- निबद्धमसमञ्जसम्  ॥ ९४४ ॥

दृष्टान्तत्वेन शास्त्रान्ते पुनरुक्तक्रियास्थितम्  ।  
अनेन विधिना यच्च वाक्यं तत्स्यात्प्रकीर्णकम्  ॥ ९४५ ॥

राजधर्मान् स्वधर्मांश्च संदिग्धानां च भाषणम्  ।  
पूर्वोक्तादुक्तशेषं च सर्वं तत्स्यात्प्रकीर्णकम्  ॥ ९४६ ॥

सद्भागकरशुल्कं च गर्ते देयं तथैव च  ।  
संग्रामचौरभेदी च परदाराभिमर्दनम्  ॥ ९४७ ॥

गोब्राह्मणजिघांसा च शस्यव्याघातकृत्तथा  ।  
एतान् दशापराधांस्तु नृपतिः स्वयमन्विषेत् ॥ ९४८ ॥

निष्कृतीनामकरणमाज्ञासेधव्यतिक्रमः  ।  
वर्णाश्रमविलोपश्च प्रर्णसङ्करलोपनम्  ॥ ९४९ ॥

निधिर्निष्फलवित्तं च दरिद्रस्य धनागमः  ।  
एतांश्चारैः सुविदितान् स्वयं राजा निवारयेत् ॥ ९५० ॥

अनाम्ना तानि कार्याणि क्रियावादांश्च वादिनाम्  ।  
प्रकृतीनां प्रकोपश्च सङ्केतश्च परस्परम्  ॥ ९५१ ॥

अशास्त्रविहितं यच्च प्रजायां संप्रवर्तते  ।  
उपायैः सामभेदाद्यैरेतानि शमये नृपः  ॥ ९५२ ॥

मित्रादिषु प्रयुञ्जीत वाग्दण्डं धिक्तपस्विनि  ।  
यथोक्तं तस्य तत्कुर्यादनुक्तं साधु कल्पितम्  ॥ ९५३ ॥

प्रमाणेन तु कूटेन मुद्रया वापि कूटया  ।  
कार्यं तु साधयेद्यो वै स दाप्यो दममुत्तमम्  ॥ ९५४ ॥

राजक्रीडासु ये सक्ता राजवृत्त्युपजीविनः  ।  
अप्रियस्य च यो वक्ता वधं तेषां प्रवर्तयेत् ॥ ९५५ ॥

प्रतिरूपस्य कर्तारः प्रेक्षकाः प्रकराश्च ये  ।  
राजार्थमोषकाश्चैव प्राप्नुयुर्विविधं वधम्  ॥ ९५६ ॥

प्रव्रज्यावसितं शूद्रं जपहोमपरं तथा  ।  
वधेन शासयेत्पापं दण्ड्यो वा द्विगुणं दमम्  ॥ ९५७ ॥

सचिह्नमपि पापं तु पृच्छेत्पापस्य कारणम्  ।  
तदा दण्डं प्रकल्पेत दोषमारोप्य यत्नतः  ॥ ९५८ ॥

सद्वृत्तानां तु सर्वेषामपराधो यदा भवेत् ।  
अवशेनैव दैवात्तु तत्र दण्डं न कल्पयेत् ॥ ९५९ ॥

सम्यग्दण्डप्रणेतारो नृपाः पूज्याः सुरैरपि  ।  
आरम्भे प्रधमं दद्यात्प्रवृत्तौ मध्यमः स्मृतः  ।  
यस्य यो विहितो दण्डः पर्याप्तस्य स वै भवेत् ॥ ९६० ॥

राजानो मन्त्रिणश्चैव विशेषादेवमाप्नुयुः  ।  
अशासनात्तु पापानां नतानां दण्डधारणात् ॥ ९६१ ॥

परतन्त्राश्च ये केचिद्दासत्वं ये च संस्थिताः  ।  
अनाथास्ते तु निर्दिष्टास्तेषां दण्डस्तु ताडनम्  ॥ ९६२ ॥

ताडनं वन्धनं चैव तथैव च विडम्बनम्  ।  
एष दण्डो हि दासस्य नार्थदण्डो विधीयते  ॥ ९६३ ॥

सुवर्णशतमेकं तु वधार्हो दण्डमर्हति  ।  
अङ्गच्छेदे तदर्धं तु विवासे पञ्चविंशतिम्  ॥ ९६४ ॥

कुलीनार्यविशिष्ट्तेषु निकृष्टेष्वनुसारतः  ।  
सर्वस्वं वा निगृह्यैतान् पुरात्शीघ्रं प्रवासयेत् ॥ ९६५ ॥

निर्धना बन्धने स्थाप्या वधं नैव प्रवर्तयेत् ।  
सर्वेषां पापयुक्तानां विशेषार्थश्च शास्त्रतः  ॥ ९६६ ॥

वधाङ्गच्छेदार्हविप्रो निःसङ्गे बन्धने विशेत् ।  
तदकर्मवियुतोऽसौ वृत्तस्तस्य दमो हि सः  ॥ ९६७ ॥

कूटसाक्ष्यपि निर्वास्यो विख्याप्योऽसत्प्रतिग्रही  ।  
अङ्गच्छेदी वियोज्यः स्यात्स्वधर्मे बन्धनेन तु  ॥ ९६८ ॥

एतैः समापराधानां तत्राप्येवं प्रकल्पयेत् ।  
बालवृद्धातुरस्त्रीणां न दण्डस्ताडनं दमः  ॥ ९६९ ॥

स्त्रीधनं दापयेद्दण्डं धार्मिकः पृथिवीपतिः  ।  
निर्धना प्राप्तदोषा स्त्री ताडनं दण्डमर्हति  ॥ ९७० ॥

अन्यायोपार्जितं न्यस्तं कोषे कोषं निवेशयेत् ।  
कार्यार्थे कार्यनाशः स्याद्बुद्धिमान्नोपपातयेत् ॥ ९७१ ॥

दत्त्वा धनं तद्विप्रेभ्यः सर्वं दण्डसमुत्थितम्  ।  
पुत्रे राज्यं समासज्य कुर्वीत प्रायणं वने  ॥ ९७२ ॥

एवं चरेत्सदा युक्तो राजा धर्मेषु पार्थिवः  ।  
हितेषु चैव लोकस्य सर्वान् भृत्यान्नियोजयेत् ॥ ९७३ ॥

