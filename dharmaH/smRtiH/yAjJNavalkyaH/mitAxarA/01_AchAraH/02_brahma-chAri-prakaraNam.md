+++
title = "०२ ब्रह्म-चारि-प्रकरणम्"

+++
**अथ ब्रह्मचारिप्रकरणम्**

_एतैर् नवभिः श्लोकैः सकलशास्त्रोपोद्घातम् उक्त्वा, इदानीं वर्णादीनां धर्मान् वक्तुं प्रथमं तावद् वर्णान् आह ।_


> **ब्रह्मक्षत्रियविट्शूद्रा वर्णास् त्व् आद्यास् त्रयो द्विजाः ।**  
> **निषेकाद्याः श्मशानान्तास् तेषां वै मन्त्रतः क्रियाः ॥ १.१० ॥**

**ब्राह्मणक्षत्रियवैश्यशूद्राश्** चत्वारो **वर्णा** वक्ष्यमाणलक्षणास्, तेषाम् **आद्यास् त्रयो** ब्राह्मणक्षत्रियवैश्या **द्विजाः** । द्विर् जायन्त इति द्विजाः । **तेषां** द्विजानां **वै** एव न शूद्रस्य । एतेन शूद्रस्यामन्त्रकाः **क्रिया** इत्य् उक्तं भवति । 

> शूद्रो ऽप्य् एवंविधः कार्यो विना मन्त्रेण संस्कृतः ।

इति यमोक्तेः । **निषेकाद्याः** निषेको गर्भाधानम् आद्यो यासां तास् तथोक्ताः । **श्मशानं** पितृवनं तत्संबन्धि कर्म **अन्ते [अन्तो]** यासां ताः क्रिया मन्त्रैर् भवति ॥ १.१० ॥

_इदानीं ताः क्रिया अनुक्रामति ।_


> **गर्भाधानम् ऋतौ पुंसः सवनं स्पन्दनात् पुरा ।**  
> **षष्ठे ऽष्टमे वा सीमन्तो मास्य् एते जातकर्म च ॥ १.११ ॥**  
> **अहन्य् एकादशे नाम चतुर्थे मासि निष्क्रमः ।**  
> **षष्ठे ऽन्नप्राशनं मासि चूडा कार्या यथाकुलम् ॥ १.१२ ॥**

**गर्भाधानम्** इत्य् अनुगतार्थं कर्मनामधेयम् । एवं वक्ष्यमणान्य् अपि । तद् गर्भाधानम्** ऋतौ** ऋतुकाले वक्ष्यमणलक्षणे । **पुंसवना**ख्यं कर्म गर्भचलनात् पूर्वम् । **षष्ठे ऽष्टमे वा मासि सीमन्तो**न्नयनम् । **एते** **च** द्वे पुंसवनसीमन्तोन्नयने क्षेत्रसंस्कारकर्मत्वात् सकृद् एव कार्ये न प्रतिगर्भम् । यथाह देवलः ।

> सकृच् च संस्कृता नारी सर्वगर्भेषु संस्कृता ।   
> यं यं गर्भं प्रसूयेत स सर्वः संस्कृतो भवेत् ॥ इति । 

यद् वा **एते** आ इते आगते गर्भकोशाज् जाते कुमारे **जातकर्म** । **एकादशे ऽहनि नाम** । तच् च पितामहमातामहादिसंबद्धं कुलदेवतासंबद्धं वा । यथाह शङ्खः (२.१४) "कुलदेवतासंबद्धं पिता नाम कुर्यात्" इति । **चतुर्थे मासि निष्क्रमण**लक्षणं सूर्यावेक्षणं कर्म । **षष्ठे मास्य् अन्नप्राशनं** कर्म । **चूडा**करणं तु **यथाकुलं** । **कार्यम्** इति प्रत्येकं संबध्यते ॥ १.११-१२ ॥

_एतेषां नित्यत्वे ऽप्य् आनुषङ्गिकं फलम् आह ।_


> **एवम् एनः शमं याति बीजगर्भसमुद्भवम् ।**

**एवम्** उक्तेन प्रकारेण गर्भाधानादिभिः संस्कारकर्मभिः कृतैर् **एनः** पापं **शमं याति** । किंभूतं । **बीजगर्भसमुद्भवं** शुक्रशोणितसंबद्धं गात्रव्याधिसंक्रान्तिनिमित्तं वा न तु पतितोत्पन्नत्वादि ॥

_स्त्रीणां विशेषम् आह ।_


> **तूष्णीम् एताः क्रियाः स्त्रीणां विवाहस् तु समन्त्रकः ॥ १.१३ ॥**

**एता** जातकर्मादिकाः **क्रियाः** **स्त्रीणां तूष्णीं** विनैव मन्त्रैर् यथाकालं कार्याः । **विवाहः** पुनः **समन्त्रकः** कार्यः ॥ १.१३ ॥

_उपनयनकालम् आह ।_


> **गर्भाष्टमे ऽष्टमे वाब्दे ब्राह्मणस्योपनायनम् ।**  
> **राज्ञाम् एकादशे सैके विशाम् एके यथाकुलम् ॥ १.१४ ॥**

**गर्भा**धानम् आदिं कृत्वा जननं **वाष्टमे** वर्षे **ब्राह्मणस्योपनायनं** उपनयनम् एव उपनायनम् ।  स्वार्थे अण् । वृत्तानुसारात् छन्दोभङ्गात् । आर्षं वा दीर्घत्वं । अत्रेच्छया विकल्पः । **राज्ञाम् एकादशे** । **विशां** वैश्यानां **सैके** एकादशे । द्वादशे इत्य् अर्थः । गर्भग्रहणं सर्वत्रानुवर्तते । समासे गुणभूतस्यापि गर्भशब्दस्य बुद्ध्या विभज्योभयत्राप्य् अनुवर्तनं कार्यम् । 

> गर्भाद् एकादशे राज्ञो गर्भाद्धि द्वादशे विशः । (शङ्ख्। २.१७)

इति स्मृत्यन्तरदर्शनात् । यथा अथ शब्दानुशासनं, केषां शब्दानाम्, लौकिकानां वैदिकानाम् इति । अत्रापि कार्यम् इत्य् अनुवर्तते । कुलस्थित्या केचिद् उपनयनम् इच्छन्ति ॥ १.१४ ॥

_गुरुधर्मान् आह ।_


> **उपनीय गुरुः शिष्यं महाव्याहृतिपूर्वकम् ।**  
> **वेदम् अध्यापयेद् एनं शौचाचारांश् च शिक्षयेत् ॥ १.१५ ॥**

स्वगृह्योक्तविधिन्**ओपनीय गुरुः शिष्यं महाव्याहृतिपूर्वकं वेदम् अध्यापयेत्** । महाव्याहृतयश् च भूरादिसत्यान्ताः सप्त । पञ्च वा गौतमाभिप्रायेण (ग्ध् १.५१)। किं च **शौचाचारांश्** च वक्ष्यमाणलक्षणान् **शिक्षयेत्** । उपनीय शौचाचारांश् च शिक्षयेद् इत्य् अनेन प्राग् उपनयनात् कामचारो दर्शितो वर्णधर्मान् वर्जयित्वा । स्त्रीणाम् अप्य् एतत्समानं विवाहाद् अर्वाक् उपनयनस्थानीयत्वाद् विवाहस्य ॥ १.१५ ॥

_शाउचाचारान् आह ।_


> **दिवासंध्यासु कर्णस्थब्रह्मसूत्र उदङ्मुखः ।**  
> **कुर्यान् मूत्रपुरीषे च रात्रौ चेद् दक्षिणामुखः ॥ १.१६ ॥**

**कर्णस्थं ब्रह्मसूत्रं** यस्य स तथोक्तः । कर्णश् च दक्षिणः ।

> पवित्रं दक्षिणे कर्णे कृत्वा विण्मूत्रम् उत्सृजेत् ।

इति लिङ्गात् । असाव् अहनि **संध्ययोश्** च उदङ्मुखो **मूत्रपुरीषे कुर्यात्** । **च**काराद् भस्मादिरहिते देशे । **रात्रौ** तु **दक्षिणामुखः** ॥ १.१६ ॥

_किं च ।_


> **गृहीतशिश्नश् चोत्थाय मृद्भिर् अभ्युद्धृतैर् जलैः ।**  
> **गन्धलेपक्षयकरं शौचं कुर्याद् अतन्द्रितः ॥ १.१७ ॥**

अनन्तरं **शिश्नं** **गृहीत्वोत्थायोद्धृताभिर्** अद्भिर् वक्ष्यमाणलक्षणाभिर् **मृद्भिश्** च **गन्धलेप**योः **क्षयकरं शौचं कुर्यात्** । **अतन्द्रितो** ऽनलसः । उद्धृताभिर् अद्भिर् इति जलान्तःशौचनिषेधः । अत्र **गन्ध्लेपक्षयकरम्** इति सर्वाश्रमिणां साधारणम् इदं शौचम् । मृत्संख्यानियमस् त्व् अदृष्टार्थः ॥ १.१७ ॥


> **अन्तर्जानु शुचौ देश उपविष्ट उदङ्मुखः ।**  
> **प्राग् वा ब्राह्मेण तीर्थेन द्विजो नित्यम् उपस्पृशेत् ॥ १.१८ ॥**

**शुचौ** अशुचिद्रव्यासंस्पृष्टे । **देश** इत्य् उपादानाद् उपानच्छयनासनादिनिषेधः । **उपविष्टो** न स्थितः शयानः प्रह्वो गच्छन् वा । **उदङ्मुखः** प्राङ्मुखो वेति दिगन्तरनिवृत्तिः । **शुचौ देशे** इत्य् एतस्मात् पादप्रक्षालनप्राप्तिः । **ब्राह्मेण तीर्थेन** वक्ष्यमाणलक्षणेन । **द्विजो** न शूद्रादिः । **नित्यं** सर्वकालम् आश्रमान्तरगतो ऽपि । **उपस्पृशेद्** आचामेत् । कथम् । **अन्तर्जानु** जानुनोर् मध्ये हस्तौ कृत्वा दक्षिणेन हस्तेनेति ॥ १.१८ ॥

_प्राजापत्यादितीर्थान्य् आह ।_


> **कनिष्ठादेशिन्यङ्गुष्ठमूलान्य् अग्रं करस्य च ।**  
> **प्रजापतिपितृब्रह्मदेवतीर्थान्य् अनुक्रमात् ॥ १.१९ ॥**

**कनिष्ठा**यास् तर्जन्या **अङ्गुष्ठ**स्य च **मूलानि** **करस्याग्रं च** **प्रजापतिपितृब्रह्मदेवतीर्थानि** यथाक्रमं वेदितव्यानि ॥ १.१९ ॥

_आचमनप्रकारः ।_


> **त्रिः प्रास्यापो द्विर् उन्मृज्य खान्य् अद्भिः समुपस्पृशेत् ।**  
> **अद्भिस् तु प्रकृतिस्थाभिर् हीनाभिः फेनबुद्बुदैः ॥ १.२० ।**।

वारत्रयम् **अपः** पीत्वा मुखम् अङ्गुष्ठमूलेन **द्विर्** **उन्मृज्य खानि** छिद्राणि ऊर्ध्वकायगतानि घ्राणादीन्य् **अद्भिर्** **उपस्पृशेत्** । **अद्भिर्** द्रव्यान्तरासंसृष्टाभिः । पुनर् अद्भिर् इत्य् अब्ग्रहणम् प्रतिच्छिद्रम् उदकस्पर्शनार्थम्, स्मृत्यन्तरात्-

> अङ्गुष्ठेन प्रदेशिन्या घ्राणं चैव मुखं स्पृशेत् ।   
> अङ्गुष्ठानामिकाभ्यां च चक्षुःश्रोत्रं पुनः पुनः ॥   
> कनिष्ठाङ्गुष्ठयोर् नाभिं हृदयं तु तलेन वै ।   
> सर्वाभिस् तु शिरः पश्चाद् बाहू चाग्रेण संस्पृशेत् ॥ इति । 

पुनस् ता एव विशिनष्टि **प्रकृतिस्थाभिः** गन्धरूपरसस्पर्शान्तरम् अप्राप्ताभिः **फेनबुद्बुद**रहिताभिः । **तु**शब्दाद् वर्षधारागतानां शूद्राद्यावर्जितानां च निषेधः ॥ १.२० 


> **हृत्कण्ठतालुगाभिस् तु यथासंख्यं द्विजातयः ।**  
> **शूध्येरन् स्त्री च शूद्रश् च सकृत् स्पृष्टाभिर् अन्ततः ॥ १.२१ ॥**

**हृत्कण्ठतालुगाभिर्** अद्भिर् **यथा**क्रमेण **द्विजातयः** शुध्यन्ति । **स्त्री च शूद्रश् च** **अन्ततो ऽ**न्तर्गतेन तालुना **स्पृष्टाभिर्** अपि । **सकृद्** इति वैश्याद् विशेषः । **च**शब्दाद् अनुपनीतो ऽपि ॥ १.२१ ॥


> **स्नानम् अब्दैवतैर् मन्त्रैर् मार्जनं प्राणसंयमः ।**  
> **सूर्यस्य चाप्य् उपस्थानं गायत्र्याः प्रत्यहं जपः ॥ १.२२ ॥**

प्रातः**स्नानं** यथाशास्त्रम् **अब्दैवतैर् मन्त्रैः** "आपो हि ष्ठा" इत्य् एवमादिभिर् **मार्जनम्** । **प्राणसंयमः** प्राणायामो वक्ष्यमानलक्षणः । ततः **सूर्यस्योपस्थानं** सौरमन्त्रेण । **गायत्र्याः** "तत् सवितुर् वरेण्यम्" इत्याद्यायाः प्रतिदिवसं जपः कार्यः । कार्यशब्दो यथालिङ्गं प्रत्येकम् अभिसंबध्यते ॥ १.२२ ॥

_प्राणायामविचारः ।_


> **गायत्रीं शिरसा सार्धं जपेद् व्याहृतिपूर्विकाम् ।**  
> **प्रतिप्रणवसंयुक्तां त्रिर् अयं प्राणसंयमः ॥ १.२३ ॥**

**गायत्रीं** पूर्वोक्ताम् "आपो ज्योतिः" इत्यादिना **शिरसा** संयुक्तां उक्त**व्याहृतिपूर्विकां** **प्रति**व्याहृति **प्रणव्**एन **संयुक्तां** "ॐ भुः ॐ भुवः ॐ स्वर्" इति **त्रीन्** वारान् मुखनासिकासंचारिवायुं निरुन्धन् मनसा जपेद् इत्य् **अयं** सर्वत्र प्राणायामः ॥ १.२३ ॥

_सावित्रीजपप्रकारः ।_


> **प्राणान् आयम्य संप्रोक्ष्य तृचेनाब्दैवतेन तु ।**  
> **जपन्न् आसीत सावित्रीं प्रत्यग् आ तारकोदयात् ॥ १.२४ ॥**  
> **संध्यां प्राक् प्रातर् एवं हि तिष्ठेद् आ सूर्यदर्शानात् । १.२५अब्**

प्राणायामं पूर्वोक्तं कृत्वा **तृचेनाब्दैवतेन** पूर्वोक्तेन आत्मानम् अद्भिः संप्रोक्ष्य सावित्रीं **जपन्** **प्रत्यक्** संध्याम् **आसीत** । अर्थात् प्रत्यङ्मुख इति लभ्यते । **आ तारकोदयात्** तारकोदयावधि । **प्राक्** संध्यां **प्रातः**समये **एवं** पूर्वोक्तविधिम् आचरन् प्राङ्मुखः सूर्योदयावधि तिष्ठेत् । अहोरात्रयोः संधौ या क्रिया विधीयते सा संध्या । तत्र अहः संपूर्णाद् इत्य् अमण्डलदर्शनयोग्यः कालः तद्विपरीता रात्रिः । यस्मिन् काले खण्डमण्डलस्योपलब्धिः स संधिः ।


> **अग्निकार्यं ततः कुर्यात् संध्ययोर् उभयोर् अपि ॥ १.२५च्द् ॥**

**ततः** संध्योपासनान्तरं द्वयोः संध्ययोर् **अग्निकार्यं** अग्नौ कार्यं समित्प्रक्षेपादि यत् तत् **कुर्यात्** स्वगृह्योक्तेन विधिना ॥ १.२५ ॥

> **ततो ऽभिवादयेत् वृद्धान् असाउ अहम् इति ब्रुवन् । १.२६अब्**

तदनन्तरं **वृद्धान्** गुरुप्रभ्र्̣तीन् **अभिवादयेत्** । कथम् । **असौ** देवदत्तशर्म्**आहम्** इति स्वं नाम कीर्तयन् ॥

> **गुरुं चैवाप्य् उपासीत स्वाध्यायार्थं समाहितः ॥ १.२६च्द् ॥**  
> **आहूतश् चाप्य् अधीयीत लब्धं चास्मै निवेदयेत् । १.२७अब्**  
> **हितं तस्य अचरेन् नित्यं मनोवाक्कायकर्मभिः ॥ १.२७च्द् ॥**

तथा **गुरुं** वक्ष्यमाणलक्षणम् **उपासीत** तत्परिचर्यापरस् तदधीनस् तिष्ठेत् । **स्वाध्यायार्थम्** अध्ययनसिद्धये **समाहितो** ऽविक्षिप्तचित्तो भवेत् । **आहूतश् चाप्य् अधीयीत** गुर्वाहूत एव अधीयीत न स्वयं गुरुं प्रेरयेत् । यच् च **लब्धं** तत् सर्वं गुरवे **निवेदयेत्** । तथा **तस्य** गुरोर् **हितम्** **आचरेत्** । **नित्यं** सदा । **मनोवाक्कायकर्मभिः** न प्रतिकूलं कुर्यात् । अपिशब्दाद् गुरुदर्शने गौतमोक्तं (ग्ध् २.१४) कण्ठप्रावृतादि वर्जयेत् ॥ १.२६ ॥ १.२७ ॥ 

_अध्याप्यान् आह ।_

> **कृतज्ञाद्रोहिमेधाविशुचिकल्यानसूयकाः । १.२८अब्**  
> **अध्याप्या धर्मतः सधुशक्ताप्तज्ञानवित्तदाः ॥ १.२८च्द् ॥**

कृतम् उपकारं न विस्मरति इति **कृतज्ञः** । **अद्रोही** दयावान् । **मेधावी** ग्रन्थग्रहणधारणशक्तः । **शुचिर्** बाह्याभ्यन्तरशौचवान् । **कल्य** आधिव्याधिरहितः । **अनसूयको** दोषानाविष्कारेण गुणाविष्करणशीलः । **साधुर्** वृत्तवान् । **शक्तः** शुश्रूषायाम् । **आप्तो** बन्धुह् । **ज्ञानदो** विद्याप्रदः । **वित्तदो** ऽपणपूर्वकम् अर्थप्रदाता । एते गुणाः समस्ता व्य्स्ताश् च यथासंभवं द्रष्टव्याः । एते च **धर्मतः** शास्त्रानुसारेण **अध्याप्याः** ॥ १.२८ ॥ 

_दण्डादिधारणम् आह ।_

> **दण्डाजिनोपवीतानि मेखलां चैव धारयेत् । १.२९अब्**

तथा स्मृत्यन्तरप्रसिद्धं पालाशादिदण्डं, अजिनं कार्ष्णादि, उपवीतं कार्पासादिनिर्मितं, मेखलां च मुञ्जादिनिर्मितां, ब्राह्मणादिर् ब्रह्मचारी धारयेत् ।  १.२९अब् । 

_भैक्षचर्याप्रकारः ।_

> **ब्राह्मणेषु चरेद् भैक्षम् अनिन्द्येष्व् आत्मवृत्तये ॥ १.२९च्द् ॥**  
> **आदिमध्यावसानेषु भवच्छब्दोपलक्षिता । १.३०अब्**  
> **ब्राह्मणक्षत्रियविशां भैक्षचर्या यथाक्रमम् ॥ १.३०च्द् ॥**

पूर्वोक्तदण्डादियुक्तो ब्रह्मचारी **ब्राह्मणेष्व्** **अनिन्द्येष्व्** अभिशस्तादिव्यतिरिक्तेषु स्वकर्मनिरतेषु **भैक्षं चरेत्** । **आत्मवृत्तये** आत्मनो जीवनाय न परार्थं आचार्यतद्भार्यापुत्रव्यतिरेकेण । निवेद्य गुरवे तदनुज्ञातो भुञ्जीत । "तदभावे तत्पुत्रादौ" इति नियमात् । अत्र च ब्राह्मणग्रहणं संभवे सति नियमार्थम् । यत् तु सार्ववर्णिकं भैक्षचरणम् इति तत् त्रैवर्णिकविषयम् । यच् च "चातुर्वर्ण्यं चरेत् भैक्षम्" इति तद् आपद्विषयम् । कथं भैक्षचर्या कार्या । आदिमध्यावसानेषु भवच्छद्बोपलक्षिता । "भवति भिक्षां देहि । भिक्षां भवति देहि । भिक्षां देहि भवति" इत्य् एवं वर्णक्रमेण **भैक्षचर्या** कार्या ॥ १.२९ ॥ १.३० ॥ 

_भोजनप्रकारः ।_

> **कृताग्निकार्यो भुञ्जीत वाग्यतो गुर्वनुज्ञया । १.३१अब्**  
> **अपोशनक्रियापूर्वं सत्कृत्यान्नम् अकुत्सयन् ॥ १.३१च्द् ॥**

पूर्वोक्तेन विधिना भिक्षाम् आहृत्य गुरवे निवेद्य तदनुज्ञया **कृताग्निकार्यो** **वाग्यतो** मौन्य् अ**न्नं सत्कृत्य** संपूज्य **अकुत्सयन्न्** अनिन्दन् **अपोशनक्रियां** "अमृतोपस्तरणम् असि" इत्यादिकां **पूर्वं** कृत्वा **भुञ्जीत** । अत्र पुनर् अग्निकार्यग्रहणं संध्याकाले कथंचिद् अकृताग्निकार्यस्य कालान्तरविधानार्थं न पुनस् तृतीयप्राप्त्यर्थम् ॥ १.३१ ॥

> **ब्रह्मचर्ये स्थितो नैकम् अन्नम् अद्याद् अनापदि । १.३२अब्**  
> **ब्राह्मणः कामम् अश्नीयाच् छ्राद्धे व्रतम् अपीडयन् ॥ १.३२च्द् ॥**

**ब्रह्मचर्ये** **स्थित** एकान्नं **नाद्याद् अनापदि** व्याध्याद्यभावे । **ब्राह्मणः** पुनः **श्राद्धे** ऽभ्यर्थितः सन् **कामम् अश्नीयात्** । **व्रतम् अपीडयन्** मधुमांसपरिहारेण । अत्र ब्राह्मणग्रहणं क्षत्रियादेः श्राद्धभोजनव्युदासार्थम्, 

> राजन्यवैश्ययोश् चैव नैतत् कर्म प्रचक्षते ।

इति स्मरणात् ॥ १.३२ ॥ 

_मधुमांसादिवर्ज्यान्य् आह ।_

> **  
> **मधुमांसाञ्जनोच्छिष्टशुक्तस्त्रीप्राणिहिंसनम् । १.३३अब्**  
> **भास्करालोकनाश्लीलपरिवादादि वर्जयेत् ॥ १.३३च्द् ॥ **

**मधु** क्षौद्रं न मद्यम् । तस्य "नित्यं मद्यं ब्राह्मणो वर्जयेत्" इति निषेधात् । **मांसं** छागादेर् अपि । **अञ्जनं** घृतादिना गात्रस्य कज्जलादिना चाक्ष्णोः । **उच्छिष्टम्** अगुरोः । **शुक्तं** निष्ठुरवाक्यं नान्नरसः, तस्याभक्ष्यप्रकरणे निषेधात् । **स्त्रियम्** उपभोगे । **प्राणिहिंसनं** जीववधः । **भास्कर**स्योदयास्तमयाव**लोकनम्** । **अश्लीलम्** असत्यभाषणम् । **परिवादः** सदसद्रूपस्य परदोषस्य ख्यापनम् । **आद्**इशब्दात् स्मृत्यन्तरोक्तं गन्धमाल्यादि गृह्यते । एतानि ब्रह्मचारी वर्जयेत् ॥ १.३३ ॥

_ गुर्वाचार्यादिलक्षणम् आह ।_

> **स गुरुर् यः क्रियाः  कृत्वा वेदम् अस्मै प्रयच्छति । १.३४अब्**  
> **उपनीय ददद् वेदम् आचार्यः स उदाहृतः ॥ १.३४च्द् ॥**

यो ऽसौ गर्भाधानाद्या उपनयनपर्यन्ताः **क्रिया** यथाविधि **कृत्वा** **वेदम् अस्मै **ब्रह्मचारिणे** प्रयच्छति** **स गुरुः** । यः पुनर् उपनयनमात्रं कृत्वा **वेदं** प्रयच्छति **स** **आचार्यः** ॥ १.३४ ॥ 

_उपाध्यायर्त्विग्लक्षणम् ।_

> **एकदेशम् उपाध्याय ऋत्विग् यज्ञकृद् उच्यते । १.३५अब्**  
> **एते मान्या यथापूर्वम् एभ्यो माता गरीयसी ॥ १.३५च्द् ॥**

वेदस्य्**ऐकदेशं** मन्त्रब्राह्मणयोर् एकम्, अङ्गानि वा, यो ऽध्यापयति स **उपाध्यायः** । यः पुनः पाकयज्ञादिकं वृतः करोति स **ऋत्विक्** । **एते** च गुर्वाचार्योपाध्यायर्त्विजो **यथापूर्वं** यथाक्रमेण **मान्याः** पूज्याः । **एभ्यः** सर्वेभ्यो **माता** गरीयसी पूज्यतमा ॥ १.३५ ॥ 

_वेदग्रहणार्थं ब्रह्मचर्यावधिम् आह ।_

> **प्रतिवेदं ब्रह्मचर्यं द्वादशाब्दानि पञ्च वा । १.३६अब्**  
> **ग्रहणान्तिकम् इति एके केशान्तश् चैव षोडशे ॥ १.३६च्द् ॥**

यदा विवाहासंभवे "वेदान् अधीत्य वेदौ वा वेदं वा" (म्ध् ३.२) इति प्रवर्तते तदा **प्रतिवेदं** वेदं वेदं प्रति **ब्रह्मचर्यं** पूर्वोक्तं **द्वादश**वर्षाणि कार्यम् । अशक्तौ **पञ्च** । ग्रहणान्तिकम् इति एके वर्णयन्ति । **केशान्तः** पुनर् गोदानाख्यं कर्म गर्भाद् आरभ्य **षोडशे** वर्षे ब्राह्मणस्य कार्यम् । एतच् च द्वादशवार्षिके वेदव्रते बोद्धव्यं । इतरस्मिन् पक्षे यथासंभवं द्रष्टव्यम् । राजन्यवैश्ययोस् तूपनयनकालवद् द्वाविंशे चतुर्विंशे वा द्रष्टव्यम् ॥ १.३६ ॥ 

_उपनयनकालस्य परमावधिम् आह ।_

> **आ षोडशाद् आ द्वविंशाच् चतुर्विंशाच् च वत्सरात् । १.३७अब्**  
> **ब्रह्मक्षत्रविशां काल औपनायनिकः परः ॥ १.३७च्द् ॥**  
> **अत ऊर्ध्वं पतन्त्य् एते सर्वधर्मबहिष्कृताः । १.३८अब् **  
> **सावित्रीपतिता व्रात्या व्रात्यस्तोमाद् ऋते क्रतोः ॥ १.३८च्द् ॥**  
> **

आ षोडशाद् वर्षात् षोडशवर्षं यावद् आ द्वाविंशाद् आ चतुर्विंशाद् वर्षाद् ब्रह्मक्षत्रविशाम् औपनायनिक उपनयनसंबन्धी परः कालः । नातः परम् उपनयनकालो ऽस्ति किं तु **अत ऊर्ध्वं पतन्त्य् एते सर्वधर्मबहिष्कृताः** सर्वधर्मेष्व् अनधिकारिणो भवन्ति । **सावित्रीपतिताः** पतितसावित्रीका भवन्ति । सावित्रीदानयोग्या न भवन्ति- 

> व्रात्याः संस्कारहीनाश् च व्रात्यस्तोमात् क्रतोर् विना । 

कृते तु तस्मिन्न् उपनयनाधिकारिणो भवन्ति ॥ १.३७ ॥ १.३८ ॥ 

_"आद्यास् त्रयो द्विजाः" इत्य् उक्तं । तत्र हेतुम् आह ।_

> **मातुर् यद् अग्रे जायन्ते द्वितीयं मौञ्जिबन्धनात् । १.३९अब्**  
> **ब्राह्मणक्षत्रियविशस् तस्माद् एते द्विजाः स्मृताः ॥ १.३९च्द् ॥**

**मातुः** सकाशात् प्रथमं **जायन्ते** **मौञ्जिबन्धनात्** च **द्वितीयं** जन्म यस्मात् **तस्मात् एते** ब्राह्मणक्षत्रियवैश्या **द्विजा** उच्यन्ते ॥ १.१३९ ॥ 

_वेदग्रहणाध्ययनफलम् आह ।_

> **यज्ञानां तपसां चैव शुभानां चैव कर्मणाम् । १.४०अब् ।**  
> **वेद एव द्विजातीनां निःश्रेयसकरः परः ॥ १.४०च्द् ॥**

**यज्ञानां** श्रौतस्मार्तानां **तपसां** कायसंतापरूपाणां चान्द्रायणादीनां **शुभानां** च **कर्मणाम्** उपनयनादिसंस्काराणाम् अवबोधकत्वेन **वेद एव द्विजातीनां परो निःश्रेयसकरो** नान्यः । **वेद एवे**ति तन्मूलकत्वेन स्मृतेर् अपि उपलक्षणार्थम् ॥ १.४० ॥ 

_ग्रहणाध्ययनफलम् उक्त्वा इदानीं काम्यब्रह्मयज्ञाध्ययनफलम् आह ।_

> **मधुना पयसा चैव स देवंस् तर्पयेद् द्विजः । १.४१अब्**  
> **पितॄन् मधुघृताभ्यां च ऋचो ऽधीते हि यो ऽन्वहम् ॥ १.४१च्द् ॥**  
> **यजूंषि शक्तितो ऽधीते यो ऽन्वहं स घृतामृतैः । १.४२अब्**  
> **प्रीणाति देवान् आज्येन मधुना च पितॄंस् तथा ॥ १.४२च्द् ॥**  
> **स तु सोमघृतैर् देवांस् तर्पयेद् यो ऽन्वहं पठेत् । १.४३अब् ।**  
> **सामानि तृप्तिं कुर्याच् च पितॄणां मधुसर्पिषा ॥ १.४३च्द् ॥**

**यो ऽन्वहम् ऋचो ऽधीते** स **मधुना पयसा च देवान् पितॄंश् च मधुघृताभ्यं** तर्पयति । यः पुनः **शक्तितो ऽन्वहं यजूंष्य् अधीते** स **घृतामृतैर्** देवान् पितॄंश् च **मधुघृताभ्यां** तर्पयति । यस् तु सामान्य् अन्वहम् अधीते **स सोमघृतैर्** **देवान्** पितॄंश् च मधुसर्पिर्भ्यां प्रीणाति । ऋगादिग्रहणं सामान्येन ऋगादिमात्रप्राप्त्यर्थम् ॥ १.४१ ॥ १.४२ ॥ १.४३ ॥

> **मेदसा तर्पयेद् देवान् अथर्वाङ्गिरसः पठन् । १.४४अब् **  
> **पितॄंश् च मधुसर्पिर्भ्याम् अन्वहं शक्तितो द्विजः ॥ १.४४च्द् ॥**  
> **वाकोवाक्यं पुराणं च नाराशंसीश् च गाथिकाः । १.४५अब्**  
> **इतिहासांस् तथा विद्याः शक्त्याधीते हि यो ऽन्वहम् ॥ १.४५च्द् ॥**  
> **मांसक्षीरौदनमधुतर्पणं स दिवौकसाम् । १.४६अब्**  
> **करोति तृप्तिं कुर्याच् च पितॄणां मधुसर्पिषा ॥ १.४६च्द् ॥**  
> **ते तृप्तास् तर्पयन्त्य् एनं सर्वकामफलैः शुभैः । १.४७अब् **

यः पुनः शक्तितो ऽन्वहम् अथवाङ्गिरसो ऽधीते स देवान् मेदसा पितॄंश् च मधुसर्पिर्भ्यां तर्पयति । यस् तु वाकोवाक्यं प्रश्नोत्तररूपं वेदवाक्यं, पुराणं ब्रह्मादि, चकारान् मानवादिधर्मशास्त्रं, नाराशंसीश् च रुद्रदैवत्यान् मन्त्रान्, गाथा यज्ञगाथेन्द्रगाथाद्याः, इतिहासान् महाभारतादीन्, विद्याश् च वारुणाद्याः, शक्तितो ऽअन्वहम् अधीते स मांसक्षीरौदनमधुसर्पिर्भिर् देवान् पितॄंश् च मधुसर्पिर्भ्यां तर्पयति ॥ १.४४ ॥ १.४५ ॥ १.४६ ॥ ते पुनस् तृप्ताः सन्तो देवाः पितरश् च एनं स्वाध्यायकारिणं सर्वकामफलैः शुभैर् अनन्योपघातलक्षणैर् तर्पयन्ति ॥ १.४७अब् ॥

_प्रशंसार्थम् आह ।_

> **यं यम् ऋतुम् अधीते च तस्य तस्य आप्नुयात् फलम् ॥ १.४७च्द् ॥**  
> **त्रिर् वित्तपूर्णपृथिवीदानस्य फलम् अश्नुते । १.४८अब्**  
> **तपसश् च परस्येह नित्यस्वाध्यायवान् द्विजः ॥ १.४८च्द् ॥**

यस्य यस्य क्रतोः प्रतिपादकं वेदैकदेशम् अन्वहम् अधीते तस्य तस्य क्रतोः फलम् अवाप्नोति । तथा वित्तपूर्णायाः पृथिव्याः त्रिः त्रिवारं दानस्य यत् फलं परस्य तपसश् चान्द्रायणादेर् यत् फलं तद् अपि नित्यस्वाध्यायवान् आप्नोति । नित्यग्रहणं काम्यस्यापि सतो नित्यत्वज्ञापनार्थम् ॥ १.४७ ॥ १.४८ ॥

_एवं सामान्येन ब्रह्मचारिधर्मान् अभिधाय, अधुना नैष्ठिकस्य विशेषम् आह ।_

> **नैष्ठिको ब्रह्मचारी तु वसेद् आचार्यसंनिधौ । १.४९अब्**  
> **तदभावे ऽस्य तनये पत्न्यां वैश्वानरे ऽपि वा ॥ १.४९च्द् ॥**  
> **अनेन विधिना देहं साधयन् विजितेन्द्रियः । १.५०अब्**  
> **ब्रह्मलोकम् अवाप्नोति न चेह जायते पुनः ॥ १.५०च्द् ॥**

उक्तेन प्रकारेणात्मानं निष्ठा उत्क्रान्तिकालं नयतीति **नैष्टिकः**, स यावज्जीवम् आचार्यसमीपे वसेत् । न वेदग्रहणोत्तरकालं स्वतन्त्रो भवेत् । तदभावे तत्पुत्रसमीपे तदभावे तद्भार्यासमीपे तदभावे वैश्वानरे ऽपि । **अनेन** उक्तविधिना देहं **साधयन्** क्षपयन् **विजितेन्द्रिय** इन्द्रियजये विशेषप्रयत्नवान् **ब्रह्मचारी** **ब्रह्मलोकम्** अमृतत्वम् आप्नोति । न कदाचिद् इह पुनर् जायते ॥ १.४९ ॥ १.५० ॥  

**इति ब्रह्मचारिप्रकरणम् **
