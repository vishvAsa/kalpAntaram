+++
title = "१७ द्यूत-समाह्वय-प्रकरणम्"

+++
**अथ द्यूतसमाह्वयप्रकरणम् ।**

 

_विसंवादप्रसङ्गेनाखिलविसंवादैककारणभूतं द्यूतसमाह्वयव्यवहारम् आह ।_

 

> **गलत्सभिकवृद्धिस् तु सभिकः पञ्चकं शतम् ।**  
> **गृह्णीयाद् धूर्तकितवाद् इतराद् दशकं शतम् ॥ २.२०३ ॥**

 

तुशब्दो ऽवधारणार्थः । गलत्सभिकवृद्धिर् एव सभिकस्य, नान्यद् अपि स्वपरिभाषितमुखपट्टादीत्य् अभिप्रायः । गलितं निर्गलितं यत् सभिकहस्तात् पराजितानां देवनार्थं द्रव्यं, यच् च द्यूतोपकरणम् अक्षादि तद् गलत्सभिकं धूर्तमण्डलाधिपतिर् गृह्णीयात् । कियन्ति । पञ्चकं शतम् । धूर्तकितवाज् जेतुः द्यूतोपकरणनिमित्तम् । इतरात् पराजितात् प्रयुक्तस्वद्रव्यनिमित्तं दशकं शतम् इत्य् अर्थः ॥ २०३ ॥

 

_स्वार्थहेतोर् एव च राज्ञा ।_

 

> **स सम्यक् पालितो दद्याद् राज्ञे भागं यथाकृतम् ।**  
> **जितम् उद्ग्राहयेज् जेत्रे दद्याद् सत्यवचाः क्षमी ॥ २.२०४ ॥**

 

यथाकृतं यथापरिभाषितं यथा वा स्मृत्यन्तरे निरूपितम् इत्य् अर्थः । तद् यथा बृहस्पतौ ।

> राजवृद्धिः सकितवात् सभिकाद् दशकं शतम् ।  
> यथासमयं वा स्यात् । इति । (बृस्म् २७.३)

किं च जितं यत् कितवैः, तत् पराजितेभ्यः सभिक उद्ग्राहयेत् । जेत्रे च येन जितं तस्मै सभिक एव सत्यवचनो भूत्वाविसंवादेन क्षमी चानुतापवान् पुनर् दद्याद् इत्य् अवसेयम् ॥ २०४ ॥

 

_यथाकृत एव ।_

 

> **प्राप्ते नृपतिभागे तु प्रसिद्धे धूर्तमण्डले ।**  
> **जितं ससभिके स्थाने दापयेद् अन्यथा न तु ॥ २.२०५ ॥**

 

_किं च ।_

 

> **द्रष्टारो व्यवहाराणां साक्षिणश् च त एव हि ।**  
> **राज्ञा सचिह्ना निर्वास्याः कूटाक्षोपधिदेविनः ॥ २.२०६ ॥**

 

स्पष्टार्थौ श्लोकौ । <u>ननु</u> एतद् द्यूतं स्वयंभुवा निषिद्धम् ।

> प्रकाशम् एतत् तास्कर्यं यद् देवनसमाह्वयम् । इति । (म्ध् ९.२२२)

तथा चोक्तम् ।

> प्रच्छन्नं वा प्रकाशं वा द्यूतं राष्ट्रे निवारयेत् ।

इति च । वेदे ऽपि "अक्षैर् मा दीव्यः" (र्व् १०.३४.१३) इति प्रतिषेधः । <u>सत्यम्</u> । प्रतिषेधातिक्रमेण प्रवृत्तौ श्येनादिवद् अयं विधिर् इत्य् अविरोधः । मानवस् तु दण्डविधिर् धर्मविरोधितया नानामुखत्वेन वेति ॥ २०६ ॥

 

_प्रयोजनान्तरापेक्षया तु ।_

 

> **द्यूतम् एकमुखं कार्यं तस्करज्ञानकारणात् ।**  
> **एष एव विधिर् ज्ञेयः प्राणिद्यूते समाह्वये ॥ २.२०७ ॥**

 

एकमुखम् एकमार्गम् एकस्मिन् प्रदेशे राजकीयचारपुरुषाद्यधिष्ठितं तस्करादिप्रजाकण्टकपरिज्ञानार्थम् अधर्मरूपम् अपि धर्मान्तरोपायतया महते ऽभ्युदयाय संपद्यत इति । अतः कार्यम् एवेत्य् अभिप्रायः । ये वाखिलस्वधर्मत्यागेनापद्य् अपि द्यूतैकनिरताः तद्विषयतया स्वायंभुवे दण्डादिवचनान्य् अवसेयानि । एतेन पाषण्डादिधर्मो व्याख्यातः । यश् चायम् अक्षाद्यप्राणिदेवने द्यूताख्ये विधिर् उक्तः, समाह्वयसञ्जके ऽपि कुक्कुटमेषादिभिः सपणप्राणिद्यूते ऽयम् एव विधिर् ज्ञेयः सभिकाधीनत्वराजवृद्धिदानादिक इत्य् अभिप्रायः ॥ २०७ ॥

 

 

**इति द्यूतसमाह्वयप्रकरणम् ।**

> **