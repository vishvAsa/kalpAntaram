+++
title = "१२ ग्रह-शान्ति-प्रकरणम्"

+++
**अथ सटीकायाज्ञवल्क्यस्मृतौ**

**ग्रहयज्ञविधिप्रकरणम् । (११)**

_अथ ग्रहयज्ञविधिम् आह_ ।

> श्रीशान्त्यादिकामो ऽभिचरन् वा ग्रहयज्ञं वक्ष्यमाणस्वरूपं समाचरेद् अनुतिष्ठेत् । शान्तिः फलदानोन्मुखदुरितनिवारणम् । पुष्टिः शरीराद्युपचयः । अभिचार आयुष्प्रदधर्मप्रतिबन्धः । प्रसिद्धम् अन्यत् । वृष्ट्यायुःपुष्टीनां प्रत्येकं कामसंबन्धो नेतरेतरयुक्तानाम्, प्रमाणान्तरसिद्धत्वे सत्य् उद्दिश्यमानत्वात् । एवंविधस्योद्देश्यस्य विशेषणम् अविवक्षितम् । पूर्वं विनायकस्नानसहितो ग्रहयज्ञः श्रिये विहितः । इदानीं केवलः फलान्तरेभ्यश् चेति विधिभेदः । अभिचरन्न् इति शतृप्रत्ययो ऽभिचारस्य ग्रहयज्ञं प्रति हेतुताम् आचष्टे । अभिचारस्य चासिद्धत्वान् न स्वरूपेण हेतुता, किं तु तदिच्छायास् तेनेष्यमानतया कर्मसंबन्धाद् अभिचारस्य फलत्वम् ॥ १.२९३ ॥

_ग्रहान् आह_ ।

> **सूर्यः सोमो महीपुत्रः सोमपुत्रो बृहस्पतिः ॥ १.२९४ ॥**  
> **शुक्रः शनैश्वरो राहुः केतुश् चेति ग्रहाः स्मृताः ।**

एता ग्रहयज्ञदेवताः । वृत्तवशाच् चात्र सूर्यादिशब्दनिर्देशो यागप्रयोगे पुनर् आदित्यादिशब्दैर् उद्देशः कार्यः । तथा च बह्वृचगृह्यपरिशिष्टम्- "गुडौदनम् आदित्याय घृतपायसं सोमाय हविष्यन् अन्नम् अङ्गारकाय क्षौरौदनं बुधाय षष्टिकं बृहस्पतये दध्योदनं शुक्राय माषौदनं तिलपिष्टमिश्रं सघृतं शनैश्वराय राहवे मांसौदनं केतवे चित्रौदनम्" इति । नैवं गद्यग्रन्थे ऽस्मिञ् श्रूयमाणशब्दस्याविवक्षायां हेतुर् अस्ति ॥ १.२९४ ॥

_आदित्यादिग्रहप्रतिमाप्रकृतिद्रव्याण्य् आह_ ।

> **ताम्रकात् स्फटिकाद् रक्तचन्दनात् स्वर्णकाद् उभौ ॥ १.२९५ ॥**

**[५६९]	रजताद् अयसः सीसात् कांस्यात् कार्या ग्रहाः क्रमात् ।**

> **स्ववर्णैर् वा पटे लेख्या गन्धमण्डलके ऽपि (केषु) वा ॥ १.२९६ ॥**

ताम्रम् एव ताम्रकं तस्माद् आदित्यस्य प्रतिमा कार्या । स्फटिकात् सोमस्य । रक्तचन्दनाद् अङ्गारकस्य । स्वर्णकाद् बुधबृहस्पत्योः । रजताच् छुक्रस्य । कृष्णमयः कार्ष्णायसं तस्माच् छनैश्चरस्य । सीसाद् राहोः । कांस्यात् केतोः । प्रतिमानिर्माणासमर्थस् तु ग्रहसमानवर्णैर् वर्णकैर् ग्रहान् पटे लिखेत् । तत्राप्य् असमर्थो ग्रहसमानवर्णेषु चन्दनादिगन्धमण्डलकेषु ग्रहान् उल्लिखेत् । अत्र मत्स्यपुराणम् ।

> पद्मासनं पद्मकरः पद्मगर्भसमद्युतिः ।  
> सप्ताश्वरथसंस्थश् च द्विभुजः स्यात् सदा रविः ॥  
> श्वेतः स्वेताम्बरधरो दशा(रः श्वेता)श्वः श्वेतभूषणः ।  
> गदापाणिर् द्विबाहुश् च कर्तव्यो वरदः शशी ॥  
> रक्तमाल्ल्याम्बरधरः शक्तिशूलगदाकरः ।  
> चतुर्भुजो मेषगमो वरदः स्याद् धरासुतः ॥  
> पीतमाल्याम्बरधरः कर्णिकारदलद्युतिः ।  
> खड्गचर्मगदापाणिः सिंहस्थो वरदो बुधः ॥  
> देवदैत्यगुरू तद्वत् पीतश्वेतौ चतुर्भुजौ ।  
> दण्डिनौ वरदौ कार्यौ साक्षसूत्रकमण्डलू ॥  
> इन्द्रनीलद्युतिः शूली वरदो गृध्रवाहनः ।  
> बाणबाणासनकरः कर्तव्यो ऽर्कसुतः सदा ॥  
> करालवदनः खड्गचर्मशूली वरप्रदः ।  
> नीलसिंहासनयुतो राहुस् तत्र प्रशस्यते ॥  
> धूम्रा द्विबाहवः सर्वे गदिनो विकृताननाः ।  
> गृध्रासनगता नित्यं केतवः स्युर् वरप्रदाः ॥  
> सर्वे किरीटिनः कार्या ग्रहा लोकहितप्रदाः ।  
> स्वाङ्गुलेनोच्छ्रिताः सर्वे शतम् अष्टोत्तरं सदा ॥  
> भास्कराङ्गारकौ रक्तौ श्वेतौ शुक्रनिशाकरौ ।  
> सोमपुत्रो गुरुश् चैव ताव् उभौ पीतकौ स्मृतौ ॥

**[५७०]**	कृष्णं शनैश्वरं विद्याद् राहुं केतुं तथैव च ॥

निगदव्याख्यातम् एतत् । [अथ राजानकशितिकण्ठकविशेषः ] । देवीपुराणे ।

> प्रभाकरस्य प्रतिमाम् इदानीं शृणुत द्विजाः ।  
> रथस्थं कारयेद् देवं पद्महस्तं सुलोचनम् ॥  
> सप्ताश्वं चैकवक्त्रं च रथं तस्य प्रकल्पयेत् ।  
> मुकुटेन विचित्रेण पद्मगर्भसमप्रभम् ॥  
> नानाभरणभूषाभ्यां कराभ्यां घृतपुष्करम् ।  
> स्कन्धस्थे पुष्करे चैव लीलयैव घृते सदा ॥  
> चोलकच्छन्नवपुषं क्वचिच् चित्रेषु दर्शयेत् ।  
> वस्त्रयुग्मसमोपेतं चरणौ तेजसावृतौ ॥  
> प्रतीहारौ च कर्तव्यौ पार्श्वयोर् दण्डपिङ्गलौ ।  
> कर्तव्यौ दण्डहस्तौ च पार्श्वयोः पुरुषाव् उभौ ॥  
> लेखनीकृतहस्तं च पार्श्वे धातारम् अव्ययम् ।  
> नानादेवगणैर् युक्तम् एवं कुर्याद् दिवाकरम् ॥  
> अनूरुं सारथिं चास्य पद्मिनीपत्रसंनिभम् ।  
> अश्वौ च वलितग्रीवौ गन्धस्थौ तस्य पार्श्वयोः ॥  
> भुजङ्गरज्जुभिर् बद्धाः सप्ताश्वरथसंयुताः ।  
> सप्ताश्वस्थं पद्महस्तं तस्मिंश् चैव प्रकल्पयेत् ॥

पद्मपुराणे ।

> अत एव रवेः पादौ न कश्चित् कारयेत् क्वचित् ।  
> यः करोति स पापिष्ठां गतिम् आप्नोति निन्दिताम् ॥  
> कुष्ठरूपम् अवाप्नोति लोके ऽस्मिन् दुःखसंज्ञितम् ॥

प्रसङ्गाद् वह्न्यादीनां लक्षणम् उच्यते ।

> वह्नेस् तु लक्षणं वक्ष्ये सर्वलक्षणलक्षितम् ।  
> दीप्तं सुवर्णवपुषम् अर्धचन्द्रासनं विभुम् ॥  
> बालार्कसदृशं तस्य वसनं चात्र कारयेत् ।  
> यज्ञोपवीतिनं कुर्याल् लम्बकूर्चभ्रुवं तथा ॥  
> कमण्डलुं वामकरे दक्षिणे ऽस्याक्षसूत्रकम् ।  
> ज्यालावितानसंयुक्तम् अजवाहनम् उज्ज्वलम् ॥

**[५७१]**	कुण्डस्थं वापि कुर्वीत मूर्ध्नि सप्तशिखान्वितम् ।

> कात्यायन्याः प्रवक्ष्यामि रूपं दशभुजं तथा ॥  
> त्रयाणाम् अपि देवानाम् अनुकारानुकारिणीम् ।  
> जटाजूटसमायुक्ताम् अर्धेन्दुकृतलक्षणाम् ॥  
> लोचनत्रयसंयुक्तां पूर्णेदुसदृशाननाम् ।  
> अतसीपुष्पसंकाशां सुप्रतिष्ठां सुलोचनाम् ॥  
> नवयौवनसंपन्नां सर्वावयवभूषिताम् ।  
> सुचारुदशनां तद्वत् पीनोन्नतपयोधराम् ॥  
> त्रिभङ्गस्थान्संस्थानां महिषासुरमर्दिनीम् ।  
> त्रिशूलं दक्षिणे दद्यात् खड्गचक्रे तथैव च ॥  
> तीक्ष्णधारां तथा शक्तिं वामतो ऽपि निबोधत ।  
> खेटकं पूर्णचापं च पाशम् अङ्कुशम् एव च ॥  
> घण्टां च परशुं वापि वामतः संनिवेशयेत् ।  
> अधस्तान् माहिषं तद्वद् द्विशिरस्कं प्रदर्शयेत् ॥  
> शिरश्छेदे न्यसेत् तद्वद् दानवं खड्गपाणिकम् ।  
> हृदि शूलेन निर्भिन्नं तिर्यग् ऊर्ध्वं च भूषितम् ॥  
> रक्तरक्तीकृताङ्गं च रक्तविस्फुरितेक्षणम् (?) ।  
> वेष्टितं नागपाशेन भ्रुकुटीभीषणाननम् ॥  
> वमद्रुधिरवक्त्रं च देव्याः सिंहं प्रदर्शयेत् ।  
> देव्यास् तु दक्षिणं पादं समं सिंहोपरि स्थितम् ॥  
> किंचिद् ऊर्ध्वं तथा वामम् अङ्गुष्ठं महिषोपरि ।  
> स्तूयमानं च तद्रूपम् अमरैः संनिवेशयेत् ॥  
> विनायकं प्रवक्ष्यामि गजवक्त्रं त्रिलोचनम् ।  
> सम्बोदरं चतुर्बाहुं व्यालयज्ञोपवीतिनम् ॥  
> स्तब्धकर्णं बृहत्तुण्डम् एकदंष्ट्रं पृथूदरम् ।  
> स्वदन्तं दक्षिणकरे उत्पलं चपरे तथा ॥  
> मोदकं परशुं चैव वामतः परिकल्पयेत् ।  
> बृहत्संक्षिप्तगहनं पीनस्कन्धाङ्घ्रिपाणिकम् ।  
> युक्तं बुद्धिकुबुद्धिभ्याम् अधस्तान् मूषकान्वितम् ॥  
> ब्रह्मा कमण्डलुधरः कर्तव्यः स चतुर्मुखः ॥

**[५७२]**	हंसारूढः क्वचित् कार्यः क्वचिच् च कमलासनः ।

> वर्णेन कमलाभश् च चतुर्बाहुः शुभेक्षणः ॥  
> कमण्डलुं वामकरे सूत्रं हस्ते च दक्षिणे ।  
> वामे दण्डधरस् तद्वत् स्रुक्स्रुवौ चापि कल्पयेत् ॥  
> मुनिभिर् देवगन्धर्वैः स्तूयमानं समन्ततः ।  
> कुर्वाणम् इव लोकांस् त्रीञ् शुक्लाम्बरधरं विभुम् ॥  
> मृगचर्मधरं चापि दिव्ययज्ञोपवीतिनम् ।  
> आज्यस्थाली तथा पार्श्वे तेनैव च चरुः पुरः ॥  
> वामे पार्श्वे च सावित्री दक्षिणेन सरस्वती ।  
> अग्रे च ऋषयस् तद्वत् कार्याः पैतामहे पदे ॥

इति राजानकशितिकण्ठपुस्तके विशेषः । प्रासङ्गिकम् उक्त्वा प्रकृतम् उच्यते । एते ग्रहा अग्निं प्रणीयाग्न्यायतनस्योत्तरपूर्वदेशे पूज्याः । तथा च मत्स्यपुराणम् ।

> गर्तस्योत्तरपूर्वेण वितस्तिद्वयविस्तृताम् ।  
> वप्रत्रयान्वितां वेदिं वितस्त्युच्छ्रायसंयुताम् ॥  
> संस्थापनाय देवानां चतुरश्राम् उदक्प्लवाम् ॥

कुर्याद् इति शेषः । गर्तः खातम् अग्न्यायतनम् । वप्रो मेखला ।

> अग्निप्रणयनं कृत्वा तस्याम् आवाहयेत् सुरान् ।

तस्यां तिस्रः कोष्ठकपङ्क्तयः कार्या एकैकस्यां त्रयस् त्रयः कोष्ठका भवन्ति ।

> बु।		शु।		चं।  
> बृ।		आ।		भौ।  
> के।		श।		रा।

तत्र ।

> मध्ये तु भास्करं विद्याल् लोहितं दक्षिणेन तु ।  
> उत्तरेण गुरुं विद्याद् बुधं पूर्वोत्तरेण तु ॥  
> पूर्वेण भार्गवं विद्यात् सोमं दक्षिणपूर्वके ।  
> पश्चिमेन शनिं विद्याद् राहुं दक्षिणपश्चिमे ॥  
> पश्चिमोत्तरतः केतुं स्थापेच् छुक्लतण्डुलैः ॥

एते चादित्याभिमुखाः स्थाप्याः ॥ १.२९६ ॥

_ग्रहपूजाम् आह ।_

**[५७३]**

> **यथावर्णं प्रदेयानि वासांसि कुसुमानि च ।**  
> **गन्धाश् च बलयश् चैव धूपो देयश् च गुग्गुलुः ॥ १.२९७ ॥**

यो ग्रहो यद् वर्णस् तस्मै तद् वर्णान्य् एव वस्त्रादीनि देयानि । धूपार्थं च गुग्गुलुर् देयः । अत्र वृत्तवशात् क्रमो न विवक्षितः सो ऽन्यतो ऽवगन्तव्य इति गन्धपुष्पधूपवस्त्रबलयः क्रमेण देयाः । अत्र सर्वेभ्यो ग्रहेभ्यो गन्धपुष्पाणि देयानि तथा धूपादि न पुनर् एकस्मै गन्धादिबलिपर्यन्तं दत्त्वान्यस्मै देयम् ॥ १.२९७ ॥

_होमविधिम् आह_ ।

> **कर्तव्या मन्त्रवन्तश् च चरवः प्रतिदैवतम् ।**

न केवलम् आदित्यादीनां पूजैव कार्या । किं तु प्रत्येकं चरवश् च । ते च मन्त्रवन्तः कार्याः । अनवस्रावितो विशदो ऽन्तरूष्मपक्व ओदनश् चरुः । तन्त्रवन्त इति पाठे पाकयज्ञेतिकर्तव्यता तन्त्रम् । अत्र च नवानाम् अपि ग्रहयागानां(णां) तुल्यकालत्वाद् इध्माद्यभेदः । तद् आह शौनकः- "एकबर्हिरिध्माज्यस्विष्टकृतः स्युस् तुल्यकालाः" । तद् एषाभियज्ञभागा गथाभिगीयते ।

> पाकयज्ञान् समासाद्य एकाज्यान् एकबर्हिषः ।  
> एकस्विष्टकृतः कुर्यान् नानापि सति दैवते ॥ इति ।

_होममन्त्रान् आह_ ।

> **आकृष्णेन इमं देवा अग्निर् मूर्धा दिवः ककुत् ॥ १.२९८ ॥**  
> **उद्बुध्यस्वेति च ऋचो यथासंख्यं प्रकीर्तिताः ।**  
> **बृहस्पते अतियदर्यस् तथैवान्नात् परिस्रुतः ॥ १.२९९ ॥**  
> **शं नो देवीस् तथा काण्डात् केतुं कृण्वन् निमा अपि ।**

भगवतो योगीश्वरस्य वाजसनेय(यि)त्वाद् वाजसनेयके समाम्नाता एवात्र मन्त्रा ग्राह्याः । तत्रत्यान्य् एवार्षादीनि वेदितव्यानि । आकृष्णेनेत्याद्या नवसंख्याका मन्त्रा नवसंख्याकेष्व् एवादित्यादिदै(दे)वत्येषु होमेषु यथासंख्यं प्रकीर्तिता विहिताः । तत्रैकैकस्य चरोर् एकैवाहुतिः पाकयज्ञातिदेशेन प्राप्ता सत्य् एकैकेन मन्त्रेण कार्या, आहुतीनां संख्यान्तराविधानात् । आकृष्णेनेति हिरण्यस्तूप **[५७४]** आङ्गिरस ऋषिर् आदित्यो देवता त्रिष्टुप् छन्दः । इमं देवा इति देवाः सोमो यजुः । अग्निर् मूर्धेति विश्वरूप आङ्गिरसो ऽङ्गारको गायत्री । उद्बुध्यस्वेति परमेष्ठी बुधस् त्रिष्टुप् । अन्नात् परिस्रुत इति अश्विसरस्वतीन्द्राः शुक्रो ऽतिजगती । सं नो देवीर् इति सिन्धुद्वीपः शनैश्चरो गायत्री । काण्डात् काण्डाद् इत्य् अग्नी रहुर् अनुष्टुप् । केतुं कृण्वन्न् इति मधुच्छन्दाः केतुर् गायत्री ॥ १.२९८, २९९ ॥

_चरुहोमानन्तरं समिधां स्वरूपप्रतिपादनपूर्वकं तद् धोमम् आह_ ।

> **अर्कः पलाशः खदिरस् त्व् अपामार्गो ऽथ पिप्पलः ॥ १.३०० ॥**  
> **उदुम्बरः शमी दूर्वा कुशाश् च समिधः क्रमात् ।**  
> **एकैकस्याष्टशतकम् अष्टाविंशतिर् एव वा ॥ १.३०१ ॥**  
> **होतव्या मधुसर्पिर्भ्यां दध्ना क्षीरेण संयुताः ।**

अर्काद्याः समिधो यथा ग्रहस्या(म)ष्टोत्तरशतम् अष्टाविंशतिर् वा मधुघृताभ्यां दधिपयोभ्यां वाभ्यक्ताः पूर्वोक्तैर् मन्त्रैर् होतव्याः । एकैकस्येति षष्टी चतुर्थ्यर्थे । एषा च संख्या समिधाम् एव तदेकवाक्यत्वात् । न च सकृन् मन्त्रम् उच्चार्यैकदेवतात्वेन सह समिधः प्रक्षेप्तव्याः किं त्व् एकैकाः, प्रत्येकं च मन्त्रावृत्तिः । तद् उक्तं मत्स्यपुराणे ।

> स्वेन स्वेनैव मन्त्रेण होतव्याः समिधः पृथक् ।

तथा ।

> प्रादेशमात्राः सशिखाः शाखापर्णविपाटिताः ।  
> समिधः कल्पयेत् प्राज्ञः सर्वकर्मसु सर्वदा ॥ १.३००, ३०१ ॥

_ब्राह्मणभोजनद्रयम् आह_ ।

> **गुडौदनं पायसं च हविष्यं क्षीरष(षा)ष्टिकम् ॥ १.३०२ ॥**  
> **दध्योदनं घृतान्नं च कृसरामिषचित्रकम् ।**  
> **दद्याद् ग्रहक्रमाद् एतद् द्विजेभ्यो भोजनं बुधः ॥ १.३०३ ॥**  
> **शक्तितो वा यथालाभं सत्कृत्य विधिपूर्वकम् ।**

गुडौदनादिकं यथाग्रहक्रमं द्विजेभ्यो भोजनं दद्यात् । भुज्यत इति **[५७५]** व्युत्पत्त्या भोज्यम् एव भोजनम् । यदि गुडौदनं न शक्नुयाद् दातुं ततो यथाशक्ति यथालाभं साधारणं यथाविधि दद्यात् । गुडमिश्र ओदनो गुडौदनः । क्षीरमिश्रं षष्टिकान्नं क्षीरषाष्टिकम् । षष्टिको व्रीहिविशेषः । गुडौदनं सर्वम् एवात्र चित्रकम् ॥ १.३०२, ३०३ ॥

_दक्षिना आह_ ।

> **धेनुः शङ्खस् तथानड्वान् हेम वासो हयः क्रमात् ॥ १.३०४ ॥**  
> **कृष्णा गौर् आयसं छग एता वै दक्षिणा स्मृताः ।**

ग्रहक्रमेण दक्षिणा दातव्याः । धेनुर् नवप्रसूता गौः । अनसो वोढा गौर् अनड्वान् । आयसं लोहमयम् । प्रसिद्धम् अन्यत् । एताश् च दक्षिणा ऋत्विग्भ्य एव देयाः । तथा मत्स्यपुराणम् ।

> यजमानः सपत्नीक ऋत्विजस् तु समाहितः ।  
> दक्षिणाभिः प्रयत्नेन पूजयेद् गतविस्मयः ॥  
> सूर्याय कपिलां धेनुं दद्याच् छङ्खं तथेन्दवे ।  
> रक्तं धुरंधरं दद्याद् भौमाय ककुदान्वितम् ॥  
> बुधाय जातरूपं तु गुरवे पीतवाससी ।  
> श्वेताश्वं दैत्यगुरवे कृष्णां गाम् अर्कसूनवे ॥  
> आयसं राहवे दद्यात् केतवे छागम् उत्तमम् ।  
> सुवर्णेन समाः कार्याः यजमानेन दक्षिणाः ॥  
> सर्वेषाम् अथ वा गावो दातव्या हेमभूषिताः ।  
> सुवर्णम् अथ वा दद्याद् गुरुर् वा येन तुष्यति ॥ १.३०४ ॥  
> **यश् च यस्य यदा दुःस्थः स तं यत्नेन पूजयेत् ॥ १.३०५ ॥**  
> **ब्रह्मणैषां वरो दत्तः पूजिताः पूजयिष्यथ ।**

यस्य पुरुषस्य यो ग्रहो दुःस्थो दुःखप्रदराशिस्थितो यथा जन्मराशितो ऽष्टमराशिस्थः स तं ग्रहम् इतरग्रहपूजायाम् असमर्थ एकम् एव यत्नेनादरेणोक्तविधिना पूजयेत् । पूजितो हि न दुःखकरो भवति । यत एषां ग्रहाणां यूयं पूजयितारं पूजयिष्यथाभिलषितेन फलेन योजयिष्यथेति ब्रह्मणा प्रजापतिना वरो दत्तः ॥ १.३०५ ॥

_अत्रैव हेत्वन्तरम् आह_ ।

**[५७६]**	**ग्रहाधीना नरेन्द्राणाम् उच्छ्रायाः पतनानि च ॥ १.३०६ ॥**

> **भावाभावौ च जगतस् तस्मात् पूज्यतमा ग्रहाः ।**

अनेकजन्मार्जितपुण्योपचयवताम् अपि नरेन्द्राणां यतो ग्रहाधीना उच्छ्रायाः संपदतिशयाः पतनानि च विपदतिशयरूपाणि । तथा जगतो भावाभावाव् उदयप्रलयौ ग्रहाधीनाव् एव । तस्माद् अन्येभ्यः पूज्यतरेभ्यो ऽतिशयेन ग्रहा उक्तप्रकारेण पूज्याः । यद्य् अपि धर्माधर्मौ सुखदुःखानुभवहेतू तथापि कालविशेषम् अनपेक्ष्य न तद् धेतू भवतः । न च ग्रहाणां गतिविशेषम् अन्तरेण् कालनिशेषः शक्यो निरूपयितुम् इति भवति ग्रहाधीनत्वं नरेन्द्रोच्छ्रायादेर् अतो विरुद्धं ग्रहस्थानं दृष्ट्वा तत्सूचितागामिदुःखसंघातविघाताय ग्रहयज्ञः कार्यः । स हि शान्तिकामस्य विहित इति तात्पर्यार्थः ॥ १.३०६ ॥

**इति श्रीविध्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-**

**श्रीमदप्रादित्यदेवविरचिते याज्ञवल्कीयधर्मशास्त्रनिबन्धे ऽपरार्के**

**ग्रहयज्ञविधिप्रकरणं समाप्तम् ॥ ११ ॥**
