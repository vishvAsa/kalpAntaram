+++
title = "लघुः"
+++


ओं तत्सद्ब्रह्मणे नमः ।  
यमस्मृतिः ।


श्रुतिस्मृत्युदितं धर्मं  
वर्णानाम् अनुपूर्वशः ।  
प्राब्रवीद् ऋषिभिः पृष्टो  
मुनीनाम् अग्रणीर् यमः ॥ य्स्९९व्_१ ॥
यो भुञ्जानो 'शुचिर् वापि  
चण्डालं पतितं स्पृशेत् ।  
क्रोधाद् अज्ञानतो वापि  
तस्य वक्ष्यामि निष्कृतिम् ॥ य्स्९९व्_२ ॥
षड्रात्रं वा त्रिरात्रं वा  
यथासङ्ख्यं समाचरेत् ।  
स्नात्वा त्रिषवणं विप्रः  
पञ्चगव्येन शुध्यति ॥ य्स्९९व्_३ ॥
भुञ्जानस्य तु विप्रस्य  
कदाचित् स्रवते गुदम् ।  
उच्छिष्टत्वे 'शुचित्वे च  
तस्य शौचं विनिर्दिशेत् ॥ य्स्९९व्_४ ॥
पूर्वं कृत्वा द्विजः शौचं  
पश्चाद् अप उपस्पृशेत् ।  
अहोरात्रोषितो भूत्वा  
पञ्चगव्येन शुध्यति ॥ य्स्९९व्_५ ॥
निगिरन्यदि मेहेत  
भुक्त्वा वा मेहने कृते ।  
अहोरात्रोषितो भूत्वा  
जुहुयात् सर्पिषाहुतीः ॥ य्स्९९व्_६ ॥
यदा भोजनकाले स्याद्  
अशुचिर् ब्राह्मणः क्वचित् ।  
भूमौ निधाय तद् ग्रासं  
स्नात्वा शुद्धिम् अवाप्नुयात् ॥ य्स्९९व्_७ ॥
भक्षयित्वा तु तद् ग्रासम्  
उपवासेन शुध्यति ।  
अशित्वा चैव तत् सर्वं  
त्रिरात्रेणैव शुध्यति ॥ य्स्९९व्_८ ॥
अश्नतश् चेद् विरेकः स्याद्  
अस्वस्थस् त्रिशतं जपेत् ।  
स्वस्थस् त्रीणि सहस्राणि  
गायत्र्याः शोधनं परम् ॥ य्स्९९व्_९ ॥
चण्डालैः श्वपचैः स्पृष्टो  
विण्मूत्रे तु कृते द्विजः ।  
त्रिरात्रं तु प्रकुर्वीत  
भुक्त्वोच्छिष्टः षड् आचरेत् ॥ य्स्९९व्_१० ॥
उदक्यां सूतिकां वापि  
संस्पृशेद् अन्त्यजो यदि ।  
त्रिरात्रेण विशुद्धिः स्याद्  
इति शातातपो 'ब्रवीत् ॥ य्स्९९व्_११ ॥
रजस्वला तु संस्पृष्टा  
श्वमातङ्गादिवायसैः ।  
निराहारा शुचिस् तिष्ठेत्  
कालस्नानेन शुध्यति ॥ य्स्९९व्_१२ ॥
रजस्वले यदा नार्याव्  
अन्योन्यं स्पृशते(तः) क्वचित् ।  
शुध्यतः पञ्चगव्येन  
ब्रह्मकूर्चेन चोपरि ॥ य्स्९९व्_१३ ॥
उच्छिष्टेन च संस्पृष्टा  
कदाचित् स्त्री रजस्वला ।  
कृच्छ्रेण शुद्धिम् आप्नोति  
शूद्रा दानोपवासतः ॥ य्स्९९व्_१४ ॥
अनुच्छिष्टेन संस्पृष्टे  
स्नानं येन विधीयते ।  
तेनैवोच्छिष्टसंस्पृष्टः  
प्राजापत्यं समाचरेत् ॥ य्स्९९व्_१५ ॥
ऋतौ तु गर्भशङ्कित्वात्  
स्नानं मैथुनिनः स्मृतम् ।  
अनृतौ तु स्त्रियं गत्वा  
शौचं मूत्रपुरीषवत् ॥ य्स्९९व्_१६ ॥
उभाव् अप्य् अशुची स्यातां  
दम्पती शयनं गतौ ।  
शयनाद् उत्थिता नारी  
शुचिः स्याद् अशुचिः पुमान् ॥ य्स्९९व्_१७ ॥
भर्तुः शरीरं शुश्रूषां  
दौरात्म्याद् अप्रकुर्वती ।  
दण्ड्या द्वादशकं नारी  
वर्षं त्याज्या धनं विना ॥ य्स्९९व्_१८ ॥
त्यजन्तो 'पतितान् बन्धून्  
दण्ड्या उत्तमसाहसम् ।  
पिता हि पतितः कामं  
न तु माता कदाचन ॥ य्स्९९व्_१९ ॥
आत्मानं घातयेद् यस् तु  
रज्ज्वादिभिर् उपक्रमैः ।  
मृतो 'मेध्येन लेप्तव्यो  
जीवतो द्विशतं दमः ॥ य्स्९९व्_२० ॥
दण्ड्यास् तत् पुत्रमित्राणि  
प्रत्येकं पणिकं दमम् ।  
प्रायश्चित्तं ततः कुर्युर्  
यथा शास्त्रप्रचोदितम् ॥ य्स्९९व्_२१ ॥
जलाद्युद्बन्धनभ्रष्टाः  
प्रव्रज्यानाशकच्युताः ।  
विषप्रपतनप्राय  
शस्त्रघातहताश् च ये ॥ य्स्९९व्_२२ ॥
नवैते प्रत्यवसिताः  
सर्वलोकबहिष्कृताः ।  
चान्द्रायणेन शुध्यन्ति  
तप्तकृच्छ्रद्वयेन वा ॥ य्स्९९व्_२३ ॥
उभयावसितः पापः  
श्यामाच् छबलकाच् च्युतः ।  
चान्द्रायणाभ्यां शुध्येत  
दत्त्वा धेनुं तथा वृषम् ॥ य्स्९९व्_२४ ॥
श्वशृगालप्लवङ्गाद्यैर्  
मानुषैश् च रतिं विना ।  
दष्टः स्नात्वा शुचिः सद्यो  
दिवा सन्ध्यासु रात्रिषु ॥ य्स्९९व्_२५ ॥
अज्ञानाद् ब्राह्मणो भुक्त्वा  
चण्डालान्नं कदाचन ।  
गोमूत्रयावकाहारो  
मासार्धेन विशुध्यति ॥ य्स्९९व्_२६ ॥
गोब्राह्मणगृहं दग्धा  
मृतं चोद्बन्धनादिना ।  
पाशांश् छित्त्वा तथा तस्य  
कृच्छ्रम् एकं चरेद् द्विजः ॥ य्स्९९व्_२७ ॥
चण्डालपुक्कसानां च  
भुक्त्वा गत्वा च योषितम् ।  
कृच्छ्राब्दम् आचरेज् ज्ञानाद्  
अज्ञानाद् ऐन्दवद्वयम् ॥ य्स्९९व्_२८ ॥
कापालिकान्नभोक्तॄणां  
तन्नारीगामिनां तथा ।  
कृच्छ्राब्दम् आचरेज् ज्ञानाद्  
अज्ञानाद् ऐन्दवद्वयम् ॥ य्स्९९व्_२९ ॥
अगम्यागमने विप्रो  
मद्यगोमांसभक्सणे ।  
तप्तकृच्छ्रपरिक्षिप्तो  
मौञ्जी होमेन शुध्यति ॥ य्स्९९व्_३० ॥
महापातककर्तारश्  
चत्वारो 'प्य् अविशेषतः ।  
अग्निं प्रविश्य शुध्यन्ति  
स्थित्वा वा महति क्रतौ ॥ य्स्९९व्_३१ ॥
रहस्यकरणे 'प्य् एवं  
मासम् अभ्यस्य पूरुषः ।  
अघमर्षणसूक्तं वा  
शुध्येद् अन्तर्जले स्थितः ॥ य्स्९९व्_३२ ॥
रजकश् चर्मकारश् च  
नटो बुरुड एव च ।  
कैवर्तमेदभिल्लाश् च  
सप्तैते अन्त्यजाः स्मृताः ॥ य्स्९९व्_३३ ॥
भुक्त्वा चैषां स्त्रियो गत्वा  
पीत्वापः प्रतिगृह्य च ।  
कृच्छ्राब्दम् आचरेज् ज्ञानाद्  
अज्ञानाद् ऐन्दवद्वयम् ॥ य्स्९९व्_३४ ॥
मातरं गुरुपत्नीं च  
स्वसृदुहितरौ स्नुषाम् ।  
गत्वैताः प्रविशेद् अग्निं  
नान्या शुद्धिर् विधीयते ॥ य्स्९९व्_३५ ॥
राज्ञां प्रव्रजितां धात्रीं  
तथा वर्णोत्तमाम् अपि ।  
कृच्छ्रद्वयं प्रकुर्वीत  
स गोत्राम् अभिगम्य च ॥ य्स्९९व्_३६ ॥
अन्यासु पितृगोत्रासु  
मातृगोत्रगतास्व् अपि ।  
परदारेषु सर्वेषु  
कृच्छ्रं सान्तपनं चरेत् ॥ य्स्९९व्_३७ ॥
वेश्याभिगमने पापं  
व्यपोहन्ति द्विजातयः ।  
पीत्वा सकृत् सुतप्तं च  
पञ्चरात्रं कुशोदकम् ॥ य्स्९९व्_३८ ॥
गुरुतल्पव्रतं केचित्  
केचिद् ब्रह्महणो व्रतम् ।  
गोघ्नस्य केचिद् इच्छन्ति  
केचिच् चैवावकीर्णिनः ॥ य्स्९९व्_३९ ॥
दण्डाद् ऊर्ध्वप्रहारेण  
यस् तु गां विनिपातयेत् ।  
द्विगुणं गो व्रतं तस्य  
प्रायश्चित्तं विनिर्दिशेत् ॥ य्स्९९व्_४० ॥
अङ्गुष्ठमात्रस्थूलस् तु  
बाहुमात्रप्रमाणकः ।  
सार्द्रश् च स पलाशश् च  
गोदण्डः परिकीर्तितः ॥ य्स्९९व्_४१ ॥
गवां निपातने चैव  
गर्भो 'पि सम्पतेद् यदि ।  
एकैकशश् चरेत् कृच्छ्रं  
यथा पूर्वं तथा पुनः ॥ य्स्९९व्_४२ ॥
पादम् उत्पन्नमात्रे तु  
द्वौ पादौ गात्रसम्भवे ।  
पादोनं कृच्छ्रम् आचष्टे  
हत्वा गर्भम् अचेतनम् ॥ य्स्९९व्_४३ ॥
अङ्गप्रत्यङ्गसम्पूर्णे  
गर्भे रेतः समन्विते ।  
एकैकशश् चरेत् कृच्छ्रम्  
एषा गोघ्नस्य निष्कृतिः ॥ य्स्९९व्_४४ ॥
बन्धने रोधने चैव  
पाषाणे वा गवां रुजा ।  
सम्पद्यते चेन् मरणं  
निमित्ती नैव लिप्यते ॥ य्स्९९व्_४५ ॥
मूर्छितः पतितो वापि  
दण्डेनाभिहतस् तथा ।  
उत्थाय षट्पदं गच्छेत्  
सप्त पञ्च दशापि वा ॥ य्स्९९व्_४६ ॥
ग्रासं वा यदि गृह्णीयात्  
तोयं वापि पिबेद् यदि ।  
पूर्वव्याधिप्रनष्टानां  
प्रायश्चित्तं न विद्यते ॥ य्स्९९व्_४७ ॥
काष्ठलोष्टाश्मभिर् गावः  
शस्त्रैर् वा निहता यदि ।  
प्रायश्चित्तं कथं तत्र  
शास्त्रे शास्त्रे निगद्यते ॥ य्स्९९व्_४८ ॥
काष्ठे सान्तपनं कुर्यात्  
प्राजापत्यं तु लोष्टके ।  
तप्तकृच्छ्रं तु पाषाणे  
शस्त्रे चाप्य् अतिकृच्छ्रकम् ॥ य्स्९९व्_४९ ॥
औषधं स्नेहम् आहारं  
ददद् गोब्राह्मणेषु तु ।  
दीयमाने विपत्तिः स्यात्  
प्रायश्चित्तं न विद्यते ॥ य्स्९९व्_५० ॥
तैलभैषज्यपाने च  
भेषजानां च भक्षणे ।  
निःशल्यकरणे चैव  
प्रायश्चित्तं न विद्यते ॥ य्स्९९व्_५१ ॥
वत्सानां कण्ठबन्धेन  
क्रियया भेषजेन तु ।  
सायं सङ्गोपनार्थं च  
न दोषो रोध बन्धयोः ॥ य्स्९९व्_५२ ॥
पादे चैवास्य रोमाणि  
द्वि पादे श्मश्रुकेवलम् ।  
त्रिपादे तु शिखावर्जं  
मूले सर्वं समाचरेत् ॥ य्स्९९व्_५३ ॥
सर्वान् केशान् समुद्धृत्य  
च्छेदयेद् अङ्गुलद्वयम् ।  
एवम् एव हि नारीणां  
मुण्डमुण्डापनं स्मृतम् ॥ य्स्९९व्_५४ ॥
न स्त्रिया वपनं कार्यं  
न च वीरासनं तथा ।  
न च गोष्ठे निवासं च  
न गच्छन्तीम् अनुव्रजेत् ॥ य्स्९९व्_५५ ॥
राजा वा राज पुत्रो वा  
ब्राह्मणो वा बहुश्रुतः ।  
अकृत्वा वपनं तेषां  
प्रायश्चित्तं विनिर्दिशेत् ॥ य्स्९९व्_५६ ॥
केशानां रक्षणार्थं च  
द्विगुणं व्रतम् आदिशेत् ।  
द्विगुणे तु व्रते चीर्णे  
द्विगुणैव तु दक्षिणा ॥ य्स्९९व्_५७ ॥
द्विगुणं चेन् न दत्तं च  
केशांश् च परिरक्षयेत् ।  
पापं न क्षीयते हन्तुर्  
दाता च नरकं व्रजेत् ॥ य्स्९९व्_५८ ॥
अश्रौतस्मार्तविहितं  
प्रायश्चित्तं वदन्ति ये ।  
तान् धर्मविघ्नकर्तॄंश् च  
राजा दण्डेन पीडयेत् ॥ य्स्९९व्_५९ ॥
न चेत् तान् पीडयेद् राजा  
कथञ्चित् काममोहितः ।  
तत् पापं शतधा भूत्वा  
तम् एव परिसर्पति ॥ य्स्९९व्_६० ॥
प्रायश्चित्ते ततश् चीर्णे  
कुर्याद् ब्राह्मणभोजनम् ।  
विंशतिं गावृषं चैव  
दद्यात् तेषां च दक्षिणाम् ॥ य्स्९९व्_६१ ॥
कृमिभिर् व्रणसम्भूतैर्  
मक्षिकाभिश् च पातितैः ।  
कृच्छ्रार्धं सम्प्रकुर्वीत  
शक्त्या दद्याच् च दक्षिणाम् ॥ य्स्९९व्_६२ ॥
प्रायश्चित्तं च कृत्वा वै  
भोजयित्वा द्विजोत्तमान् ।  
सुवर्णम् आषकं दद्यात्  
ततः शुद्धिर् विधीयते ॥ य्स्९९व्_६३ ॥
चण्डालश्वपचैः स्पृष्टे  
निशि स्नानं विधीयते ।  
न वसेत् तत्र रात्रौ तु  
सद्यः स्नानेन शुध्यति ॥ य्स्९९व्_६४ ॥
अथ वसेद् यदा रात्राव्  
अज्ञानाद् अविचक्षणः ।  
तदा तस्य तु तत् पापं  
शतधा परिवर्तते ॥ य्स्९९व्_६५ ॥
उद्गच्छन्ति हि नक्षत्राण्य्  
उपरिष्टाच् च ये ग्रहाः ।  
संस्पृष्टे रश्मिभिस् तेषाम्  
उदके स्नानम् आचरेत् ॥ य्स्९९व्_६६ ॥
कुड्यान्तर्जलवल्मीक  
मूषिकोत्करवर्त्मसु ।  
श्मशाने शौचशेषे च  
न ग्राह्याः सप्त मृत्तिकाः ॥ य्स्९९व्_६७ ॥
इष्टापूर्तं तु कर्तव्यं  
ब्राह्मणेन प्रयत्नतः ।  
इष्टेन लभते स्वर्गं  
पूर्ते मोक्षं समश्नुते ॥ य्स्९९व्_६८ ॥
वित्तापेक्षं भवेद् इष्टं  
तडागं पूर्तम् उच्यते ।  
आरामश् च विशेषेण  
देवद्रोण्यस् तथैव च ॥ य्स्९९व्_६९ ॥
वापी कूपतडागानि  
देवतायतनानि च ।  
पतितान्य् उद्धरेद् यस् तु  
स पूर्तफलम् अश्नुते ॥ य्स्९९व्_७० ॥
शुक्लाया मूत्रं गृह्णीयात्  
कृष्णाया गोः शकृत् तथा ।  
ताम्रायाश् च पयो ग्राह्यं  
श्वेताया दधि चोच्यते ॥ य्स्९९व्_७१ ॥
कपिलाया घृतं ग्राह्यं  
महापातकनाशनम् ।  
सर्वतीर्थे नदी तोये  
कुशैर् द्रव्यं पृथक् पृथक् ॥ य्स्९९व्_७२ ॥
आहृत्य प्रणवेनैव ह्य्  
उत्थाप्य प्रणवेन च ।  
प्रणवेन समालोड्य  
प्रणवेन तु सम्पिबेत् ॥ य्स्९९व्_७३ ॥
पालाशे मध्यमे पर्णे  
भाण्डे ताम्रमये तथा ।  
पिबेत् पुष्करपर्णे वा  
ताम्रे वा मृन्मये शुभे ॥ य्स्९९व्_७४ ॥
सूतके तु समुत्पन्ने  
द्वितीये समुपस्थिते ।  
द्वितीये नास्ति दोषस् तु  
प्रथमेनैव शुध्यति ॥ य्स्९९व्_७५ ॥
जातेन शुध्यते जातं  
मृतेन मृतकं तथा ।  
गर्भसंस्रवणे मासे  
त्रीण्य् अहानि विनिर्दिशेत् ॥ य्स्९९व्_७६ ॥
रात्रिभिर् मासतुल्याभिर्  
गर्भस्रावे विशुध्यति ।  
रजस्य् उपरते साध्वी  
स्नानेन स्त्री रजस्वला ॥ य्स्९९व्_७७ ॥
स्वगोत्राद् भ्रश्यते नारी  
विवाहात् सप्तमे पदे ।  
स्वामिगोत्रेण कर्तव्यास्  
तस्याः पिण्डोदकं क्रियाः ॥ य्स्९९व्_७८ ॥
द्वे पितुः पिण्डदानं स्यात्  
पिण्डे पिण्डे द्विनामता ।  
षण्णां देयास् त्रयः पिण्डा  
एवं दाता न मुह्यति ॥ य्स्९९व्_७९ ॥
स्वेन भर्त्रा सह श्राद्धं  
माता भुक्त्वा स दैवतम् ।  
पितामह्य् अपि स्वेनैव  
स्वेनैव प्रपितामही ॥ य्स्९९व्_८० ॥
वर्षे वर्षे तु कुर्वीत  
मातापित्रोस् तु सत्कृतिम् ।  
अदैवं भोजयेच् छ्राद्धं  
पिण्डम् एकं तु निर्वपेत् ॥ य्स्९९व्_८१ ॥
नित्यं नैमित्तिकं काम्यं  
वृद्धिश्राद्धम् अथापरम् ।  
पार्वणं चेति विज्ञेयं  
श्राद्धं पञ्चविधं बुधैः ॥ य्स्९९व्_८२ ॥
ग्रहोपरागे सङ्क्रान्तौ  
पर्वोत्सवमहालये ।  
निर्वपेत् त्रीन् नरः पिण्डान्  
एकम् एव मृते 'हनि ॥ य्स्९९व्_८३ ॥
अनूढा न पृथक् कन्या  
पिण्डे गोत्रे च सूतके ।  
पाणिग्रहणमन्त्राभ्यां  
स्वगोत्राद् भ्रश्यते ततः ॥ य्स्९९व्_८४ ॥
येन येन तु वर्णेन  
या कन्या परिणीयते ।  
तत् समं सूतकं याति  
तथा पिण्डोदके 'पि च ॥ य्स्९९व्_८५ ॥
विवाहे चैव संवृत्ते  
चतुर्थे 'हनि रात्रिषु ।  
एकत्वं सा व्रजेद् भर्तुः  
पिण्डे गोत्रे च सूतके ॥ य्स्९९व्_८६ ॥
प्रथमे 'ह्नि द्वितीये वा  
तृतीये वा चतुर्थके ।  
अस्थि सञ्चयनं कार्यं  
बन्धुभिर् हितबुद्धिभिः ॥ य्स्९९व्_८७ ॥
चतुर्थे पञ्चमे चैव  
सप्तमे नवमे तथा ।  
अस्थिसञ्चयनं प्रोक्तं  
वर्णानाम् अनुपूर्वशः ॥ य्स्९९व्_८८ ॥
एकादशाहे प्रेतस्य  
यस्य चोत्सृज्यते वृषः ।  
मुच्यते प्रेतलोकात् स  
स्वर्गलोके महीयते ॥ य्स्९९व्_८९ ॥
गङ्गा तोयेषु यस्यास्थि  
प्लवते शुभकर्मणः ।  
न तस्य पुनर् आवृत्तिर्  
ब्रह्मलोकात् कथञ्चन ॥ य्स्९९व्_९० ॥
यावदस्थि मनुष्याणां  
गङ्गातोयेषु तिष्ठति ।  
तावद्वर्षसहस्राणि  
स्वर्गलोके महीयते ॥ य्स्९९व्_९१ ॥
नाभिमात्रे जले स्थित्वा  
हृदयेनानुचिन्तयेत् ।  
आगच्छन्तु मे पितरो  
गृह्णन्त्व् एताञ् जलाञ्जलीन् ॥ य्स्९९व्_९२ ॥
हस्तौ कृत्वा सुसंयुक्तौ  
पूरयित्वा जलेन च ।  
गोशृङ्गमाट्रम् उद्धृत्य  
जलमध्ये जलं क्षिपेत् ॥ य्स्९९व्_९३ ॥
आकाशे च क्षिपेद् वारि  
वारिस्थो दक्षिणामुखः ।  
पितॄणां स्थानम् आकाशं  
दक्षिणा दिक् तथैव च ॥ य्स्९९व्_९४ ॥
आपो देवगणाः प्रोक्ता  
आपः पितृगणास् तथा ।  
तस्माद् अप्सु जलं देयं  
पितॄणां हितम् इच्छता ॥ य्स्९९व्_९५ ॥
दिवा सूर्यांशुभिस् तप्तं  
रात्रौ नक्षत्रमारुतैः ।  
सन्ध्ययोर् अप्य् उभाभ्यां च  
पवित्रं सर्वदा जलम् ॥ य्स्९९व्_९६ ॥
स्वभावयुक्तम् अव्याप्तम्  
अमेध्येन सदा शुचि ।  
भाण्डस्थं धरणीस्थं वा  
पवित्रं सर्वदा जलम् ॥ य्स्९९व्_९७ ॥
देवतानां पितॄणां च  
जले दद्याज् जलाञ्जलीन् ।  
असंस्कृतप्रमीतानां  
स्थले दद्याज् जलाञ्जलीन् ॥ य्स्९९व्_९८ ॥
श्राद्धे हवनकाले च  
दद्याद् एकेन पाणिना ।  
उभाभ्यां तर्पणे दद्याद्  
इति धर्मो व्यवस्थितः ॥ य्स्९९व्_९९ ॥

इति यमप्रणीतं धर्मशास्त्रं समाप्तम् ॥
समाप्तेयं यमस्मृतिः ॥

