+++
title = "Text"

+++
## आचाराध्यायः
**आचाराध्यायः**

    यो बिभर्ति नमस् तस्मै चन्द्रस्य कलयः कलाम् ।
    
    गौरीगण्डस्थलज्योत्स्नानिष्पन्दगलिताम् इव ॥१॥
    
    प्रसक्तचिन्त्यद्युतिमण्डलात्मसामर्ग्यजुर्भिस् तपनात् तपोभिः ।
    
    जयत्य् असौ येन विधातृधाम्नो यजूंषि शुक्लानि समाहृतानि ॥२॥
    
    सुश्लिष्टवेदमूलः पावनशाखो महाध्वरस्कन्धः ।
    
    हारित्रिवर्गकुसुमो मोक्षफलो जयति विध्यर्थः ॥३॥
    
    मायाभिर् इन्द्रं पुरुरूपम् एकं जागर्ति यत् सुप्तम् अपीत्य् अवैति ।
    
    दूरङ्गमं द्योतनवद् द्युतीनां तन् मे मनः शिवसङ्कल्पम् अस्तु ॥४॥
    
    प्रणम्यार्कं महानागं तिलकस्वामिनं तथा ।
    
    विनायकं सद्गोभिः स्मृतिर् उद्द्योत्यते मया ॥ ५ ॥
    
     

 

योगीश्वरम् इत्यादि याज्ञवल्कीयम् इदं धर्मशास्त्रं व्याचिख्यासया प्रस्तूयते, अभ्युदयहेतुत्वात् तद्धेतौ च वस्तुनि महाप्रयोजनत्वाद् व्याख्यानादिप्रयासस्य । तथा चाम्नायः: "प्रिये स्वाध्यायप्रवचने भवतः । युक्तमना भवति । अपराधीनो ऽहर् अहर् अर्थान् साधयते । सुखं स्वपिति । परमचिकित्सकश् चात्मनो भवति । इन्द्रियसंयमश् च, एकाग्रता, प्रज्ञावृद्धिः, यशो, लोकपक्तिः" इत्यादि (श्ब् ११।५।७) । प्रवचनग्रहणं चात्र ग्रन्थकरणादाव् अप्य् उपलक्षणार्थं द्रष्टव्यम् । कथं पुनर् अभ्युदयः शास्त्रस्य इत्य् आदित एव प्रपञ्चनीयं, शास्त्रप्रयोजनत्वात्, सर्वत्रैव हि शास्त्रारम्भे प्रयोजनं वाच्यम् इति स्थितेः । तथा चाह ।

                    	सर्वस्यैव हि शास्त्रस्य कर्मणो वापि कस्यचित् ।

                    	यावत् प्रयोजनं नोक्तं तावत् तत् केन गृह्यते ॥ इति । (श्वार् १।१२)

यद्य् अपि विषयप्रयोजनसंबन्धाभिधानम् अपेशलम् इव मन्यन्ते, अल्पप्रयोजनत्वाद् दुरुपपादत्वाच् च । तथापि किंचित् सौहृदाद् दिङ्मात्रं प्रदर्श्यते । तत्र च,

                    	विषयः श्लोकनिर्दिष्टो धर्माख्यश् च प्रयोजनम् ।

                    	तदादिकश् चतुर्वर्गः संबन्धो नियमात्मकः ॥

विषयस् तावच् छ्लोकनिर्देशाद् "ब्रूहि धर्मान्" इति, समाख्यानाच् च धर्मः । प्रयोजनं तु धर्मार्थकामापवर्गाः । तथार्थलक्षणत्वाद् अधर्मो ऽपि विषयः । तदनुसारिणश् चाधर्मानर्थदुःखबन्धाः प्रयोजनम् । सो ऽयं हेयोपादेयलक्षणत्वेनाभ्युदयात्मको ऽष्टवर्गो ऽस्माद् एव शास्त्राद् अवगम्यत इति नियमः संबन्धः । यद्य् अपि चार्थकामौ प्रत्यक्षावसेयौ, तथापि न शास्त्रानपेक्षाणाम् आञ्जस्येन तदवाप्तिः, आञ्जस्येन च प्रयोजनत्वम् । तस्माद् अनवद्यम् । <span style="text-decoration:underline;">कथं</span> पुनर् एकस्यैव धर्मस्य विषयप्रयोजनत्वे भवतः । <span style="text-decoration:underline;">नैष</span> दोषः, अवगम्यमानस्य विषयत्वाद् अवगतस्य च प्रयोजनत्वात् । न हि शास्त्रविषयताम् अवगम्यमानतयाप्रतिपद्यमानः प्रयोजनीभवति । <span style="text-decoration:underline;">ननु</span> एवं सत्य् अर्थकामापवर्गाः शास्त्रस्याविषयत्वात् प्रयोजनं न स्युः । विषयत्वम् अपि भविष्यतीति चेन् न, अनिर्देशात् । धर्मपदस्योपलक्षणार्थत्वान् निर्दिष्टा एवेति चेन् न, तस्य श्रौतत्वेनैवोपपत्तेः । अर्थादीनां वा प्रयोजनत्वं हातव्यम्, अविषयते ऽपि वा तद् अनुमन्तव्यम् इति । <span style="text-decoration:underline;">अत्रोच्यते</span> । द्विविधं हि क्रियाणां प्रयोजनं कारकाधारम् अकारकाधारं च । तत्र यत् कारकाधारं, न तद् विषयताम् अप्रतिपद्य प्रयोजनीभवति । न च तत्र वैरूप्याद् अविषयतेति शक्यं वक्तुम् ।

                    	यथा विक्लिद्यमानत्वे विक्लिन्नत्वे च तण्डुलाः ।

                    	धर्म्यभेदान् अन् गच्छन्ति नानारूप्ये ऽपि भिन्नताम् ॥

यद्य् अप्य् ओदनरूपता विक्लिद्यमानेषु तण्डुलेषु नास्ति, तथापि तण्डुलत्वानपायाद् विषयत्वोपपत्तेर् अदोषः । अकारकाधारं पुनर् विषयताम् अप्रतिपद्यैव प्रयोजनीभवति । यथा स्वर्गो यागस्य, यथा च वेतनलाभादयः पच्यादीनाम् । ओदनवच् च धर्मस्य विषयप्रयोजनत्वे, वेतनलाभवच् च केवलप्रयोजनत्वम् अर्थादीनाम् । अतो ऽविरोधः । अथ वा, अस्त्य् अर्थादीनाम् अपि शास्त्रविषयत्वम् । एवं हि वक्ष्यति:

                    	धर्मम् अर्थं च कामं च यथाशक्ति न हापयेत् । इति । (य्ध् १।११४)

                    	तस्मात् स्त्रियः सेव्याः । (य्ध् १।७७)

                    	ईश्वरं चाधिगच्छेत योगक्षेमार्थसिद्धये । इति । य्ध् १।९९)

तथा,

                    	पश्येद् आत्मानम् अक्षय्यम् । (?)

इत्यादि । यत् त्व् अनिर्दिष्टत्वाद् इति, तद् धर्मपदस्योपलक्षणार्थत्वेन प्रत्युक्तम् । <span style="text-decoration:underline;">कथं</span> पुनः श्रौतत्वे संभवत्य् उपलक्षणत्वम् । न ह्य् उपसंहारानुसार्य् उपक्रमो भवति । <span style="text-decoration:underline;">उच्यते</span> । नैव वयम् उपसंहारानुसारिणम् उपक्रमं ब्रूमः । किं तर्हि । उपक्रमाद् एवैतद् अवगम्यते, योगीश्वरम् इति विशेषणात् । चतुर्वर्गज्ञानायैव हि तद्विशेषणम् यतः । मुख्यत्वात् तु धर्मस्य धर्मान् इत्य् उक्तम् । तस्मात् सिद्धम् अर्थादीनाम् अपि विषयप्रयोजनत्वम् । एतेनेतरश् चतुर्वर्गो व्याख्यातः ।

        	<span style="text-decoration:underline;">कथं</span> पुनर् अस्माद् एव शास्त्राद् अयम् अष्टवर्गो ऽवगम्यत इति नियमस्योपपत्तिः । यदा हि वेदाद् एव सर्वम् इदम् अवगम्यते । अथास्माद् अप्य् अवगम्यत इत्य् उच्येत, तथापि नियमो ऽनुपपन्नः । अर्थकामयोः पुनः प्रमाणान्तरगम्यतैव । यत् त्व् आञ्जस्यं शास्त्राद् इति, तद् अप्य् अयुक्तम् । न हि परदाराभिगमजनितः कामो मिथ्येति शक्यं वक्तुम् । दुःखहेतुतया वानन्दरूपं कैवल्क्यम् आलोचयतो बन्धात्मकत्वाद् धर्मो ऽप्य् अपुरुषार्थः स्यात् ।

        	<span style="text-decoration:underline;">नैतत् सारम्</span> । नास्माभिर् अनुभवनम् अफ्नूयते । दुःखनिमित्तत्वात् त्व् अपुरुषार्थत्वम् उक्तम् । न हि दुःखानुबन्धिनम् अर्थं कृतधियः प्रार्थयन्ते । न चाबुद्धिपूर्वकृद् व्यवहारो विचार्यः । तेनोच्यते: "शास्त्राद् आनन्दावगतेः शास्त्रीयाव् अर्थकामौ" इति । शास्त्रानुसारिणश् च धर्मार्थकामाः प्रार्थ्यमानत्वाद् दुःखाननुबन्धित्वाच् चाञ्जस्येन पुरुषार्थाः । यथा च नापवर्गप्रतिबन्धिकास् तथापवर्गनिरूपणे वक्ष्यामः । न चैवं सति प्रमाणान्तरावगतिर् विरोधिनी । यत् तु वेदाद् अवगतेर् नियमानुपपत्तिर् इति, तद् वेदमूलतयैवास्य शास्त्रस्य नियम्यमानत्वाद् अचोद्यम् । प्रमाणान्तरापेक्षया हि व्यावृत्तिः, न वेदापेक्षया, तदधीनत्वात् स्मृतिशास्त्रस्य । तथा च स्वायंभुवम्: 

                    	धर्मं जिज्ञासमानानां प्रमाणं परमं श्रुतिः । इति । (म्ध् २।१३)

धर्मशब्दश् च भगवतो ऽपि चतुर्वर्गोपलक्षणार्थः । सो ऽयम् वेद एव प्रत्यक्षपरोक्षतया श्रुतिस्मृतिशब्दवाच्यः । अतः सुष्ठूच्यते ऽस्माद् एव शास्त्राद् अयम् अष्टवर्गावगतेः समस्तो ऽभ्युदयः प्राप्यत इत्य् अलं प्रसङ्गेन ॥

 

_कस्मात् पुनर् वेदसिद्ध एवार्थे भगवतः शास्त्रारम्भप्रयत्नः । यस्मात्,_

 

**              	योगीश्वरं याज्ञवल्क्यं संपूज्य मुनयो ऽब्रुवन् ।**

**              	वर्णाश्रमेतरेषां नो ब्रूहि धर्मान् अशेषतः ॥ १।१ ॥**

 

वेदार्थतत्त्वविदो ऽपि मुनयो यस्मात् संपूज्योपेत्यार्थितयाब्रुवन्, ततस् तदनुरोधाद् भगवतो ऽयं प्रयत्न इति मन्तव्यम् । युक्तं चैतत्, तादृशानाम् अध्याप्यत्वात् । तथा चाह मनुः ।

                    	आचार्यपुत्रः शुश्रूषुर् ज्ञानदो धार्मिकः शुचिः ।

                    	शक्तो ऽर्थदो ऽर्थी स्वः साधुर् अध्याप्या दश धर्मतः ॥ इति । (म्ध् २।१०९)

ते तु पुनः कस्माद् एव प्रयत्नेनाब्रुवन् । योगीश्वरं मन्यमाना याज्ञवल्क्यतयापि च महाभिजनत्वाद् अध्यापनार्हम् । तथा चापस्तम्बः: "तस्माद् विद्याभिजनसमुदेतं संस्कर्तारम् ईप्सेत्" इति (आप्ध् १।१।२) । युक्तं च गुणातिशयवति याज्ञवल्क्ये मुनीनां प्रश्नकरणम्, ज्ञातसतत्त्वानाम् अपि कदाचित् संशयोत्पत्तेः । तथा च व्यासः:

                    	ज्ञातवेदार्थतत्त्वेन धर्मान् अप्य् अनुतिष्ठता ।

                    	असंशयाय कर्तव्यः कियांश् चिद् गुरुसंनिधिः ॥ इति ।

अथ वा मन्दख्यातियुक्ता ज्ञानिनो ऽप्य् अतिविख्यातं कञ्चिच् छिष्यभावेनानुगम्यात्मानं प्रख्यापयितुं पृच्छन्त्य् एव । किन्निमित्ता वास्येयं योगीश्वरत्वख्यातिर् इति जिज्ञासवः । सर्वथा च प्रश्नोपपत्तेर् उपसन्नानां च नियोगतो ऽध्याप्यत्वाद् अनुपालम्भः । तथा चोक्तम्: "उपसन्नाय तु निर्ब्रूयद्" इति । किं पुनर् अब्रुवन् । <span style="text-decoration:underline;">उच्यते</span>: अर्थकामापवर्गास् तर्ह्य् अपृष्टत्वाच् छास्त्रस्याविषयाः । किं च एकत्वाद् धर्मस्य धर्मान् इति बहुवचनम् अयुक्तम् एव । न च धर्मभेदोपसंग्रहार्थं तद् इति युक्तम्, अशेषत इति पदान्तरानर्थक्यप्रसङ्गात् । <span style="text-decoration:underline;">नैष दोषः</span>, धर्मपदस्योपलक्षणार्थत्वेनोक्तत्वात् । न ह्य् अन्यथा योगीश्वरपदोपपत्तिः । <span style="text-decoration:underline;">अथ</span> स्तुथ्यर्थं तद् इत्य् उच्येत । <span style="text-decoration:underline;">तद् अप्य् असत्</span> । न हि कार्यान्वयिनः स्तुतिमात्रता युक्ता । <span style="text-decoration:underline;">अस्तु</span> नाम कार्यान्वयः । तथाप्य् उपलक्षणत्वं कथम् इति वक्तव्यम् । <span style="text-decoration:underline;">तद् उच्यते</span> । योगीश्वरं मन्यमाना धर्मं पृच्छन्तीत्य् असंबद्धम् इव स्यात् । यस्माद् योगिनो हि धर्मविदः । तेषाम् आचार्यत्वेनेश्वरो ब्रह्मवित्तमः । स च ब्रह्मैव प्रष्टव्यः, न धर्मम् । <span style="text-decoration:underline;">ननु</span> च धर्मज्ञो ऽपि परमार्थतो योगीश्वर एव । अर्थकामौ वा स किं न जानाति । <span style="text-decoration:underline;">न ब्रूमो</span> न जानातीति । धर्मज्ञविवक्षयात्र योगीश्वराभिधानम् । नैतद् युक्तम् । नोपक्रमस्य योगीश्वरपदं तदधीनात्मलाभोपसंहारस्थेन धर्मपदेन विरुध्यमानं विशेषे ऽवस्थापयितुं शक्यम् । न चैवं सति केवलापवर्गविषय एव प्रश्न इत्य् अवसेयं, सर्वज्ञत्वाद् योगीश्वरस्य, धर्मान् इति च बहुवचनोपपत्तेः । किं च केवलधर्मप्रश्ने ऽपवर्गमात्रप्रश्ने वा कृत्स्नं शास्त्रम् असमञ्जसं स्यात्, चतुर्णाम् वक्ष्यमाणत्वात् । भूयसां चैवम् अनुग्रहो भवति । मुख्याव् अपि च योगीश्वरधर्मशब्दाव् अन्योन्यापादितविरोधव्याहतसामर्थ्यौ दुर्बलाद् एव । महाविषयता चैवं शास्त्रस्येत्य् अलं प्रसङ्गेन ।

        	तम् एवंविधं योगीश्वरं मन्यमाना याज्ञवल्क्यम् अब्रुवन् । यज्ञवल्क्यो ब्रह्मा इति पौराणिकाः । तदपत्यं याज्ञवल्क्यः । कथं कृत्वाब्रुवन् । संपूज्य । पूजा चात्रोपसदनादिलक्षणा विज्ञेया, सम् इत्य् उपसर्गस्य सम्यगर्थत्वात् । मुनयो वेदार्थत्वविदः । वर्णाश्रमेतरेषां नो ब्रूहि धर्मान् अशेषत इत्य् अब्रुवन्न् इति संबन्धः । वर्णा ब्राह्मणादयः । आश्रमा ब्रह्मचार्यादयः । वर्णेतरा अन्तरप्रभवा अनुलोमादयः । आश्रमेतराः पाषण्डादयः । तेषां वर्णाश्रमेतरेषाम् । समग्राभ्युदयात्मकाष्टवर्गप्रतिपादकं शास्त्रं नो ब्रूहीति श्लोकार्थः । धर्मादीनां वक्तुम् अशक्यत्वाद् एवम् अभिधीयते । ब्रूहीति चाध्येषणेयम्, आचार्यत्वाद् भगवतः । अशेषत इति । कार्त्स्न्येनेत्य् अर्थः । वेदाद् इति चाध्याहार्यम् । वेद एव वानन्यशेषत्वाद् अशेष इत्य् उच्यते । तस्माद् अशेषतो ऽनुग्रहार्थम् अस्माकं धर्मान् ब्रूहीति । अन्यः पाठः: "वर्णानां साश्रमाणाम्" इति । अत्रापि स एवार्थः । अन्तरजा अप्य् अनुलोमा वर्णा एव । यथाह मनुः ।

                    	पुत्रा ये ऽनन्तरस्त्रीजाः क्रमेणोक्ता द्विजन्मनाम् ।

                    	तान् अनन्तरनाम्नस् तु मातृदोषात् प्रचक्षते ॥ इति ।

अनन्तरग्रहणं चैकान्तरद्व्यन्तरार्थम् अपि द्रष्टव्यम् । क्रमानन्तर्यवचनाच् च प्रतिलोमानाम् अवर्णत्वम् । तथा च गौतमः: "प्रतिलोमात् तु धर्महीनः" (ग्ध् ४।२५) इत्य् अवर्णविवक्षयैवाह । जातूकर्णश् चाह: "प्रतिलोमास् त्व् अन्तावसायिनः" इति । यत् तु किंचित् तद्गतधर्माभिधानं, तद् आनुषङ्गिकविषयम् । प्रयोजकविषयस् तु प्रश्नः । पाषण्डिनां त्व् आश्रमप्रतिपत्त्यर्थो धर्म इत्य् आश्रमशब्देन ग्रहणम् । एवं च पाठान्तराण्य् अपि व्याख्येयानि । यद् वा वर्णाश्रमेतरेषां न इति संबन्धः । वर्णाश्रमेतरा एव हि तावद् वयं, यावद् अनिर्णीतो धर्मः । तेनास्माकं निर्णयाय ब्रूहीति ॥ १ ॥

 

_किम् अनभिगम्यैव मुनिभिर् योगीन्द्रः पृष्टः । नेत्य् उच्यते ।_

 

**              	मिथिलास्थः स योगीन्द्रः सम्यग् ध्यात्वाब्रवीन् मुनीन् ।**

**              	यस्मिन् देशे मृगः कृष्णस् तस्मिन् धर्मान् निबोधत ॥ १।२ ॥**

 

न हि मिथिलास्थं योगीन्द्रम् अनभिगम्यैव मुनयः प्रष्टुं क्षमाः । मिथिलास्थत्ववचनाच् च योगीन्द्रस्य मुनीनां देशान्तरस्थत्वं सिद्धम् । अन्यथा विशेषणम् एव न स्यात् । युक्तश् चाभिगमैव श्रेयसि प्रश्नः । तथा च "अभिगम्य महर्षयः" (म्ध् १।१) इति मानवम् । जातूकर्णो ऽप्य् आह: "नाकस्मात् समवाये गुरुं पृच्छेत्" इति । अथ स तैः पृष्टः किम् कृतवान् । "सम्यग् ध्यात्वाब्रवीन् मुनीन्" । प्रश्नविशेषणं वा सम्यग् इति । ध्यात्वा निरूप्य मुनीनां योग्यतादिकम् । अन्ये "क्षणं ध्यात्वा" इति पठन्ति । तेषां कालविवक्षा । क्षणेनैवेयान् महागहनः शास्त्रार्थो ऽनुध्यातः । <span style="text-decoration:underline;">नूनम्</span> अयं योगीन्द्रः स्यात् । वैलक्षण्यप्रदर्शनार्थं वाचार्यस्य । अध्यापनप्रकारनियमो वा । किं पुनस् तद् अब्रवीत् । "यस्मिन् देशे मृगः कृष्णस् तस्मिन् धर्मान् निबोधत" इति । बहुवचनम् उक्तार्थम् । ये तु "धर्मम्" इति पठन्ति, तेषां मुख्यत्वं धर्मस्येत्य् अभिप्रायः । निबोधतेति शिष्यबुद्धिसमाधानार्थम् । प्रसक्तस्यापि धर्मस्य पुनर् वचनं कृष्णोपलक्षितदेशसंबन्धार्थम् । कथं योगीन्द्र एवैवं ब्रूयात् "योगीश्वर याज्ञवल्क्य", "मिथिलास्थः स योगीन्द्रः" इति च । नाप्य् अन्यः कर्तेति शक्यं वक्तुम्, "श्लोकत्रयम् अपि ह्य् अस्मात्" (य्ध् ३।३३४) इति वक्ष्यमाणत्वाद् ग्रन्थकर्तापि भगवान् एवेति गम्यते । नैवान्यकृतत्वं धर्मशास्त्रस्येति ब्रूमः । किम् तु भगवतैव परोक्षीकृत्यात्मा निर्दिश्यते, स्वप्रशंसानिषेधात् । यदि हि "मां योगीश्वरम्" "अहं योगिश्वरः" इति ब्रूयात्, तदात्मस्तुतिर् आपद्येत । वक्तव्यं वैतद् आत्मप्रवृत्तिप्रयोजनकथनाय । अतो वाच्यत्वाद् आत्मस्तवकर्णायोगाच् च परोक्षतयाभिधानान् नायम् उपालम्भः । <span style="text-decoration:underline;">ननु</span> एतद् "यस्मिन् देशे मृगः कृष्णः" इति प्रधानं प्रयोगम् अनभिधायैव बाह्यतरदेशाभिधानम् अयुक्तम् । किं च ब्रह्मावर्तादेर् अङ्गत्वम् अप्य् अभिप्रेतम् । <span style="text-decoration:underline;">अथायम्</span> अभिप्रायः: अतः परम् अयज्ञियो देश इति । <span style="text-decoration:underline;">तद् अप्य् असत्</span> । "सूर्यस्योदयनं पुरः" (ब्ध् १।२।१२) इत्य् अनेन कृष्णरहितदेशानाम् अपि प्राशस्त्यदर्शनात् । <span style="text-decoration:underline;">मूर्ख साध्व् एतत्</span> । बहिरङ्गत्वे ऽपि देशस्याधिकाराश्रयत्वेन प्राधान्याद् वक्ष्यमाणाखिलार्थोपयोगित्वाच् च सर्वादाव् अद्भिधानम् । अन्यथा ह्य् एककर्मार्थतापि संनिधेर् आशङ्क्येत । न च नैयामिकः क्रमाद्र इति चाचार्याभिप्रायः । ब्रह्मावर्ताद्यनभिधानं तु विशिष्टफलत्वात् तेषाम् । न तु त एव धर्म्याः । अयं तु नित्यतया कर्मणाम् अङ्गम्, यज्ञियत्वेनैव धर्मनियमात् । तथा चाम्नायः: "यज्ञो हि कृष्णः, स कृष्णमृगो भूत्वा पृथिवीम् अन्वचरत् । तम् अनु धर्मश् चचार" इत्यादि । श्वेताश्वतराश् च: "स कृष्णमृगो ऽभवत् । स कृष्णमृगो भूत्वा पृथिवीम् अन्वचरत् । तम् अनु धर्मश् चचार" इत्यादि । न च तद्रहितानां धर्म्यत्वम् । एवं हि भाल्लविनां गाथा: "यतः पश्चात् सिन्धुर् विहरणी सूर्यस्योदयं पुरः" इति (च्ड़्। वध् १।१४–१५) । विच्छिद्यायुः पुंसां हरतीति विहरणो ऽस्तमयकालः । सो ऽस्मिन्न् इति वहरणी । सिन्धुः समुद्रः पर्वतो वा, उभयत्र स्यन्दनाविशेषात् । ऋज्व् अन्यत् । एवम् उदयास्तमयोपलक्षितायां पृथिव्यां यावत् कृष्णो विचरति, तावद् ब्रह्मवर्चसम् इति । तावद् एवेत्य् अर्थः । यावद् वेत्य् अपि पाठे वाशब्दो ऽवधारणार्थो न विकल्पार्थः । तथा च शङ्खः: "देश आर्यो गुणवान् प्रागस्ताद् अर्वाग् उदयात्" इत्य् आरभ्य "पुण्यः कृष्णो वा यावद् विचरति, तावद् आचारः स्यात्" इति । अयम् अपि वाशब्दो ऽवधारणार्थ एव । तथा चाह मनुः:

                    	स ज्ञेयो यज्ञियो देशो म्लेच्छदेशस् त्व् अतः परः । इति । (म्ध् २।२३)

आम्नायश् च: "तं देवाः समाजह्रुः । तं धर्मो ऽन्वागच्छत् । यज्ञं ह्य् अन्य् धर्मः" इति श्वेताश्वररीयः कृष्णानुयायित्वं हिशब्देन धर्मस्यानुवदंस् तद्वान् एव देशो धर्म्य इति दर्शयति । अतः सूक्तम्: "यस्मिन् देशे मृगः कृष्णः" इति । उत्पद्यत इत् चाध्याहार्यं, श्रुतिस्मृत्यन्तरानुसारात् । ब्रह्मावर्तादेर् अपि धर्म(म्य)त्वं नित्यतया श्रुतिस्मृत्यनुसारात् कृष्णोपलक्षितत्वेनैव, तादात्म्येन तु फलविशेषहेतुत्वम् इत्य् अलं प्रसङ्गेन ॥ २ ॥

 

_यद्य् अपि न मुनिभिर् वेदाद् एव धर्मान् ब्रूहीत्य् उक्तः, तथापि न मन्त्रब्राह्मणलक्षणाद् वेदाद् धर्मावगतिः, किं तर्हि ।_

 

                    	**पुराणन्यायमीमांसाधर्मशास्त्राङ्गमिश्रिताः ।**

**              	वेदाः स्थानानि विद्यानां धर्मस्य तु चतुर्दश ॥ १।३ ॥**

 

पुराणादीनां धर्मोपयोगित्वं प्रसिद्धम् । न्यायमीमांसेति चैकं विद्यास्थानम् । पुराणम् इति चेतिहासपुराणयोर् ग्रहणम् । धर्मशाश्त्रं स्मृतिः । अङ्गानि षट् शीक्षादीनि । वेदाश् चत्वारः । एवं चतुर्दश । अन्ये तु न्यायम् आक्षपादादिकं वर्णयन्ति । तन्मतेनेतिहासपुराणयोर् ऐक्यम् । मिश्रणत्ववचनाच् च वेदोपकरणत्वेन पुराणादीनां वेदस्वातन्त्र्यम् अभिहितम् । विद्यानां धर्मस्येति द्वे षष्ठ्यौ विद्याशब्दस्य धर्मपर्यायान्वयकथनार्थे । चतुर्दशेति शाक्यादिग्रन्थव्यावृत्त्यर्थम् । तुशब्दो ऽवधारणार्थः । चतुर्दशैव, नाभ्यधिकानीत्य् अर्थः । <span style="text-decoration:underline;">ननु</span> एवं सत्य् अशेषस्मृत्यात्मकम् एकं धर्मशास्त्रम्, अन्यथा सङ्ख्यायोगात् । <span style="text-decoration:underline;">नैष दोषः</span>, प्रतिस्मरणावसायित्वे ऽपि धर्मशास्त्रस्य समुदायालम्बनत्वेनैकवचनोपपत्तेः, वनवत् ॥ ३ ॥

 

_अभेद एव सिद्ध इति चेत्, नेत्य् आह ।_

 

                    	**वक्तारो धर्मशास्त्राणां मनुर् विष्णुर् यमो ऽङ्गिराः ।**

**              	वसिष्ठदक्षसंवर्तशातातपपराशराः ॥ १।४ ॥**

**              	आपस्तम्बोशनोव्यासाः कात्यायनबृहस्पती ।**

**              	गौतमः शङ्खलिखितौ हारीतो ऽत्रिर् अहं तथा ॥ १।५ ॥**

 

वक्तार इति प्रमाणान्तरपूर्वकताभिप्रायम् । वेदाद् अवगम्य वक्तारो वयं, न स्वयं द्रष्टार इत्य् अर्थः । धर्मशास्त्राणाम् इति बहुवचनं भेदकथनार्थम् । "मनुर् विष्णुर्" इति ख्याततमैर् नामभिः सामर्थ्यकथनार्थम् । "अहम्" इत्य् अन्तत आत्मभिधानम् आचारपरिपालनार्थम् । "तथा" इति चानुक्तोपसंग्रहार्थम् । तथा च वृद्धयाज्ञवल्क्यो धर्मप्रवक्तॄन् उक्त्वाह ।

                    	भूयांसो धर्मवक्तार उत्पन्ना भाविनस् तथा ।

                    	निधानं सर्वधर्माणां वेद एव हि शाश्वतः ॥ इति ।

पुनश् चाह ।

                    	नारदः पुलहो गार्ग्यः पुलस्त्यः शौनकः क्रतुः ।

                    	बौधायनो जातुकर्णो विश्वामित्रः पितामहः ॥ इति ।

मननान् मनुः । विविधज्ञानेन स्नातः शुद्धो वेष्टितो वा विष्णुः । यमनाद् धर्मस्य प्रजानां वा यमः । इत्यादि सर्वत्र योज्यं स्तुत्यतिशयार्थम् ।

        	<span style="text-decoration:underline;">किं पुनर्</span> अस्याः स्मृतेर् मूलम् । न तावद् आम्नायो धर्मशास्त्रभेदप्रतिपादकः । न च तत्प्रभवो न्यायः । अपि तु श्रौतानां कृत्स्नोपसंहारात् तत्पूर्वकत्वाच् च तथैवात्रापि प्राप्नोति । कार्त्स्न्येन चैवं धर्मावगतिः, न ह्य् एकस्मृत्यध्ययने सकलधर्मावाप्तिर् यतः । भेदे च द्वयोर् अप्य् अध्ययनं न स्यात्, शाखान्तरवत् । इष्यते च तत्, "स्मृतिद्रोणपाठकः" इति वचनात् । <span style="text-decoration:underline;">नैतद् एवम्</span> । न हि परंपरापेक्षं मन्वादीनां धर्माभिधानम्, सर्वत्र कार्त्स्न्याभिधानात् । इतरथा हि क्वचिद् एव पदार्थाभिधानं स्यात्, अन्यत्र गुणविधयः । क्वचिच् च सापेक्षत्वं दृश्यते, वचनात् । तद् यथा:

                    	आम्नायात् सम्यग् उद्धृत्य शङ्खश् च लिखितस् तथा । इति ।

न चानुमेयेष्व् अर्थेष्व् ऐक्यं शक्यते वक्तुम्, लिङ्गानुसारेण लिङ्गिनो ऽपि भेदावगतेः । भिन्नानि चाष्टकादिलिङ्गानि प्रतिशाखं, तथैवोपलब्धेः । तथा च स्मरणं भेदेन । अन्यथा ह्य् एकरूप एव प्रयोगः स्मर्येत । यत् तु शाखान्तरवद् उपसहरणम् उक्तं, तच् छ्रौतकर्मणां प्रत्यक्षत्वेन प्रकरणाभेदाद् युक्तम् । इह तु प्रधाने भेदो ऽभिहितो लिङ्गभेदात् । अतो वैषम्यम् । यानि तु नामतो गुणविधानानि तान्य् अविशेषाद् अत्रापि समुच्चीयन्त एव । यथा शातातपः श्राद्धम् अनुक्त्वैव तद्गतान् गुणान् आह:

                    	विना यज्ञोपवीतेन गन्धर् यस् तु समालभेत् ।

इत्यादि । सर्वार्थता च कथं स्याद् इति गुणार्थस्मृत्यारम्भः । यत् तु स्मृतिद्रोणाध्ययनं तन् नानात्वे ऽपि बह्वङ्गप्रयोगकरणे फलभूयस्त्वलाभार्थम् अधिकगुणोपसंहारार्थं च । द्रोणवचनात् तु नियमादृष्टं व्रताध्ययनवद् भूयस्त्वविवक्षया वा द्रोणशब्द इत्य् अवसेयम् । यत् तु "नैकत्र कार्त्स्न्यं धर्मस्य" इति, तद् वैतानिकानेककर्मकलापानभिधानात्~~ ~~कार्त्स्न्ये ऽपि नैव । अखिलपरोक्षार्थाश्रयित्वेन कार्त्स्न्यम् इति चेत्, तद् अपि कर्णवेधाद्यनुपसंहृतेर् असिद्धम् । आचारप्रामाण्याभिधानात् तदुपसंहृतम् इति चेत्, वेदो धर्ममूलम् इत्य् अनेनैव सिद्धत्वान् नमः शास्त्राय । धर्मप्रवक्तृसङ्ख्यानियमानवधारणाच् च सापेक्षत्वेन सर्वस्मिन् धर्मशास्त्रे समाप्तिः स्यात् । ततश् चाननुष्ठानम् । न च सङ्ख्यावधारणम् अस्ति, परिगणनस्य प्रदर्शनार्थत्वात्, हेत्वन्तरस्य चाभावाद् इत्य् एषा दिक् ।

        	<span style="text-decoration:underline;">ननु</span> च प्रयोगभेदे ऽपि गुणार्थस्मृत्यन्तरापेक्षाणां तदवस्थम् एवाननुष्ठानम् । <span style="text-decoration:underline;">मैवम्</span> । यदि परिपूर्णे ऽपि प्रयोगे ऽभ्युदयाय गुणान्तरोपसंहारः, नित्यवत् करणं त्व् अनुपसंहृतैर् अप्य् उपपन्नम् इत्य् अविरोधः । यद् वास्तु नियोगतस् तदुपसंहारः । सति तु ज्ञाने ज्ञातगुणान्तरत्यागे नैकस्मृत्यवगतप्रयोगानुष्ठानद् एव कृतकृत्यता । अवगतश् च प्रयोगो ऽनुष्ठेयः । गुणान्तराणि चान्वेष्याणि । उपलब्धगुणानुपसंहाराच् च प्रत्यवायः । सापेक्षत्वे तु स्मृतीनां प्राक् प्रयोगावधृतेर् अनुष्ठातुम् अशक्यत्वाद् अवधारणोपायासंभवाच् चाननुष्ठानम् इति वैषम्यम् । परिपूर्णे तु प्रयोगे नैमित्तिकाङ्गान्वयो ऽभिमतः । "भिन्ने जुहोति" इतिवत् । ज्ञानगतम् अपि च गुणानां नैमित्तिकत्वम् दृष्टम् । तद् यथा: वैश्वानरग्रहग्रहणे "स यदि चरकेभ्यो वा पततो ऽनुब्रुवीत" इति (श्ब् ४।२।४।१) । एवम् अत्रापि । यद्य् अप्रमाद्यद्भिर् अन्विष्यमाणं गुणान्तरम् उपलभ्येत, तत उपसंह्रियेत । अनुपलब्धौ त्व् अदोषः । यदा चान्विष्यमाणस्य यस्योपलब्धिः तदा तस्यानुपसंहारे प्रत्यवायाद् अव्याहतम् अनुष्ठानम् । यत्र त्व् अपरिपूऋणः प्रयोगः कर्तव्यतोपदेशमात्रं च यथोपनयनादिषु, तत्रानुमितैव स्मृत्यन्तरापेक्षा । यथा च मृद्भिर् इति मृदां बहुत्वे ऽवगते तिस्रः पञ्च वेति स्मृत्यन्तरात् । एवं सर्वत्रोन्नेयम् । स्मरणवैचित्र्यम् एवास्याः कल्पनायाः प्रमाणम् इति न हेत्वन्तरं मृग्यम् । प्रयोगैक्ये तूक्तानुपपत्तिः । अतः सूक्तं "वक्तारो धर्मशास्त्राणाम्" इति स्मृतिबहुत्वम् ॥ ४–५ ॥

 

_उक्तं धर्मादयः शास्त्रस्य विषया इति । तेषां तु लक्षणं वाच्यम् इत्य् अत आह ।_

 

**              	देशे काल उपायेन द्रव्यं श्रद्धासमन्वितैः ।**

**              	पात्रे प्रदीयते यत् तत् सकलं धर्मलक्षणम् ॥ १।६ ॥**

 

देशः सामान्यविशेषात्मकत्वेन द्विविधः । सामान्यतः कृष्णोपलक्षितः । विशेषतः शुद्धादिकः । कालो ऽप्य् अहःपूर्वाह्णादिकः । उपायस् त्व् अङ्गकलापो दृष्टादृष्टार्थः । यथा: "अभिगम्योपविश्य हिरण्यं दद्यात्" इति । देशकालयोस् तूपायत्वे ऽप्य् अधिकारान्वयाद् भेदेनोपन्यासः । द्रव्यस्य च प्राधान्यात् । द्रव्यं शुक्लं हिरण्यम् इत्यादि । श्रद्धा प्रसिद्धैव । संशब्दः सम्यगर्थे । अन्वितैर् युक्तैर् इत्य् अर्थः । पात्रं जातिसंस्कारविद्यावृत्ततपोभिः संपन्नम् । एवं यद् दानं, सो ऽनवद्यः कृत्स्नो धर्म इति । दानशब्दश् चायं यागाद्यशेषविहितकृत्योपलक्षणार्थो द्रष्टव्यः । विपरीतश् चाधर्मः । यत् तु दानम् एवोदाहृतं, तत् सार्ववर्णिकाधिकारप्रतिपादनार्थम् । कुरुक्षेत्रग्रहोपरागादयस् तु काम्यनैमित्तिकतयावसेयाः । तथा च शङ्खः: "तत्र धर्मलक्षणानि । देशः काल उपायो द्रव्यं श्रद्धा पात्रं त्याग इति समयः । तेषु धर्मोदयः साधारणः, अन्यथा विपरीतः" इति । देशाद्यभावे "विपरीतः" इति वदन् नित्यानीमानीति दर्शयति । न च कुरुक्षेत्रादीनां नित्यत्वोपपत्तिः, अन्यत्र निवासाभावप्रसङ्गात् । न चैतद् युक्तम् । अतः सूक्तं काम्यनैमित्तिकत्वम् एवमादीनाम् इति ॥ ६ ॥

 

_<span style="text-decoration:underline;">ननु</span> इयं धर्मलक्षणावधृतिर् निर्मूलेव लक्ष्यते । <span style="text-decoration:underline;">आम्नायानभिज्ञ, मैवम्</span> ।_

 

**              	वेदः स्मृतिः सदाचारः स्वस्य च प्रियम् आत्मनः ।**

**              	सम्यक्सङ्कल्पजः कामो धर्ममूलम् इदं स्मृतम् ॥ १।७ ॥**

 

यदि हि स्मृत्यादयो वेदानपेक्षा धर्ममूलम् इत्य् उच्येरन्, तदा निर्मूलता स्यात् । यदा त्व् एषाम् अपि वेदाविनिर्भागः, तदा निर्मूलवचनं प्रलापः । वेदपूर्वकतया चैषां प्रामाण्यम् । अतः सुष्ठूच्यते "धर्ममूलम् इदं स्मृतम्" इति । यथा चाह मनुः: "स्मृतिशीले च तद्विदाम्" इति । वेदस्मृती प्रसिद्धे । अकामात्मानो दम्भादिरहिता वेदार्थविदो ऽनुष्ठातरश् च सन्तः, तेषां यद् अदृष्टायाचरणं स सदाचारः । तथा च वसिष्ठः: "शिष्टः पुनर् अकामात्मा, अगृह्यमाणकारणो धर्मः" इति । अनुपनिबन्धनाच् च स्मृतितो ब्राह्मणपरिव्राजकवद् भेदेनोपन्यासः । अनुपनिबन्धं तु स्मृत्यन्तरार्थवत् । वेदाविरोध्य् असाहसं स्वस्यात्मनः प्रियं, यथावसीदति कुटुम्बे संन्यासः । विचिकित्साशङ्कया तु स्मृत्याचारयोर् भेदेनोपन्यासः । यथैतद् एवं तथा तदाश्रमनिरूपणे वक्ष्यामः । अनात्मद्रुहा प्रीत्युत्पादः सम्यक्सङ्कल्पजः कामः । यथा वैकल्पिकयोर् अन्यतरावधारणम् । इच्छया तु प्रवृत्तेः पौरुषेयाशङ्का मा भूद् इति भेदेनोपन्यासः । ऋज्व् अन्यत् ।

        	प्रत्येकविशेषणं वा सम्यग् इति । वेदस्य सम्यक्त्वं वाक्यविवेकावधृतिः, तन्मूलत्वनियमोपरस्मृतेः । यद् वा स्वस्य चेति कुलधर्मः पित्राद्याचारो ऽभिप्रेतः । सताम् अ(दृ?रि)ष्ठाय चेत्य् अत्रापि योज्यम् । तथा चाहुः ।

                    	येनास्य पितरो याता येन याताः पितामहाः ।

                    	तेन यायात् सतां मार्गं तेन गच्छन् न रिष्यति ॥ इति । (म्ध् ४।१७८)

प्रियं त्व् आत्मन आत्मतुष्टिः । तद् अपि धर्ममूलम् । किं पुनर् आत्मनः प्रियं, सम्यक्सङ्कल्पजः कामः । कस्यचित् त्व् आप्ताभिहितमात्रेण तत्वावधृतिः स्याद्, अन्यस्य मूलप्रमाणप्रतिपत्त्या । यावद् अस्य निर्विचिकित्सं सम्यक्सङ्कल्पजः कामः स्यात्, तदा तस्यात्मनः प्रियं धर्ममूलतयावसेयम् । विचित्रधियाम् अपि पुंसां सम्यक्सङ्कल्पजत्वेनेच्छानियमाद् अनवद्यम् । समानम् अन्यत् ।

        	अथ वा स्वस्य च प्रियम् आत्मन इत्य् अपवर्गलक्षणम् । सम्यगित्याद्य् अर्थकामयोः । धर्मस्य तूक्तम् । तद् एतत् सर्वं स्मृतिशास्त्रेण प्रतिपाद्यते । तच् च वेदमूलत्वाद् वेद एवेत्य् अभिप्रेत्योच्यते: "धर्ममूलम् इदं स्मृतम्" इति । न्यायमूलत्वाच् च श्लोकस्यानेकार्थत्वम् अदोषः ।

        	<span style="text-decoration:underline;">कुतः</span> पुनर् इदम् आम्नायमूलत्वं स्मृतेर् अवगमितम् । न तावत् सर्वस्मृतीनां मूलभूतवेदवाक्योपलब्धिः । कतिपयवाक्यदर्शनं त्व् असदागमेष्व् अप्य् अविशिष्टम् । न च वेदः स्वयं मूलताम् अलं प्रतिपादयितुम् । अनुमानादेस् त्व् असामर्थ्यम् अतिप्रसिद्धम् । विपर्यये वा तत्प्रवृत्तिः, सर्वात्मकवेदमूलत्वानुपपत्तेः । न तावद् विधिरूपः, अदर्शनात् स्मृत्यानर्थक्याच् च । तथा हि ।

                    	प्रत्यक्षे विधिरूपे च वेदे सति मुधा स्मृतिः ।

                    	कल्पकारास् तदा कुर्युर् लघुतायै प्रकल्पनम् ॥

                    	वाक्यानां विप्रकीर्णानां स्मृतिः संग्रहणाय चेत् ।

                    	तद् असत् स्मार्तता मा भूत् ताद्रूप्याज् ज्योतिषो ऽपि हि ॥

                    	संहाराद् एकशाखात्वे ऽप्य् आदिमध्यान्तवर्तिनाम् ।

                    	शाखान्तरगतानां च समाहारः प्रवर्ग्यवत् ॥

                    	मैवं न ज्योतिषा तुल्यं विप्रकीर्णत्वम् अत्र नः ।

                    	इतिकर्तव्यता तद्वत् कॢप्ता न ह्य् अस्ति संनिधौ ॥

                    	एकैकशः प्रकीर्णाङ्गप्रधानैकध्यसंहृतेः ।

                    	ज्योतिष्टोमादितुल्यत्वं स्मृतीनाम् अतिदुर्भणम् ॥

                    	शाखानां विप्रकीर्णत्वात् पुरुषाणां प्रमादतः ।

                    	नानाप्रकरणस्थत्वात् स्मृतिमूलं न गृह्यते ॥

                    	कार्यो ऽतश् चोपसंहारः पुरुषानुग्रहात्मकः ।

                    	तद् वेदादृश्यमानत्वं न दोषायात्र जायते ॥

                    	स्मृतिमूला हि विधयः सन्ति वेदे सहस्रशः ।

                    	संप्रदायविनाशात् तु भीतैः साक्षाद् असंहृतिः ॥

                    	उत्क्रष्टव्यस् तु ख्यातो ऽयं मलवद्वाससा सह ।

                    	न संवसेद् इति विधिः स्मृतिमूलत्वसंमतः ॥

                    	आत्रेय्या योषितैनस्वी भवेद् घातयितेत्य् अपि ।

                    	वृत्तं तस्माद् अनिन्द्यस्य नापक्रामेद् इतीति च ॥

                    	अनारभ्य च सौवर्णं हिरण्यं भार्यम् इत्य् अयम् ।

                    	रूपसंपत्तये चैवं भवितव्यं सुवाससा ॥

                    	नन्व् एवं भिन्नरूपत्वं स्मृतीनां नोपपद्यते ।

                    	उपसंहरणीयानाम् ऐक्यात् कृच्छ्रादिकर्मणाम् ॥

                    	नैतद् अस्त्य् एव भिन्नत्वं प्रत्यक्षाध्ययने ऽपि हि ।

                    	कर्मणां भेदकैः सङ्ख्यागुणप्रकरणान्तरैः ॥

                    	भिन्नत्वाच् च प्रधानानाम् अङ्गभेदस् तदाश्रयः ।

                    	भिन्नाश् चातो ऽदृष्टकादीनां प्रयोगाः स्मार्तकर्मणाम् ॥

                    	उद्दिश्यैक्यं प्रधानं च विशिष्टगुणलक्षितम् ।

                    	अङ्गं विधीयमानं हि न सर्वार्थं प्रसज्यते ॥

                    	साधारणं हि नामैकं भविष्यत्य् अक्षशब्दवत् ।

                    	स्मृतीनां भिन्नरूपत्वम् अतो भिन्नार्थसंग्रहात् ॥

                    	एकैकं चाष्टकाकर्म कृत्वैव कृतिनो नराः ।

                    	फलसाम्याद् भवन्त्य् अस्मान् नैककर्त्राखिलग्रहः ॥

                    	सर्वेषां ये नृणां धर्माः सर्वैस् ते तूपसंहृताः ।

                    	मन्वादिभिर् यमाः प्रायो नियमाश् चाविशेषतः ॥

                    	एवं च विप्रकीर्णैकशाखाशाखान्तराश्रयम् ।

                    	दृश्यमानं स्मृतेर् मूलम् अपहातुं न शक्यते ॥

                    	सम्यगालोचितं नैतद् आचार्येणेव लक्ष्यते ।

                    	प्रकीर्णविधिवाक्यानां मूलत्वानुपपत्तितः ॥

                    	जीवतः कामिनो वा स्याद् अधिकारो ऽष्टकादिषु ।

                    	जीवतश् चेत् ततः सर्वं कर्तव्यं सर्वकर्तृभिः ॥

                    	कर्तव्यत्वाविशेषात् स्युः कृतार्था नैककर्मणा ।

                    	अकृत्वेष्टिं हि तुल्यत्वात् कृतिनो नाग्निहोत्रिणः ॥

                    	तथास्त्व् इति यदि ब्रूयाद् अताद्रूप्योपसंहृतेः ।

                    	मानवाद्यप्रमाणत्वम् अनुष्ठानं च दुर्लभम् ॥

                    	स्मर्तॄणां जायते दोषो नन्व् अकर्तव्यसंग्रहात् ।

                    	न पुनर् निखिलत्वेन कर्तव्यानुपसंहृतौ ॥

                    	अन्योन्यनिरपेक्षत्वं स्मृतीनां यच् च वर्णितम् ।

                    	एकक्रियाप्रयोगे हि तज् ज्ञेयं नाखिलग्रहे ॥

                    	मैवम् एकप्रयोगे ऽपि न वेदोक्तो ऽखिलग्रहः ।

                    	अनुष्ठानविरोधस् तु तुल्यो भेदे ऽपि कर्मणाम् ॥

                    	कर्तुर् एकस्य यत् कार्यं नियोगेनैककालिकम् ।

                    	तत् स्मार्थं नैरपेक्ष्यार्थम् एकैकत्राखिलात्मनाम् ॥

                    	सर्वं चैतत् प्रपञ्चेन वक्ष्यामः श्राद्धसंग्रहे ।

                    	यथास्मृत्यप्रमाणत्वम् उक्तरूपानुपग्रहे ॥

                    	कालैक्येन विरुद्धत्वाद् अथैककरणं मतम् ।

                    	तथापि यावतां शक्तिः कृतिर् भवति तावताम् ॥

                    	पूर्वाह्णानुपसंहाराद् अक्रिया चेद् गुणत्वतः ।

                    	प्रधानबाधनात् तस्य न युक्तेर् उपसंहृतिः ॥

                    	संस्कारत्वाद् अथैकेन न कुर्युः संस्कृताः परम् ।

                    	संस्कारत्वं तथा वाच्यं सर्वस्मृत्युक्तकर्मणाम् ॥

                    	कृत्वैकां चाष्टकां कुर्युर् नैकगृह्योदिताम् अपि ।

                    	कामिनाम् अधिकारे तु याथाकाम्याद् अनित्यता ॥

                    	नित्यवत् स्मरणं तत्र स्मर्तॄणां स्याद् अमूलकम् ।

                    	न चान्यथाधिकारो ऽस्ति तस्माद् इयम् अकल्पना ॥

किं च ।

                    	एकैकशः प्रकीर्णाङ्गप्रधानैकध्यसंहृतौ ।

                    	स्मार्तत्वं वैकृतानां स्यात् पौष्णचर्वादिकर्मणाम् (?) ॥

                    	कॢप्तोपकारसंबन्धात् तत्र चेद् अप्रकीर्णता ।

                    	पौर्णमासविकारत्वात् तद्वत् स्याद् अष्टकाद्य् अपि ॥

                    	न चास्ति पठ्यमानत्वे स्मार्तानाम् अविकारता ।

                    	दर्विहोमेष्व् अपूर्वत्वम् उक्तं सादृश्यहानतः ॥

                    	अन्वारुह्योक्तम् एतच् च विधिवाक्यप्रकीर्णताम् ।

                    	शाखासहस्रमध्ये ऽपि न त्व् एका पठ्यते ऽष्टका ॥

                    	प्रकीर्णा ये तु दृश्यन्ते नृधर्मा विधयः क्वचित् ।

                    	नियमानां यमानां च ते स्युर् मूलं न कर्मणाम् ॥

                    	प्रत्यक्षं पठ्यमानानां प्रकीर्णत्वाद् धि कर्मणाम् ।

                    	कल्पकाराश् च निन्द्याः स्युर् असामर्थ्याद् अकल्पने ॥

                    	मन्त्रार्थवादमूलत्वं स्मर्तारः कीर्तयन्ति यत् ।

                    	तच् चासत् स्याद् वसिष्ठादौ कथं लाङ्गलम् उद्वपेत् ॥

                    	व्याख्यानतः शुनःशेफ इत्य् उक्तेश् चार्थवादजाः ।

                    	श्रुत्या सह विरोधे च विकल्पो विधितुल्यतः ॥

                    	तत्र शङ्खवचो दुस्स्थं तयोश् च ज्यायसी श्रुतिः ।

                    	द्वितीयस् तदनुव्याख्या स्मार्तो बौधायनस्य च ॥

                    	अनयायं दिशा पक्षः प्रपद्यैव विवेकतः ।

                    	सर्वथा परिशोध्यस् तु स्मृत्यप्रामाण्यवादिभिः ॥

 

एवं तावद् विप्रकीर्णविधिमूलत्वम् अनुपपन्नम् । मन्त्रार्थवादयोस् त्व् अन्यपरतयैवामूलत्वम् । किं च मन्त्रः प्रकरणे वा स्याद् अप्रकरणे वा । प्राकरणिकस् तावत् परार्थ एव । इतरो ऽप्य् उपादानशून्यलिङ्गविनियोजकत्वानभ्युपगमाद् अमूलम् । स्वाध्यायाध्ययनविधेर् अपि जपयज्ञाद्युपयोगित्वेन नैराकङ्क्ष्याद् औदासीन्यम् । अर्थवादास् तु ये ऽनारभ्य पठ्यन्ते, तेषां प्राग् विधिकल्पनाद् अपर्यवसनात्, कल्पिते च तादर्थ्याद् अकारणत्वम् । अथ मन्त्रार्थवादान्वितपदार्थसत्यतोपपादनार्थं तदनुसारिकाल्पनिकविध्यन्तरमूलतोच्येत, यथा "प्र ते यक्षि" (र्व् १०।४।१) इत्य् अग्न्यभिधानपरे मन्त्रे "धन्वन्न् इव प्रपा असि" (र्व् १०।४।१) इत्य् एतद् दृष्टान्तपदं लोकप्रसिद्ध्यानुपपद्यमानं स्वसिद्ध्यर्थं विध्यन्तरं प्रपा कर्तव्येति कल्पयति, तथार्थवादे ऽप्य् अश्वानुगतौ रासभस्य "तस्माच् छ्रेयांसं यन्तं पापीयान् पश्चाद् अन्वेति" (त्स् ५।१।२।३) इति हेत्वभिधानात् तत्सिद्ध्यै श्रेयान् अनुगन्तव्य इत्याद्यनुमितविध्यर्थमूलतोच्येत । तद् अप्य् असारम् । भ्रान्तिजनितो ऽपि व्यवहारः पदार्थालम्बनहेतुतां प्रतिपद्यते । भ्रान्तिः किम् इति चेद्, अस्माद् एव वाक्यार्थविपर्ययात् । सत्यतया वा सालम्बनत्वे को विरोधः । विज्ञानघन इत्यादेर् अपि सत्यता वचनीया । ततश् च नैरात्म्यापत्तेश् चोदनाव्यवहारो दुःश्लिष्टः स्यात् । तथास्त्व् इति चेत्, कः खल्व् अकल्पनयैवोपपद्यमानप्रामाण्यं वेदं कल्पनाम् आरोप्याप्रमाणी कुर्यात् । यथा च कुदृष्टीनां भ्रान्तिजनितानाम् एव प्रतिषेध्यत्वेन पदार्थालम्बनत्वं, तथैतेषाम् अपीत्य् अदोषः । कल्पनायाम् अपि फलवत्प्रयोगवचनान्तर्गतेस् तादर्थ्याद् अपुरुषार्थत्वेन स्मृत्यविषयताप्रसङ्गः । नाम्नां तु गुणफलान्वयमात्रोपयोगित्वाद् दूरापेतं मूलत्वम् ।

        	एतेनोत्सन्नशाखामूलत्वं व्याख्यातम् । उत्सन्ना अपि ह्य् एवंरूपा एवेति । किं च, उत्सादो ऽपि प्रमाणशून्यः कल्पनीयः स्यात् । न हि शाखोत्सादः सम्भवति, एवंरूपशाखान्तरानुपलब्धेः । चतुर्णाम् अपि वेदानां काश्चिच् छाखाः पठ्यन्ते । न चैकस्याम् अपि स्मृत्यभिहितधर्मसादृश्योपलब्धिर् अस्ति । न चात्यन्तविलक्षणत्वेन शाखान्तरत्वोपपत्तिः । न हि मैत्रायणी शाखा काठकस्यात्यन्तविलक्षणा । शाखैकदेशमूलत्वे वा महत्य् अदृष्टकल्पना स्यात् । उत्सन्नवेदमूलत्वं तु वेदचतुष्टयप्रसिद्धेर् नातीव पेशलम् । प्राक् चोत्सादात् स्मृत्यभावप्रसङ्गः । उत्सादाशङ्कया वा स्मरणे ऽग्निहोत्रादीनाम् अपि स्मार्तत्वं स्यात् । अतो ऽयम् असारः पक्षः ।

        	ये तु वेदवत् स्मृतीनाम् अपि नित्यतया प्रामाण्यं मन्यन्ते प्रवचननिमित्ता मन्वादिसमाख्येति वदन्तः, ते खलु मौनभाजो दुर्निवाराः । अबाधकत्वे ऽपि हि पुरुषाप्रणीतेर् वेदः प्रमाणम् । सर्वलोकबाह्या चात्र तदप्रणीतिः । दुर्निवारं चासदागमात् ताद्रूप्यम् एवं सति स्यात् । तथास्त्व् इति चेत् । अलं स्मृतिशास्त्रेण । इदानीम् अदृष्टमात्रेणोपरतकर्तृकाणां कूपारामादीनाम् अपि तदकर्तृत्वप्रसङ्गः । मन्वादीनां च "स सर्वो ऽभिहितो वेदे" इत्याद्यभिधानं मृषेत्य् आपद्येत । तद्यशःप्रोत्सारणेन वा कथंचित् क्लिष्टकल्पनयार्थवादत्वं योजनीयम् । कठादिचरणानि च तां तां शाखां बिभ्रति । न च मानवादिचरणोपलब्धिर् अस्ति । न च छान्दोग्यब्राह्मणवत् त एव शाखिनो धारका इति शक्यं वक्तुम् । अन्यतमवेदशाखानन्तर्गतत्वात् । यद् अपि शाखिनां धारणम् उपलभ्यते, तद् अपि स्मृतित्वेनावेदतया, अङ्गवत् । व्रताध्ययनानादरश् चैवम् उपपद्यते । ताश् च स्मृतयो (अ?)नित्या इति वाच्यम् । यदि तावत् कतिपयमन्वादिप्रणीता एवेत्य् उच्येत, नारदादेर् अप्रामाण्यप्रसङ्गः । तथास्त्व् इति चेद्, विशेषहेतुर् वाच्यः । इदानीं प्रणीतबौधायनादिस्मृतेश् च मन्वादिवद् आदरो न स्यात् । यत् त्व् अप्रयत्नपूर्वकं सर्वा ब्रह्मणो मुखान् निस्सृता इति तच् छाक्यमुनिदेशनेवातिस्थूलम् । अपि च नित्यत्वे स्मृतीनाम् अध्ययनविध्यभावात् संप्रदायविच्छित्तिः स्यात् । <span style="text-decoration:underline;">ननु</span> अस्ति,

                    	विदुषा ब्राह्मणेनेदम् अध्येतव्यं प्रयत्नतः । इति । (म्ध् १।१०३)

न तेनाखिलस्मृत्यध्ययनविधानम्, इदम् इति च प्रकृतपरत्वात् । प्रकृते च विरोधाद् असमर्थत्वम् । यदि चाध्येतव्यम् इत्य् अस्य विधेर् अर्थावगम्यतोच्येत तदानुपनीतस्य शूद्रसमत्वाद् वेदार्थत्वेन चोपनीतस्य तदध्ययनात् संध्योपासनादिकतिपयार्थशिक्षणवचनाच् च स्मृत्यनध्ययनम् । अधीतवेदस्य च गुरुकुलनिवर्तनम् इत्यादि प्रपञ्चनीयम् । पाठमात्रपर्यवसायित्वे त्व् अस्याप्य् अदृष्टार्थत्वात् स्मृतिसंप्रदायो दुर्घटः स्यात् । वेदमूलत्वे तु स्वाध्यायाध्ययनविधिविजृम्भणात् कथंचिद् उपपद्येतापि । तद् एव दुरुपपादम् इत्य् उक्तं पुरस्तात् । नैवं त्रुटितविकल्पजालेन परावृत्तिचतुरप्रज्ञासहाया गृह्यन्ते । को वा वेदमूलतया स्मृतीनां प्रामाण्यं ब्रूयात् । संप्रदायाविच्छेदाद् वेदवत् स्मृतयो ऽपि स्वतन्त्रा यतः । न च पूर्वाभिहितदोषप्रपञ्चनम् । ग्रन्थनित्यत्वानभ्युपगमात् । ग्रन्थेन च नातीव प्रयोजनं, स्मार्तक्रियानुष्ठानरहितकालाभावात् । यथैव हि कृष्यादयो विशिष्टफलोपायान्वितत्वेन लोकत उपलभ्यन्ते, तथाष्टकादयो ऽपि यतः । इयांस् तु विशेषः: संनिकृष्टफलाः कृष्यादयः । अनियतफलाश् चाष्टकादयः । न चैतावता लौकिकत्वं शक्यं वक्तुम् । अस्माद् एव विवेकावधारणात् । प्रमाणान्तरतः स विवेको भ्रान्त्यापीति चेत्, न । प्रमाणान्तरस्य निराकृतत्वाद् दृढत्वावगतेश् चाभ्रान्तिः । भ्रान्तिकल्पने चावेद एव वेदतया गृहीत इत्य् अप्य् आशङ्क्येत । यथैव वेदो ऽयम् इति बुद्धिर् लौकिकत्वे ऽपि वाचकत्वस्मरणान् न भ्रान्तिर् इत्य् उच्यते तथाष्टकाद्युपायफले स्वरूपनियमो ऽपीत्य् अवगन्तव्यम् । न च परोक्षत्वात् फलसाधनशक्तेर् अलौकिकत्वाभिधानं, शब्दशक्तिवत् । प्रतिपत्त्यन्यथानुपपत्त्या सेति चेत्, तद् अत्रापि समानं दृढत्वात् प्रत्ययस्य । यथैव हि शब्दाः प्रत्यायकत्वेन शक्तिकल्पनानिमित्तं, तथा निरूढप्रतिपत्तिहेतवो ऽर्था अपीत्य् अदोषः । कस्य वात्र परोक्षता । अष्टकादयस् तावत् पुरुषान्तरैर् अनुष्ठीयमानाः प्रत्यक्षत्वेनाशेषाङ्गा उपलभ्यन्ते । तत्र च वेदशब्दवद् अष्टकादिशब्दव्युत्पत्तिः । विशिष्टकार्यनिमित्तं च तदनुष्ठानम् इति स्वरूपवद् अनुष्ठातृभ्य एवावगम्यते । तत्प्रसिद्ध्यनुपपत्तिकल्पिते च संबन्धिनि बोधकशक्तिवत् प्रवृत्तेर् अव्याघातः । तस्मात् स्वातन्त्र्यं स्मृतीनाम् इत्य् उक्तम् । तथा चाह ।

                    	अग्रन्थकानां अर्थानां चकारोपनिबन्धनम् ।[^१] इति ।

आम्नायश् च: "यद्य् उक्तो भूर्" इत्याद्युपक्रम्य, "यजुष्टस् सामतः" इत्य् उक्त्वा, "यद्य् अविज्ञातम्" इत्य्[^२] आह । स्मार्तं चाविज्ञातम् इति संप्रदायः । तच् च वेदमूलत्वे सत्य् अनुपपन्नम्, सर्वथाविज्ञानासम्भवात् । न हि विद्यमानमूलं निरूप्यमाणे ऽविज्ञातम् इति शक्यं वक्तुम् । पुरुषान्तरापेक्षया त्व् अविज्ञाने ऽतिप्रसङ्गः । स्वातन्त्र्यपक्षे त्व् अविरोधः ।

        	साहसिक, मैवम् । राजन्वान् जनपदः । न खलु सद्भिः परिगृहीता नार्यः स्वतन्त्रा भवन्ति । न हि लौकिकम् अनुष्ठानं प्रमाणरहितं स्मृत्यर्थसतत्त्वायालं भवितुम् अर्हति । मा भूच् चैत्यवन्दनादिक्रियास्व् अपि तथात्वम् । अवेदविदां तदनुष्ठानाद् वैषम्यम् इति चेत्, किं वा स्वातन्त्र्यवादिनां वेदविद्भिः प्रयोजनम् । न खलु वेदो वेदवित्परिग्रहात् प्रमाणम् । नापि लोकनिबन्धनाः कृष्यादयो वेदविदपेक्षाः । सांदृष्टिकफलास् त इति चेत्, अन्यथा वा कथं लोकनिबन्धनत्वम् । न ह्य् असांदृष्टिकम् अर्थम् आगमानपेक्षो लोकः प्रतिपत्तुं क्षमः । अथ वाचकशब्दवल् लोकव्यवहाराधीनतोच्येत, तद् असत् । तत्रार्थप्रत्ययानुपपत्तिः कल्पनामूलम् । इह तु किं नोपपद्यते । व्यवहारस्य चैत्यवन्दनादिष्व् अपि दर्शनात् । न चाभियुक्तमन्वादिस्मरणाद् विशेषोपपत्तिः, व्यवहारमूलत्वे ऽसदागमैर् अविशेषात् । <span style="text-decoration:underline;">ननु</span> च वेदस् तावत् प्रमाणम् इत्य् उक्तम् । तद्विहितदर्शपूर्णमासाद्यनुष्ठातारश् च धर्मं प्रत्य् अभियुक्ताः । ते चाष्टकादिनाम् अनुष्ठातारः । तेनेतरव्यवहाराद् वैषम्यम् । <span style="text-decoration:underline;">मैवम्</span>, विपर्ययेण सुतराम् अस्योपपत्तेः । वेदविदां हि तेनैव निराकाङ्क्षत्वान् न व्यावहारिकधर्मादरः । परित्यक्तवेदमूलव्यवहाराणां त्व् अनन्यगतिकत्वाद् व्यवहारे सुलग्नता । अस्तु, तेषाम् अपि कार्यतेति चेत्, सुश्लिष्टम् एवं सति प्रामाण्यम् ।

        	एवं तर्हि चोदनार्थानुष्ठातृव्यवहारसामान्याद् एव तत्प्रवृत्तिसमर्थं कारणम् अनुमीयताम् । <span style="text-decoration:underline;">ननु</span> तद् एव नास्तीत्य् उक्तम् । अत एवानुमीयते । किम् असद् अप्य् अनुमीयते । न ह्य् अनुमापकलिङ्गसंभवे सत्य् असद् इति शक्यं वक्तुम् । किं पुनस् तल्लिङ्गम् । त्रैवर्णिकानाम् असांदृष्टिको व्यवहारश् चोदनामूलो दृष्टः । तथाविधश् चायम् । तस्माद् अत्राप्य् अस्ति चोदना मूलभूतेति । नापि तद्वद् उपलब्धिप्रसङ्ग इत्य् एवं विशेषणविरुद्धत्वम्, अदर्शनस्याबाधकत्वात् । इतरव्यवहारे तु व्याप्त्यभावाद् वैषम्यम् । किम् अनुपलभ्यमानैव चोदना व्यवहारं प्रवर्तयति । किम् अनयानुपयुज्यमानविचारणया, सर्वथा प्रवर्तयति । न चानुपलब्धिः सामान्यतो विशेषतश् चानुमानात् । नियतकारणानि हि कार्याणि तथैव स्वकारणान्य् अप्य् अवगमयन्ति । एवं च विध्यर्थानुष्ठानम् उपपद्यते । स्वातन्त्र्ये तु क्रियानुष्ठानम् । तत्र च फलाभावप्रसङ्गो ऽनन्तरोत्पादनानन्वयफलानाम् । न च संस्कारोत्पत्तिद्वारेण कालान्तरे फलोत्पादकत्वम् इति शक्यं वक्तुम्, लौकिकाभिधानव्याघातात्, कल्पनाहेत्वभावाच् च । अतो ऽयम् एव पक्ष श्रेयान् । दर्शनानि चात्राप्य् उपपद्यन्त एव ।

        	नायं पक्षो निर्वहणीयः । न खलु प्रमेयगम्यानि प्रमाणानि भवन्ति । अनुष्ठानानुपपत्त्या हि कारणं कल्पयतः कुतो ऽनुष्ठानम् । न हि प्राक् कारणकल्पनातो ऽनुष्ठानसिद्धिः । तत्सिद्धौ मुधा कारणकल्पना । अथोच्येत पुरुषान्तरस्थम् अनुष्ठानं दृष्ट्वा तदनुपपत्त्या कारणम् अनुमाय ततो ऽनुष्ठानप्रवृत्तेर् अदोष इति । तद् अयुक्तम् । न हि पुरुषान्तरानुष्ठानानुपपत्तिः, तस्य सिद्धत्वात् । यद् अप्य् अनुमानम् उक्तं कर्तृसामान्याद् इति, तत्रापि हेतोर् अप्रयोजकत्वम् । न हि दर्शपूर्णमासादीनां त्रैवर्णिकानुष्ठानाद् धर्म्यत्वम्, अपि तु वेदविहितत्वात् । न चैषां तद् अस्ति । अथासांदृष्टिकं तदनुष्ठानं धर्म इति । तद् अपि व्यभिचारि । अवैदिकत्वे ऽपि विगुणधर्मानुष्ठानधर्शनात् । भ्रान्तेस् तद् इति चेत् । एवं सत्य् अत्रापि भ्रान्त्युपप्लवाद् व्यभिचारः । अथाबाधीभावाद् अभ्रान्तिर् इत्य् उच्येत, तद् अप्य् असिद्धम् । वेदविरुद्धे हि स्मृत्यर्थे ऽबाधादर्शनात् । अथ यत्र तदभावस् तत् प्रमाणम् इत्य् उच्येत, तद् अपि दुरधिगमम् । सर्वं चावेदविहित्ं तद्विरुद्धम् एवानुष्ठानम् असांदृष्टिकम् । अतो ऽयम् अप्य् असारः पक्षः । "स सर्वो ऽभिहितो वेदे" (म्ध् २।७) इत्यद्य् असंबद्धं स्यात् । प्रमाणरहितकारणकल्पनायां त्व् अन्धपरम्परा । न्यायोक्ते तु दर्शनानाम् आत्मलाभः । "वचनानि त्व् अपूर्वत्वात्" (प्म्स् ३।५।२१) इत्य् अस्यायम् अविषयः । अनया दिशा परिचोदनीयं प्रपञ्चनीयम् । सर्वथा तु स्मृतीनाम् अप्रामाण्यं मूलकारणानुपलब्धौ स्मृतित्वाद् वन्ध्यादौहित्रस्मरणवत् ।

        	अत्राभिधीयते । नैवं स्वोत्प्रेक्षितविकल्पजालैः स्मृतीनाम् अप्रामाण्यारोपणं युक्तम् । स्वयं हि मन्वादिभिर् उक्तं "स सर्वो ऽभिहितो वेदे" (म्ध् २।७), "वेदो धर्ममूलम्" (ग्ध् १।१) "आम्नायप्रामाण्याद् आचारः," "द्वितीयस् तदनुव्याख्या स्मार्तः" (च्ड़्। ब्ध् १।१।१–३), वेदः स्मृतिः सदाचारः" (म्ध् २।१२) इत्यादि । न चैवंरूपाभ्युपगमातिक्रमेण मूलान्तरान्वेषणं युक्तम् । युक्तश् चायम् अभ्युपगमो ऽस्मिन्न् अर्थे प्रमाणान्तराभावात्, "चोदनालक्षण एव धर्मः" इति (च्ड़्। प्म्स् १।१।२) नियमो यतः । न च भ्रान्त्यादिकल्पनोपपत्तिः, वेदवित्परिग्रहविरोधात् । नाप्य् अन्यमूलत्वे तत्परिग्रहोपपत्तिः चैत्यवन्दनादिवत् । भ्रान्त्यादिकल्पने वा वेदे ऽप्य् अवेदताप्रसङ्गः । न चासंभाव्यं वेदमूलत्वं, "वेदविदो हि मन्वादयः" इति स्मरणात् । न चैतद् भ्रान्तेः, स्मर्तृत्वस्मरणवत् । अतः सूक्तं वेदमूलत्वम् । आह च ।

                    	भ्रान्तेर् अनुभवाच् चापि पुंवाक्याद् विप्रलम्भनात् ।

                    	दृष्टानुगुण्यसाध्यत्वाच् चोदनैव लघीयसी ॥ इति । (त्व् इइ: ७४)

<span style="text-decoration:underline;">ननु</span> तद् एव वेदमूलत्वं दुरुपपादम् इत्य् उक्तम् । उक्ता हि सर्वथा वेदस्य मूलत्वानुपपत्तिः । <span style="text-decoration:underline;">न तत्</span> सम्यग् उक्तं प्रमाणतो हि मूलत्वोपपत्तेः । उपलभ्यते हि स्मृतीनां तन्मूलत्वम् । विध्यर्थान्यथानुपपत्तिलभ्यत्वात् । तथा हि "स्वाध्यायो ऽध्येयः" इत्य् उक्ते, "विद्यां चाध्यापयेत्" इति द्वयस्यानुपपत्त्यान्यो विधिस् तत्र प्रक्लप्यते । "विद्याम् अध्यापयेत्" इति हि विधिर् आत्मोपपादनायाध्ययनं प्रयुङ्क्ते । अध्ययन्विधिर् अपि तत्प्रयुक्त्यैवोपपन्नानुष्ठानो ऽधिकारान्तरकल्पनाम् अन्तरेणौदासीन्यं प्रतिपद्यते । न चाध्यापयिताध्येतारम् अनुपनीयाध्यापयितुं कमः । तत्र विधिद्वयोपपत्त्यर्थं विध्यन्तरानुमित्या "ब्राह्मणादीन् उपनयीत" इति । एवं वेदार्थावगत्युत्तरकालं विधिद्वये चरितार्थे सत्य् अनन्तरं प्रजोत्पादनविध्यपेक्षाया पत्न्यभावे तदनुपपत्तेः कामैकसाधनत्वाच् च "लक्षण्यां स्त्रियम् उद्वहेत्" इति (य्ध् १।५२) विध्यन्तरोत्थानम् । अग्निहोत्राद्यनुष्ठानस्य च पत्न्यपेक्षत्वात् तत्संनिधानाच् च "तया सह यजेत" इत्य् अनतिक्रमणविध्युदयः । तथा "ऋताव् उपेयत्" (ग्ध् ५।१) इत्यादि । तत्र तत्र प्रधानोपपादका विधयः साधिकारा अनयैव दिशा कल्पनीया । तथाङ्गसंबन्धः प्रत्यक्षैर् आनुमनिकैश् च श्रुत्यादिभिर् अध्यवसेयः । निपुणतस् तु ग्रन्थव्याख्यायाम् एव प्रदर्शयिष्यामः । न चैवं सति दुःश्लिष्टता स्मृतिप्रामाण्यस्य ।

        	<span style="text-decoration:underline;">ननु</span> एवं सत्य् अर्थगम्या स्मार्था विधयः प्रसज्यन्ते । तद् यथ । "जुहुयात् सर्पिषा" इत्य् उक्ते "स्रुवेणावद्यति" इति च "आज्यं स्रुवेण गृह्णीयात्" इति विध्यन्तरोदयः । यथा हि चतुरवत्तविशिष्टः सरिपिषा होमो ऽवदानसमर्थद्रव्यविशेषापेक्षः स्रुवाद्याकाङ्क्षति, तथा "स्रुवेणावद्यति" इति स्रुवविधिः स्वशक्त्यनुसाराद् द्रवद्रव्यविषयतयोपप्लवमानस् तद्विशेषाभिमुखता चालोच्य विध्यन्तरम् आविर् भावयति "स्रुवेणाज्यं गृह्णीयत्" इति । एवञ्जातीयकाः सर्वे विधयः स्मार्ताः प्रसज्येरन् ।

        	<span style="text-decoration:underline;">मैवम्</span>, एशा विनियोगमात्रावसायित्वात् । यो ह्य् उत्पादक्ः पदार्थस्यानुष्ठापको वा स्यात्, स एवोपदेशकारणम् । न तूत्पन्नैदमर्थ्यमात्रनियामको ऽपीत्य् अविरोधः । <span style="text-decoration:underline;">एवं</span> तर्हि स्मृतिविनियुक्तानाम् अप्य् अस्मार्तत्वप्रसङ्गः । <span style="text-decoration:underline;">न</span>, स्मृतेः पदार्थोत्पादकत्वेन वैषम्यात् । का वार्ताष्टकादिषु । न तदभावे कस्यचिद् विदेर् अनुपपतिः । स्वाध्यायाध्ययनविधेर् मन्त्राणां चोपपन्नत्वात् । <span style="text-decoration:underline;">उच्यते</span> । अत्राप्य् अष्टकादिसमाख्यातमन्त्रवान् स्वाध्यायाध्ययनविधिर् नोपपद्यते । न हि जपयज्ञाद्यन्वये सति समाख्यानोपपत्तिः । न च स्पष्टतरविनियोगोपलब्धिः, यद्बलेनाख्याया बाधः । शक्यते च मन्त्रैर् द्रव्यदेवतासंयोगो ऽधिकारहेतुत्वं च प्रतिपादयितुम् । तद्युक्ताध्ययनविध्यनुपपत्तितश् च कार्यतावमगः । अङ्गान्वयप्रकारस् तूक्त एव । <span style="text-decoration:underline;">ननु</span> एवं समाख्यानाभेदाद् अशेषैर् मन्त्रैर् एकम् एवाष्टकाकर्मानुमीयेत । <span style="text-decoration:underline;">मैवम्</span>, सामर्थ्यभेदात् । स्वशक्त्या हि मन्त्राः कर्म प्रतिपादयन्ति । न चैककर्मप्रतिपादनशक्तिर् अस्ति । अतः सिद्धो ऽष्टकादिकर्मणां भेदः । न चैवं सत्य् अशेषशाखाधिगताष्टकाद्यनुष्ठानम् एकस्यैव स्यात् । न खल्व् एकशाखाधिगतक्रियानुष्ठाने तदकरणनिमित्तप्रत्यवायो न परिहृतः स्यात् । पठ्यमानत्वे हि कर्मणां भिन्नानां समाननाम्नाम् अप्य् एकक्रियायाम् अकृती स्यात्, कर्तव्यतावगतेः समानत्वात्, प्रयोजनैक्यानवगमाच् च । अनुमेयत्वे तद् अनुपपन्नम्, अष्टकाद्यभिन्नकालसंबन्धिनस् तदनुसारेण प्रयोजनस्याभेदात् । अवगतकालादिसंबन्धाविरोधेन हि प्रयोजनं कल्पनीयम् । तच् चानेककर्मानुष्ठाने ऽनुपपन्नम् । न ह्य् एकस्मिन् काले ऽनेककर्मानुष्ठानोपपत्तिः । न चानुमेयत्वे पूर्वाह्णादिकालस्याङ्गत्वकृतः कश्चिद् विशेषो ऽस्ति, पठ्यमानवत् । किं च पठ्यमानं कर्मात्मानं कारयितुम् अक्रियायां प्रत्यवायं कल्पयति । काल्पनिकं पुनः पठ्यमानन्य् अथानुपपत्त्या कल्प्येत । तच् च कल्प्यकर्माननुष्ठाननिमित्तदोषकल्पनाम् अन्तरेणैवोपपन्नम् इति न कल्पनावसरो ऽस्ति । अथ कॢप्तकर्मानुष्ठानावगमानुपपत्त्या कल्प्येत, तदैवंरूपा कल्पना स्यद्: यो ह्य् अस्मिन् काले ऽष्टकाख्यं कर्म न कुर्यात् स प्रत्यवेयाद् इति । एवं सति तदाख्यैककर्मकरणे ऽपि कृती स्यात् । न चैकैकत्र कल्पनाहेतुसद्भावाद् अनेककल्पनाप्रसङ्ग इति शक्यं वक्तुम् । तस्यैककल्पनायाम् अप्य् अविरोधात् । अथागृह्यमाणविशेषत्वाद् अनेककल्पनम् इत्य् उच्यते । तद् एकशाखापठ्यमानविषयत्वाद् एकैकशाखाधिगतत्वे ऽनुपपन्नम् । न हि भिन्नशाखाधिगतत्वे ऽप्य् अगृह्यमाणविशेषतास्ति । पठ्यमाने ऽप्य् एतत् समानम् इति चेत् । न, तस्य स्वमहिम्नैवानुष्ठापकत्वात् । इह तु स्वरूपस्यान्यतो ऽधिगतेर् वैषम्यम् । किं च, अनुष्ठानोपपत्त्यर्था कल्पना । न चैककर्तृविषयतया सर्वकर्मानुष्ठानाभ्युपगमे तदुपपत्तिः । न हि स्वहेतुविरोधिन्यः कल्पनाः संभवन्ति । प्रत्यक्षाध्ययने त्व् अप्राधान्यात् कालस्य प्रसक्ताव् अपि विरोधः परिह्रियेत, न त्व् अनुमेयत्वे ऽपि । अतः सूक्तम् एककरणे ऽपि कृती स्याद् इति । विरोधादर्शनात् तु चतस्रो ऽष्टकाः क्रियन्त इत्य् अनवद्यम् । एवं च सामान्यतः कार्यावगमः । क्वचिच् च प्रत्यक्षतो ऽपि पठ्यमानत्वेन सामान्यतः कार्यावगतौ मन्त्रार्थवादा विशेषसमर्पका भवन्ति । तान्य् अपि स्मृतिमूलानि । यथा, "एतद् उ खल्व् अद्धा तपः यद् अहिंसा यद् दमो यद् दानं यद् अतिथिसपर्या । अथ परमं तपो भूतानाम् यद् अनुजिघृक्षा तस्माद् एवंवित् सर्वेषां भूतानाम् अद्धैवोपकुर्याद्" इति ब्राह्मणम् । अद्धोपकारश् च दृष्टकारणरहित उपकारः । तदपेक्षितप्रकारविशेषो मन्त्रार्थवादैर् अन्यपरैर् अपि प्रतिपाद्यमानो नापेशलः । यथा, "स्थलयोदकं परिगृह्णन्ति" इति तटाकादिकरणम् । "धन्वन्न् इव" (र्व् १०।४।१) इति च प्रपाकरणम् । यत् तु फलवत् प्रयोगान्तर्गतेः कल्प्यमानस्यापि तादर्थ्यम् इति । तल्लिङ्गेन प्रकरणस्य बाध्यमानत्वाद् अचोद्यम् । यमनियमास् तु प्रायशः प्रत्यक्षमूला एव । यत्र पुनः प्रत्यक्षं तदनुपपत्तौ कॢप्तं वा न सामान्यकरणम् अस्ति, तत्राप्य् अन्यपरत्वान् मृषार्थत्वेन चोपपन्नत्वान् न मन्त्रार्थवादाः स्वान्वितपदार्थसत्यताभाजो भवन्ति । तेनासदागमैर् वैषम्यम् । स्मृतयो ऽपि च तद्रूपा एव बाध्यन्ते । न चैतावता समूलत्वे ऽपि तन्मिथ्यात्वकल्पनेत्य् अलं प्रसङ्गेन । सर्वथा वेदमूलत्वं स्मृतिनाम् उपपन्नम् । शक्यते चैव सति स्मृतीनाम् अविज्ञातत्वं वक्तुं, काल्पनिकत्वात् । कल्पनानिमित्तम् एवर्ग्वेदादयः, न व्यपदेशकारणम् । तथा च मनुः: "स सर्वो ऽभिहितो वेदे" (म्ध् २।७) इत्याद्यभिधानमन्त्रं ब्रुवन् कल्प्यत्वाद् विधेर् वेदव्यपदेशो नास्तीति दर्शयति, आपस्तम्बश् च "ब्राह्मणोक्ता विधयस् तेषाम् उत्सन्नाः पाठाः प्रयोगाद् अनुमीयन्ते" (आप्ध् १।१२।१०) इति वदंस् तेषां मूलसत्यताम् । उत्सन्ना इव प्रयोगाद् अनुमीयन्त इत्य् अर्थः । स्मार्तव्यपदेशानादिता चैवम् उपपद्यत इत्य् एषा दिक् । विरोधे चैव बाध उपपन्नतरो भवति । अन्यथा तु विरोधे विकल्पः स्यात् । न च भवत्व् इति सक्यं वक्तुं, शिष्टानभ्युपगमात् । <span style="text-decoration:underline;">ननु</span> विपरीतः शिष्टाभ्युपगमः । न खलु स्मृतिविरुद्धं श्रुत्युक्तम् अप्य् आद्रियमाणा दृश्यन्ते । तथा हि ।

                    	गोवधं नानुमन्यन्ते श्रुत्युक्तम् अपि तद्विदः ।

                    	तस्योपपातकश्रैष्ठ्यं स्मृतौ यस्माद् उदाहृतम् ॥

                    	करणं च श्रुतेर् ज्ञातं ज्योतिष्टोमादिकर्मणाम् ।

                    	स्तेयाद्यर्थार्जनेनापि न तत् स्मृतिविरोधतः ॥

                    	मैवं न खलु शिष्टानां क्वचित् स्मृतिविरोधतः ।

                    	श्रुत्युक्तार्थाननुष्ठानं दृढम् अल्पीयसाम् अपि ॥

                    	न हि च्छागवधं तज्ज्ञा न कुर्वन्ति निवारितम् ।

                    	अवारितः स चेत् स्मृत्या गोवधो ऽपि हि तत्समः ॥

                    	स्मार्ता हि विधयः सर्वे श्रुत्युक्तव्यतिरेकिणः ।

                    	तेन स्मृतिविरुद्धत्वं नाननुष्ठानकारणम् ॥

                    	स्मार्तो ऽपि गोवधो ऽस्त्य् अर्घ्यम् अर्हयेत् प्रथमं गवा ।

                    	नित्यानि चाष्टकादीनि हेतुस् तदकृतौ च यः ॥

                    	वेदमूलबलं वापि भ्रान्तिर् वा वैदिके च सः ।

                    	न तु स्मृतिबलाच् छिष्टा न कुर्युः कर्म वैदिकम् ॥

                    	अर्धास्तमित आदित्ये प्रारभ्यार्क्षविभावनात् ।

                    	जपः स्मृत्युदितस् त्यक्तो विरोधाद् अग्निहोत्रिभिः ॥

                    	अनुष्ठानाननुष्ठाने कारणं न बलाबले ।

                    	मा भूद् धर्मः खरारूढावस्त्रसञ्छादनद्य् अपि ॥

                    	वेदम् एव त्व् अदृष्टार्थे प्रमाणं मन्यते मनुः ।

                    	प्रमाणं परमं धर्मे श्रुतिर् इत्यदिभाषणात् ॥

                    	मन्यन्ते चातिदौर्बल्यं स्मर्तारः श्रुतितः स्मृतेः ।

                    	धर्ममूलतया वेदं वदन्तस् तद्विदाम् इति ॥

                    	तेन वेदविरुद्धायाः स्मृतेर् बाध इति स्थितिः ।

                    	श्रूयमाणविरुद्धत्वात् कल्पनानुपपत्तितः ॥

                    	प्रत्यक्षो ऽप्य् उपकारादिविधिः सामान्यगोचरः ।

                    	यायाद् आलोच्य दौर्बल्यं विशेषविषयां स्मृतिम् ॥

                    	विध्यर्थान् अन्यथाभावकॢप्त्यैः प्रायो विधायकैः ।

                    	दृषिभिर् बहुधा भिन्नैः स्मृतयः संप्रवर्तिताः ॥

              	प्रत्यक्षतः कल्पनया च सम्यक् सिद्धस्य सामान्यविधायकस्य ।

              	मन्त्रार्थवादैर् विधिभिश् च कुर्याद् दृश्यानुमेयैः परिपूरणानि ॥

              	इत्थं च गाढं नृकृतत्वपङ्कं विधूय दर्माख्यहिरण्यमाला ।

              	आम्नायसूर्यांशुविकासितानि बिभर्ति विध्यर्थसरोरुहाणि ॥

                    	एवं प्रामाण्यम् आलोच्य वेदमूलतया स्मृतेः ।

                    	ते सर्वार्थेष्व् अमीमांस्ये इत्य् आह भवान् मनुः ॥ ७ ॥

 

_<span style="text-decoration:underline;">ननु</span> एवं सति "धर्ममूलम् इदं स्मृतम्" इति वचनाद् अर्थादेर् मूलं_[^३]_ न प्राप्नोति । <span style="text-decoration:underline;">मैवम्</span> । धर्मपदस्य प्रदर्शनार्थत्वात् । अथापि धर्ममात्र एव धर्मपदं स्यात् । तथाप्य् अर्थकामौ तावच् छास्त्रनियतौ धर्म्याव् एव । अपवर्गस्यान्यत्वम् इति चेत् । तद् अप्य् असत् ।_

 

**              	इज्याचारदमाहिंसादानस्वाध्यायकर्मणाम् ।**

**              	अयं तु परमो धर्मो यद् योगेनात्मदर्शनम् ॥ १।८ ॥**

 

इज्येति यागादीनां वैदिकानाम् उपलक्षणम् । आचार इति स्मार्तानां सोपनिबन्धानाम् अनुपनिबद्धानां च । दम इन्द्रियसंयमः । अहिंसा यज्ञाद्याततायिव्यतिरेकेण । दानं प्रसिद्धम् । स्वाध्यायो ब्रह्मयज्ञः । एषां कर्मणां धर्म्यत्वं यद्य् अपि प्रसिद्धं, तथाप्य् अल्पधर्मो ऽयं, धारणाल्पत्वेन योगस्यापौष्कल्यात् । अयम् एव परमो धर्मः यद् योगेनात्मदर्शनम् । मनोवृत्तिसंनिरोधो योगः । तेन यद् आञ्जस्येनात्मदर्शनं तद् एवात्यन्तिकधारणत्वेन परमो धर्मः । तस्मात् सिद्धम् अर्थादीनां शास्त्रावसेयत्वम् । कस्मात् पुनः श्रुतिस्मृत्यन्तर्गतत्वे ऽपि दमादीनां पृथग् उपन्यासः । स्मार्तत्वप्रदर्शनार्थः । आचारः स्मार्तानां ग्राहकः, तानि पुनर् दमादीन्य् अपि । अत एव ब्रह्मयज्ञो ऽप्य् अत्रैवोदाहृतः । प्रत्यक्षश्रुतिपाठे ऽपि स्मार्तत्वाद् गाथादिलक्षणः शूद्रस्यापि कथं स्याद् इति । सर्वाधिकारार्थं वा दमादीनां पृथग् विधानम् । आचारशब्देन त्व् अष्टकादीनां त्रैवर्णिकार्थानाम् ग्रहणम् । तथा चाहुः ।

                    	अहिंसा सत्यम् अक्रोधः शौचम् इन्द्रियनिग्रहः ।

                    	एष साधारणो धर्मश् चातुर्वर्ण्ये प्रकीर्तितः ॥ इति । (म्ध् १०।६३)

सत्यम् इति चात्र व्याहृत्युपलक्षितो ब्रह्मयज्ञः परिगृह्यते । सत्यवचनस्येन्द्रियनिग्रहाद् एव लब्धत्वात् । तथा च वक्ष्यत्य् एतत् । "पञ्चयज्ञान् न हापयेत्" इति (य्ध् १।१२०) । अथ वा इज्येति संस्कारोपलक्षणम् । आचार इत्य् आत्मगुणानाम् । दमादयस् तूदाहरणार्थाः । समानम् अन्यत् । अपवर्गनिरूपणार्थश् चायं श्लोकः । तद् एतद् ऋचाप्य् उक्तम्: "तम् एवं विदित्वा मृत्युम् अत्येति" इति (च्ड़्। व्स् ३१।१८) । स्मृतिश् चात्मज्ञानं प्रकृत्याह:

                    	तद् ध्य् अग्र्यं सर्वविद्यानां प्राप्यते ह्य् अमृतं ततः । इति । (म्ध् १२।८५)

सर्वं चैतत् श्रुतिस्मृत्यवसेयम् इति तयोः सूक्तं धर्ममूलत्वम् ॥ ८ ॥

 

_<span style="text-decoration:underline;">ननु</span> च श्रुतिस्मृत्योर् अबोधकत्वे ऽपि पुरुषसामर्थ्यापेक्षया प्रतिभानतो ऽर्थनियमः । तथा खल्व् एकस्माद् एव वाक्याद् अन्यथा चान्यथा च प्रतिपन्ना दृश्यन्ते । कथं चैवं सति धर्मनिर्णयः । तद् उक्तम्: "धर्मस्य तत्त्वं निहितं गुहायाम्" इति _(म्भ् ३। अप्प्। ३२।६७) _। <span style="text-decoration:underline;">सत्यम्</span> एवं, यदि निर्णयोपायो न स्यात् । अस्ति ह्य् उपायः ।_

 

**              	चत्वारो वेदधर्मज्ञाः पर्षत् त्रैविद्यम् एव वा ।**

**              	सा ब्रूते यं स धर्मः स्याद् एको वाध्यात्मवित्तमः ॥ १।९ ॥**

 

चत्वार इति नियमः पञ्चादिव्यावृत्त्यर्थः, महासमवाये निश्चयक्लेशात् । वेदविदो धर्मशास्त्रविदश् च वेदधर्मज्ञाः । पारार्थ्याच् च ज्ञानस्य न तन्मात्रावसायिनः । किं तर्हि, ज्ञानिनो ऽनुष्ठातारश् च ते सविवेकाः परिषत् । त्रैविद्यं वा । त्रयी विद्या ऋग्यजुःसामलक्षणा यस्मिन्, तत् त्रैविद्यम् । त्रय ऋग्यजुःसामपारगा इत्य् अर्थः । पुरुषसंख्यानियमाच् चार्थववेदाध्ययनम् अविरुद्धम् । अस्मिंश् च पक्षे ये प्रतिवाक्यं श्रुतिस्मृत्योर् मूलमूलिभावं जानन्ति, ते गृह्यन्ते । एवकारस् त्व् अप्यर्थः । स च संभावनायाम् । वाशब्दो ऽभ्यर्हितत्वेन विकल्पद्योतनार्थः । त्रयो ऽपि यदि भवन्ति द्वौ वा यदि स्याताम् एको ऽपि वाध्यात्मवित्तमः । स हि सम्यग् वेत्तानन्यथावक्ता च । तथा चोक्तम् ।

                    	एको ऽपि वेदविद् धर्मं यं व्यवस्येद् द्विजोत्तमः । इति । (म्ध् १२।११३)

आत्मयाजिनो ऽपि गृहस्था ब्रह्मविदो नैष्ठिकाश् च ब्रह्मचारिणः वनस्थाश् च । तदर्थम् अध्यात्मवित्तम इत्य् उक्तं पराश्रमाभिप्रायम् । <span style="text-decoration:underline;">ननु</span> एतद् अयुक्तं, स खलु "हिंसानुग्रहयोर् अनारम्भी" इति (ग्ध् ३।२४–५) । को वा तम् आरम्भिणम् आह । अभिगम्य तु संशये पृष्टः सो ऽपि ब्रूयद् इत्य् उक्तम् अस्माभिः । तथा च व्यासः ।

                    	सर्वभूतगणाद्रोही चरेद् अव्यहरन्न् अपि ।

                    	पृष्टो ऽन्यैः साधुभिर् ब्रूयात् पृच्छेद् अन्यांश् च संशये ॥ इति ।

यत् तु "प्राग् उत्तमात् त्रय आश्रमिणः" इति (ग्ध् २८।४९), वैखानसाभिप्रायं तद् भिक्षोः समवायप्रतिषेधाद् दशावरादिविषयं द्रष्टव्यम् । तत्रापि तु यदि कश्चित् स्वनियमातिलङ्घनेन समवेयात् ततः परिषत् सगुणैव । तथा चाङ्गिराः ।

                    	ब्रह्मचार्याश्रमाद् ऊर्ध्वं त्रय आश्रमिणः स्मृताः ।

इत्य् आह । वाशब्दद्वयाच् च द्वौ वेत्य् उक्तम् । पूर्वापेक्षया च तौ प्रकृष्टगुणौ द्रष्टव्यौ । तथा चाहुः ।

                    	चत्वारस् तु त्रयो द्वौ वा यद् वैकः स्याद् अनिन्दितः ।

                    	यतीनाम् (?) अग्र्यविद्यानाम् एको ऽपि परिषद् भवेत् ॥ इति ।

सा परिषद् अन्योन्यं विमृश्य सम्यग् अवधार्य यद् ब्रूते स धर्मः स्यात् । स निर्विचिकित्स्यो धर्म इत्य् अवगन्तव्यम् । तथा च गौतमः: "यच् चात्मवन्तो वृद्धाः सम्यग्विनीता डम्भलोभमोहवियुक्ता वेदविद आचक्षते तत् समाचरेत्" इति (ग्ध् ९।६२) । शङ्खो ऽप्य् आह: "श्रुतिविरोधे त्रैविद्यसमवायेषु निर्णयः" इति, "यथावलेपं शास्त्रतस् ते ऽनुब्रूयुः" इति च । यत् तु पञ्चावरा दशावरा वा परिषद् धर्मप्रवक्तृभिर् उक्ता, सा महापातकादिप्रायश्चित्तविषया द्रष्टव्या, शुद्ध्यशुद्ध्योस् तत्र प्रकाश्यत्वात् । या त्व् एकविंशत्या शतेन अङ्गिरसाभिहिता, सा किल भूयांसो ब्राह्मणाः, ते यत् ब्रूयुस् तत् तथैव भवतीति श्रद्धामात्रेणेति मन्तव्या, गायत्रीमात्रसारैश् चीर्णव्रतैर् अपि धर्मस्य निर्णेतुम् अशक्यत्वात् । पूर्वोक्तपरिषत्प्रशंसार्थं वा, अविदुषां निन्दार्थम् । तथा चोक्तम्, "नेतरे तु सहस्रशः" इति (ब्ध् १।१।९) । गुणविद्विषयत्वे वा कार्यगौरवज्ञापनार्थम् । यत् तु,

                    	राज्ञां (तु) सैव द्विगुणा वैश्यानां त्रिगुणा स्मृता ।

इति, तत् क्षत्रियवैश्ययोः प्रायश्चित्तदाने यत्नातिरेकार्थम्, आपद्विषयं वा, प्रायश्चित्तस्य वावश्यकार्यताज्ञापनार्थम्, परिषदि वाचावेदननियमार्थं वा । यत् तु क्षत्रियादिप्रायश्चित्तदाने पुरोहिताद्यधिकारः, अन्येषां च प्रायश्चित्तम् इति, तत् प्रायश्चित्तप्रकरणे वक्ष्यामः । सर्वथा परिषदि धर्मनिर्णयः । अल्पापि च प्रकृष्टगुणा परिषत् प्रशस्तेत्य् आचार्याभिप्रायः । न्यायमूलत्वात् परिषन्निर्णयार्थस्मृतेर् अनेकार्थत्वम् अविरुद्धम् । अनयैव दिशा विवेकः कार्यः ॥ ९ ॥

 

**इति उपोद्घातप्रकरणम् ।**

 

**अथ ब्रह्मचारिप्रकरणम् ।**

 

_उक्तं धर्मादीनां स्वरूपं प्रमाणं च । इदानीं तत्साधनानि वाच्यानि । तत्र च क्रियामात्रसाधारण्यात् कर्तुः पूर्वम् अभिधानं युक्तम् इत्य् अत आह ।_

 

**              	ब्रह्मक्षत्रियविट्शूद्रा वर्णास् त्व् आद्यास् त्रयो द्विजाः ।**

**              	निषेकाद्याः श्मशानान्तास् तेषां वै मन्त्रतः क्रियाः ॥ १।१० ॥**

 

ब्राह्मणक्षत्रियवैश्यशूद्राश् चत्वारो वर्णा इति व्यवहारार्था परिभाषेयम् । तु शब्दो ऽपकृष्यावधारणार्थो व्याख्येयः । आद्यास् त्रयो द्विजा इतीयम् अपि संज्ञा पूर्ववत् । <span style="text-decoration:underline;">ननु</span> चाद्या द्विजा इत्य् एतावद् वाच्यं, बहुवचनात् त्रित्वावगतेः । <span style="text-decoration:underline;">सत्यम्</span> एवं । रथकारव्यावृत्त्यर्थस् त्रिशब्दः । यत् तु स्मृत्यन्तरे रथकारस्योपनयनस्मरनं, तद् आधानाधिकृतत्वाद् भ्रान्तेर् इत्य् अवसेयम् । विकल्पो वास्तु । नेत्य् आचार्यः । तेषां द्विजातीनां निषेकाद् आरभ्यास्थिसंचयनाद् मन्त्रतः क्रिया भवन्ति । शास्त्रतः इत्य् अर्थः । तृतीयार्थे पञ्चमी द्रष्टव्या । वैशब्दो हेत्वर्थः । यस्मान् मन्त्रार्हं तेषाम् उपनयनाख्यं जन्म, तस्मान् मन्त्रवत्यः क्रिया भवन्तीति ॥ १० ॥

 

_काः पुनस् ताः क्रियाः, कस्मिन् काले कर्तव्या इत्य् अत आह ।_

 

                    	**गर्भादानम् ऋतौ पुंसस् सवनं स्पन्द्नात् पुरा ।**

**              	षष्ठे ऽष्टमे वा सीमन्तो मासे ऽतो जातकर्म च ॥ १।११ ॥**

 

गर्भाधानाख्यः प्रथमः संस्कारो निषेकलक्षणः । स चर्तौ कार्यः । सामर्थ्याद् ऋतुर् वक्ष्यमाणो न वसन्तादिकः । पुंसवनाख्यो द्वितीयः संस्कारः । स च प्राग् गर्भस्पन्दनात् । तथा च पारस्करः: "अथ पुंसवनं पुरा स्पन्दनात्" इति (पार्गृ १।१४।१) प्रथमकल्पम् आह । षष्ठे गर्भमासे ऽष्टमे वा सीमन्तोन्नयनाख्यस् तृतीयः । अतः परं नाम्नैवागतकालं जातकर्म भवति । चशब्दात् सोष्यन्तीकर्म च । तथा चाह: "सोष्यन्तीम् अद्भिरभ्युक्षति," "जातस्य कुमारस्य च" इति (पार्गृ १।१६।१, ३) । एते च संस्काराः कार्त्स्न्येन गृह्याद् अवगन्तव्याः । प्रतिगर्भं चापसीमन्तोन्नयनाः प्रवर्तन्ते,[^४] तस्य स्त्रीसंस्कारत्वात् । तत्संस्कारत्वं च "सीमन्तम् ऊर्ध्वं विनयन्ति" इति (पार्गृ १।१५।४) वचनात् । मन्त्रवर्णाच् च "आजीवं फलिनी भव" इति (पार्गृ १।१५।६), सीमन्तिनीति समाख्यानाच् च । अन्या च स्मृतिः: "सीमन्तोन्नयनं पुंसवनवत् प्रथमे गर्भे मासे षष्ठे ऽष्टमे वा" इति (पार्गृ १।१५।१–२) । न च तद् एवं नेयं प्रथमे गर्भे मासनियमार्थम् इति, श्रुतिबाधप्रसङ्गात् । न च स्त्रीसंस्कारत्वे ऽपि गर्भनिमित्तत्वाद् आवृत्तिर् इति शयं वक्तुम्, प्रथमगर्भस्यैव निमित्तभावात् । कार्यशून्यत्वाच् चानावृत्तिः । गर्भाधानं त्व् अर्थाद् एवावर्तते । लिङ्गाच् च पुंसवनम् । सोष्यन्तीकर्म तु सुखप्रसवार्थत्वात् । अतो ऽवैषम्यम् । अतः सूक्तम् अपसीमन्तोन्नयना प्रवर्तन्त इति । एवं च समाचरानुग्रहः ॥ ११ ॥

 

_किं चान्यत् ।_

 

**              	अहन्य् एकादशे नाम चतुर्थे मासि निष्क्रमः ।**

**              	षष्ठे ऽन्नप्राशनं मासे चूडा कार्या यथाकुलम् ॥ १।१२ ॥**

 

एकादशे ऽहनि नाम कर्तव्यम् । एवं निष्क्रमणद्य् अपि । तथा चाह: "चतुर्थे मासि निष्क्रमं करोति" इति (पार्गृ १।१७।५) । यत् तु "दशम्याम् उत्थाप्य ब्राह्मणान् भोजयित्वा पिता नाम करोति" इति (पार्गृ १।१७।१), दशम्यां व्युष्टायाम् इति तत्रार्थः । तथा चाह मनुः ।

                    	नामधेयं दशम्यां तु द्वादश्यां चास्य कारयेत् । इति । (म्ध् २।३०)

आनन्तर्यार्थश् चकारः । दशम्यां व्युष्टायां द्वादश्यां वेति द्रष्टव्यम् । अंशजातत्वेनैकादश्याम् इति नोक्तम् । तुशब्दाच् चायम् एवाद्यः कल्प इति द्योतितम् । अथ तु दशम्याम् एवेति तस्यार्थः, तदा यस्य प्राग् दशरात्राच् छुद्धिस् तद्विषयत्वेन द्रष्टव्यं, सूतकवाक्योपरोधात् । एकादशे त्व् अविशेषेण प्राथमकल्पिकः । यथाकुलम् इति चूडाभिप्रायम् । यथा, "पञ्चचूडा भरद्वाजाः" इति । कालस् त्व् अङ्गम् । गुरुलाघवं गृह्याद् अवगन्तव्यम् । अथ वा कालाभिप्रायम् एवैतज् जातकर्मादिविषयत्वेनापि योज्यम् । यथा, जन्मान्तरं दशरात्रे वा जातकर्म । एकादशे द्वादशे वाह्नि, शतरात्रे पुण्ये नक्षत्रे वा नामकरणम् । दशरात्रे चतुर्थे मासे वा निष्क्रमणम् । षष्टे मासे संवत्सरे वान्नप्राशनम् । संवत्सरे सार्धे तृतीये व चूडाकरणम् । तत् सर्वं यथाकुलं वा कार्यम्, उक्तकालं वा । द्विर्मासग्रहणं तु छन्दःसमाधानार्थम् । ऋज्व् अन्यत् ॥ १२ ॥

 

 

_कस्मात् पुनर् एषां संस्कारकर्मणां प्रयत्नेनैव नियोगतो ऽनुष्ठानम् । उच्यते । यस्मात्,_

 

                    	**एवम् एनः शमं याति बीजगर्भसमुद्भवम् ।**

 

मातापित्रोर् जन्यस्य वा नियतनिमित्तत्वाद् एनसश् च निराकार्यत्वात् प्रयत्नेनैवं नियोगतः करणम् । गर्भार्थत्वे ऽपि चाकरणे मातापित्रोर् एव प्रथ्यवायः । तथा चाह मनुः ।

                    	बैजिकं गार्भिकं चैनो द्विजानाम् अपमृज्यते । इति । (म्ध् २।२७)

 

_किं पुनर् एताः क्रियाः पुंविषया एव । नेत्य् आह ।_

 

                    	**तूष्णीम् एताः क्रियाः स्त्रीणां**

 

अपि कार्या इति शेषः, संस्कार्यत्वाविशेषात् । एता इति सर्वनाम्नो ऽतश्शब्दावच्छिन्नजातकर्मादिविषयत्वं द्रष्टव्यम् । गर्भाधानादौ त्व् अविशेषः । सुखप्रसवार्थत्वात् तु सोष्यन्तीकर्मणश् चशब्दावगतस्यापि ग्रहणम् । <span style="text-decoration:underline;">ननु</span> एवं सति स्त्रीणां मन्त्रहानात् तद्युक्तकर्माधिकारो दुःश्लिष्टः स्यात् । वचनगम्यत्वाद् अधिकारस्यैतद् अचोद्यम् ।

 

_न च स्त्रीणाम् आत्यन्तिको मन्त्राभावः । यदि नाम जातकर्मादि तूष्णीम् ।_

 

                                            	**विवाहस् तु समन्त्रकः ॥ १।१३ ॥**

 

समन्त्रक एव । तस्माद् अविरोधः । कार्याभावात् तु नपुंसके संस्कारनिवृत्तिः । अर्थलक्षणास् तु नामकरणादयः शूद्रस्यापि प्रवर्तन्ते । तथा च मनुः: "शूद्रस्य प्रेष्यसंयुतम्" इति (म्ध् २।३२), अविहिताप्रतिषिद्धत्वात् । "मन्त्रवर्जं शूद्रस्य" इति शङ्खः । निःशेषतो वा स्त्रीसमत्ववचनाद् इति केचित् । तत् तु सामान्यतोदृष्टत्वाच् छब्दलक्षणे व्यवहारे नादरणीयम् । एते च संस्काराः स्त्रीणाम् अपि ब्राह्मणादीनाम् एतेष्व् एव कालेषु भवन्ति ॥ १३ ॥

 

_अतः परं तु ।_

 

                    	**गर्भाष्टमे ऽष्टमे वाब्दे ब्राह्मणस्योपनायनम् ।**

**              	राज्ञाम् एदादशे सैके विशाम् एके यथाकुलम् ॥ १।१४ ॥**

 

<span style="text-decoration:underline;">ननु</span> एतत् पारिशेष्याद् ब्राह्मणस्यैवोपनयनम् उक्तम् "आद्यास् त्रयो द्विजाः" इति । अयुक्तं ब्राह्मणग्रहणम् । अथ ब्राह्मणस्य सत उपनयनम्, नोपनयनाद् ब्राह्मण्यम् इति ज्ञापनार्थम् इत्य् उच्येत, तद् अपि वर्णपरिभाषयैव सिद्धेर् असारम् । <span style="text-decoration:underline;">उच्यते</span> । हेत्वर्थम् इदम् । गर्भाधानाज् जन्मनो वाष्टमे वर्षे ब्राह्मणम् उपनयेत् । कस्मात् । ब्राह्मणत्वाद् एव । एवं ह्य् आम्नायः: "गायत्रो वै ब्राह्मणः, अष्टाक्षरा वै गायत्री, तस्माद् अष्टवर्षं ब्राह्मणम् उपनयीत" इत्यादि । एवं क्षत्रियवैश्यशब्दाव् अपि योज्यौ । हेत्वभिधानं तु श्लोके वसन्तादिकालप्राप्त्यर्थम् । तथा चाम्नायः: "ब्रह्म हि वसन्तः, क्षत्रं ग्रीष्मो, विड् वर्षाः" इति (श्ब् २।१।३।५) । वसन्तादिसंबन्धं च ब्राह्मनादीनाम् अन्यतः सिद्धं हि शब्देनानुवदन् वसन्ते ब्राह्मणोपनयनं कार्यम् इति दर्शयति । यद्य् अप्य् एतान्य् आधानादौ वाक्यानि, तथापि हेत्वर्थोपपत्त्यर्थम् उपनयनापेक्षितकालसमर्पणम् अविरुद्धम् । मन्त्रवर्णश् च: "गायत्री वासन्तीति गायत्रीछन्दो वसन्ताद् ऋतोर् निरमिमीत" इति । अयम् एव तस्याप्य् अर्थः । चरकास् तु स्पष्टतराण्य् उपनयन एव पठन्ति । तथा च आपस्तम्बस् तान्य् एवानुकरोति: "वसन्ते ब्राह्मणम् उपनयीत" इत्यादि (आप्ध् १।१।१९) । शङ्खश् च: "वसन्तो ग्रीष्मः शरद् इति कालाः" इत्य् आह । वैश्यस्य तु विकल्पः । वेदाध्ययनायाचार्यसमीपे नयनम् उपनयनम् । तद् एवोपनायनम् इत्य् उक्तं छन्दोऽनुरोधात् । तदर्थं वा कर्म । राज्ञाम् इति क्षत्रियराजशब्दयोर् एकार्थत्वज्ञापनार्थम् । एकादशे ऽब्द उपनयनं कार्यम् इति शेषः । सैके विशाम् इति । द्वादश इत्य् अर्थः । एके यथाकुलम् इति पुनर्वचनात् परमतोपन्यासः । एके यथाकुलम् इच्छन्ति, न वसन्तादौ । वयं त्व् अष्टवर्षं वसन्ते ब्राह्मणम् उपनयीतेति । अनुलोमानन्तरजानाम् अप्य् एत एव कालाः मातृजातीयव्यपदेशात् "पुत्रा ये ऽनन्तरस्त्रीजाः" इति (म्ध् १०।१४) मनुवचनाद् द्रष्टव्यः । लिङ्गस्य च विवक्षितत्वात् स्त्रीष्व् अप्रसङ्गः । प्रतिलोमास् त्व् अनधिकृता एव । तथा च गौतमः: "प्रतिलोमात् तु धर्महीनः" इति (ग्ध् ४।२५) ॥ १४ ॥

 

_अथ किम् उपनीयानन्तरं वेद एवाध्यापयितव्यः, तादर्थ्याद् उपनयनस्य । एवं खलु प्राप्नोतीत्य् अत आह ।_

 

**              	उपनीय गुरुः शिष्यं महाव्याहृतिपूर्वकम् ।**

**              	वेदम् अध्यापयेत् पश्चाच् छौचाचारांश् च शिक्षयेत् ॥ १।१५ ॥**

 

तुशब्दार्थश् चशब्दः । उपनयनानन्तरम् एव न वेदम् अध्यापयेत् । किं तर्हि, पश्चात् । शौचाचारांश् चानन्तरम् एव शिक्षयेद् इत्य् अभिप्रायः । तथा च मनुः ।

                    	उपनीय गुरुः शिष्यं शिक्षयेच् छौचम् आदितः ।

                    	आचारम् अग्निकार्यं च संध्योपासनम् एव च ॥ इति । (म्ध् २।६९)

यदा त्व् अध्यापयेत्, तदा महाव्याहृतिपूर्वकम् । महाव्याहृतिशब्देन त्व् ॐकारो व्याहृतयः सावित्री चेति प्रत्येतव्यं, स्मृत्यन्तरात् । यथाह मनुः ।

                    	ॐकारपूर्विकास् तिस्रो महाव्याहृतयो ऽव्ययाः ।

                    	त्रिपदा चैव गायत्री विज्ञेया ब्रह्मणो मुखम् ॥ इति । (म्ध् २।८१)

गौतमीयं तु सामवेदविषयम् "ॐपूर्वा व्याहृतयः पञ्च सत्यान्ताः" इति (ग्ध् १।५१) द्रष्टव्यं, तत्र हि "पुरुषः सत्यम्" इति पञ्चानां पाठात् । अथ वा महाव्याहृतय एव पूर्वं यस्य वेदस्य स महाव्याहृतिपूर्वकः । सापेक्षत्वे समासानुपपत्तेः सावित्र्यभावः । ॐकारस् त्व् आद्यन्तयोर् अविरोधात् कर्तव्य एव । "स्रवत्य् आन्ॐकृतं पूर्वम्" (म्ध् २।७४) इति वचनात् । मानवं तु विकल्पेन व्याख्येयम् । ॐकारपूर्वा व्याहृतयो ब्रह्मणो मुखं तत्पूर्वा वा सावित्रीति । तथा च समाचारः । गुरुग्रहणं तु मुख्यं पितुर् उपनेतृत्वम् इति । तथा च श्रुतिः: "तस्मात् पुत्रम् अनुशिष्टं लोक्यम् आहुः" इति  (बाउ १।५।१७) । शिष्यग्रहणं तु पुत्रत्वे ऽप्य् अखिलशुश्रूषानियमार्थम् । क्षत्रियवैश्ययोर् अप्य् आपत्काले पुत्रोपनेतृत्वाद् गुरुत्वम् अविरुद्धम् । आचार्योपनयनं तु ब्राहमणस्यानुकल्पः । शौचम् आचाराश् च शौचाचाराः । शौचं मनोवाक्कायलक्षणं त्रिविधम् । अप्रतिरूपासङ्कल्पनं मनसः शुद्धिः, पाप्मनेतरस्य विरुद्धत्वात् । साधुशब्दप्रयोगः सत्यवचनं च वाचः । तथा च भारद्वाजः: "न म्लेच्छभाषां शिक्षेत । म्लेच्छो ह वा एष यद् अपशब्द इति हि विज्ञायते । तस्माच् छिष्यम् उपनीय साधुशब्दाञ् छिक्षयेत् संध्योपासनाग्नीन्धनानि" इत्यादि (च्ड़्। वध् ६।४१) । कायिकं तु मृद्वारिलक्षणं प्रसिद्धम् । अन्ये तु पञ्च शौचान्य् आचक्षते । तथा हि ।

                    	सत्यं शौचं मनःशौचं शौचम् इन्द्रियनिग्रहः ।

                    	सर्वभूतदया शौचं जलशौचं तु पञ्चमम् ॥ इति ।

आचाराश् चाग्नीन्धनाद्या आश्रमसंबन्धिनः । वर्णसंबन्धिनो ऽस्तेयाद्याः । शिक्षयेद् इति चोपदेशात् प्राग् उपनयनाद् अप्रवृत्तिः । तथा च गौतमः: "प्राग् उपनयात् कामचारवादभक्षः" इति (ग्ध् २।१) । यद्य् अपि कश्चित् प्राज्ञः स्वयं जानीयात्, तस्याप्य् अनुपनीतस्यानधिकारो गौतमवचनाद् एव । काललक्षणार्थं चोपनयग्रहणम्, न संस्कारार्थम्, कालस्यापेक्षितत्वात् । वर्णधर्मा हि जन्मानन्तरम् अशक्त्या बाध्यमानास् तस्याश् च प्रतिपुरुषम् अनियतत्वाद् अवध्यर्थनियतकालापेक्षिणस् तत्परत्वेनोपनयनश्रुतिं परिगृह्णन्ति । तथा चाथर्वणानां वितानकल्पः "अनेनसः पुरो ऽष्टमाद् वसन्तात् कुमारकाः कामं चरन्ति सम्राड्धर्मणः पञ्चत्वयाजिनः" इति कालपरता दर्शयति । स्त्रीणाम् अप्य् आ विवाहात् कामचारित्वम्, तस्यैव वैदिकत्ववचनात् । यथाह मनुः ।

                    	वैवाहिको विधिः स्त्रीणां संस्कारो वैदिकः स्मृतः । इति । (म्ध् २।६७)

यदा च निश्चितं वैदिकत्वेनोपनयनं विवाहो वा प्रवर्तते, तत्सामान्यात् तदैवान्ये ऽपि वर्णधर्मा इत्य् अवसेयम् । तथा न्यायविधो याज्ञिकाः पठन्ति: "अपि वा वेदतुल्यत्वाद् उपनयनेन प्रवर्तेरन्" इति (प्म्स् ६।२।२२) । शूद्रस्य त्व् अवध्यर्थकालानुपदेशात् सामर्थ्यं नियामकं, षोडशाब्दं वा प्राग् बालत्वस्मृतेह् "बालो वाप्य् ऊनषोडशः" इति (विध् ५४।३३) । ब्राह्मणानाम् अपि परमोपनयनकालात् प्राग् अनुपनीतानां कामचारित्वं केचित् स्त्रीणां चर्तुत्रयात्, स हि परमो विवाहकाल इति । तत् तु प्रमाणशून्यत्वान् नातीवानुमन्यते, प्राथमकल्पिककाललक्षणायैवोपनयनं यतः । तथा चानेनसः पुरोऽष्टमाद् इत्य् उक्तम् एवेत्य् अलं प्रसङ्गेन ॥ १५ ॥

 

_इदानीं शौचाभिधित्सया तन्निमित्तत्वान् मूत्रपुरीषोत्सर्गे विधिम् आह ।_

 

**              	दिवासंध्यासु कर्णस्थब्रह्मसूत्र उदङ्मुखः ।**

**              	कुर्यान् मूत्रपुरीषे तु रात्रौ चेद् दक्षिणामुखः ॥ १।१६ ॥**

 

दिवा संध्ययोश् च कर्णारोपितयज्ञोपवीत उदङ्मुखो मूत्रपुरीषे कुर्यात् । रात्राव् अप्य् एवम् । दक्षिणामुखत्वं तु विशेषः । चेच्छब्दाद् यदा कुर्यात् तदैवम् इति गम्यते । तुशब्दो ऽवधारणार्थः । मूत्रपुरीषे एवैवं कुर्यात्, नान्यद् अपि रेत-उत्सर्गादि । यद् वा चशब्दार्थे स्मृत्यन्तरोपसङ्ग्रहणाय । यथाह शङ्खः: "वग्यतो ऽवगुण्ठितशिरा भूमिम् अनतर्धाय मेहेत्" इति । उपविष्टश् च, उत्थानवचनात् ॥ १६ ॥

 

_किं पुनस् तस्मिन्न् एव देशे शौचं कर्तव्यम् । नेत्य् आह ।_

 

**              	गृहीतशिश्नश् चोत्थाय मृद्भिर् अभ्युद्धृतैर् जलैः ।**

**              	गन्धलेपक्षयकरं शौचं कुर्याद् अतन्द्रितः ॥ १।१७ ॥**

 

चशब्दात् पूर्वम् अपि गृहीतशिश्नः कुर्यात् । उत्थाय तस्माद् देशात् । मृद्भिर् अभ्युद्धृतैर् जलैः शौचं कुर्यात् । मृद्भिर् इति बहुवचनं स्मृत्यन्तरोक्तपरिमाणप्राप्त्यर्थम् । यथाह मनुः ।

                    	एका लिङ्गे गुदे तिस्रस् तथैकत्र करे दश । इति । (म्ध् ५१३६)

यत् तु स्मृत्यन्तरोक्तं "पञ्चापाने" (द्क्स्म् ५।५) इति, तद् अग्निहोत्रिविषयं द्रष्टव्यं, पुलस्त्यवचनात्:

                    	स्नातकस्य त्रयो ऽपाने पञ्चापाने ऽग्निहोत्रिणः ।

                    	सर्वान् एव गृहस्थेषु शौचकल्पान् नियोजयेत् ॥ इति ।

एतद् एव द्विगुणं नैष्ठिकस्य त्रिगुणम् अपत्नीकवनस्थस्य चतुर्गुणं ज्ञानभिक्षोः । मानवात् तु द्विगुणाद्युपकुर्वाणादीनाम् (म्ध् ५।१३७) । यथाह व्यासः ।

                    	शुक्लं धौतं यथा वस्त्रं मलिनं तद् भवेत् पुनः ।

                    	निर्मलं तु भवेत् क्लेशात् स्त्रीपुंवर्गाश्रमास् तथा ॥

                    	प्रायश्चित्तं च दण्डं च शौचं चातो यथाक्रमम् ।

                    	कल्प्यम् उत्कृष्टम् उत्कृष्टे मधं मध्ये ऽधमे ऽधमम् ॥ इति ।

यत् तु मृद्विशेषपरिमानं दक्षोक्तम्,

                    	अर्धप्रसृतिमात्रा तु प्रथमा मृद् उदाहृता । (द्क्स्म् ५।७)

इति, तत् त्रित्वे सति गन्धलेपापकर्षणे च विरोधात् पूर्वा पूर्वा भूयसी परा परा मृद् अल्पेत्य् एवम् उपलक्षणार्थं विज्ञेयम् । यत् तु तत्रैव मूत्रशौचम्,

                    	एका लिङ्गे तु दातव्या तथैकत्र करे त्रयः ।

इति, तत् केवलमूत्रविषयम्, अन्यत्र करशौचस्य तान्त्रिकत्वात् । सर्वाश्रमाणां चैतद् एव मूत्रशौचं, विशेषानभिधानात् । गृहस्थस्य चैतद् इति न द्विगुणकल्पना । तथा मृल्लक्षणम् अप्य् अन्वेष्यम्,

                    	वल्मीकाखूत्करो (त्के?) वा जलात् पथि कृता च या ।

                    	कृतशौचावशिष्टा च षड्भिः शौचं न विद्यते ॥

इत्यादि । अभ्युद्धृतैर् जलैः, जलाशयात् पाण्यादिना । गन्धलेपक्ष्यकरम् इति । तथा मृद् ग्रहीतव्या, यथा तिसृभिर् एव गन्धलेपक्षयो भविष्यतीत्य् अर्थः । श्लेष्मादिविष्यं वैतद् द्रष्टव्यम्, अन्यत्र गन्धापकर्षणाद् एव लेपापकर्षण्सिद्धेः । अतन्द्रितः अनलसः । यथाविधिं शौचं कुर्याद् इति विधिः, न यदेत्यर्थः (?) । यद् वा मृद्भिर् अधिश् च यथाविहितं शौचं कुर्युः । विहितपरिमाणाभिर् यथाश्रमं शौचं कुर्यात् । यस्य तु विशेषपरिमाणं नाम्नातं स मृज्जलैर् गन्धलेपक्षयकरं शौचं कुर्याच् छूद्रादिः । तथा च पितामहः ।

                    	त्रिषु ये नोपनीयन्ते शूद्राः सौधन्वना स्त्रियः ।

                    	गन्धलेपापक(र्षणं?) तेषां शौचं मृदम्भसा ॥ इति । ॥ १७ ॥

 

_एवं तावन् मृद्वारिलक्षणम् शौचं निर्वर्त्य तस्माद् देशाद् अपक्रम्य पादौ प्रक्षाल्य ततः,_

 

**              	अन्तर्जानु शुचौ देश उपविष्ट उदङ्मुखः ।**

**              	प्राग् वा ब्राह्मेण तीर्थेन द्विजो नित्यम् उपस्पृशेत् ॥ १।१८ ॥**

 

प्राग् वा प्रङ्मुखो वेत्य् अर्थः । स्मृत्यन्तराच् च बद्धशिखो बद्धकक्ष्य आ मणिबन्धनात् पाणी प्रक्षाल्य ब्राह्मेण तीर्थेन द्विजो नित्यम् उपस्पृशेत् । तथा च गौतमः: "प्राङ्मुख उदङ्मुखो वा शौचम् आरभेत । शुचौ देश आसीनो दक्षिणं बाहुं जान्वन्तरा कृत्वा यज्ञोपवीत्य् आ मणिबन्धनात् पाणी प्रक्षाल्य वाग्यतः" इत्यादि (ग्ध् १।३६) । द्विजग्रहणं स्त्र्यादिव्यावृत्त्यर्थम् । नित्यशब्दात् सर्वाश्रमेष्व् अयम् एवाचमनकल्पः । सूतकादाव् प्य् अनिवृत्तिर् इत्य् अन्ये ॥ १८ ॥

 

_ब्राह्मेण तीर्थेनेत्य् उक्तम् । तस्य चालौकिकत्वाल् लक्षणम् आह ।_

 

**              	कनिष्ठादेशिन्यङ्गुष्ठमूलान्य् अग्रं करस्य च ।**

**              	प्रजापतिपितृब्रह्मदैवतीर्थान्य् अनुक्रमात् ॥ १।१९ ॥**

 

ब्राह्मप्रसङ्गाद् अन्यन्य् अपि तीर्थानि कार्यौपयिकत्वाद् उच्यन्ते । तीर्थम् इति च दक्षिणहस्ते ऽवतारप्रदेशनामधेयम् । लोके ऽप्य् उदकाद्यवतारे तीर्थशब्दः प्रसिद्धः । तानि च विशेषकार्यौपयिकत्वात् स्तुत्यर्थं देवताभिर् आख्यायन्ते । अर्थतश् चतुर्णाम् अवगतानां[^५]<sup>[५]</sup> व्यवहारर्थं विशेषसंज्ञाः कथ्यन्ते । कनिष्ठामूले प्राजापत्यम् । देशिनीमूले पित्र्यम् । देशिन्य् अङ्गुष्ठानन्तराङ्गुलिः । तस्याङ्गुष्ठस्य चान्तराल इत्यर्थः । ब्राह्मं त्व् अङ्गुष्ठमूले । कराग्रे दैवम् । तत्र ब्राह्मेणोपस्पृशेद् इति प्रकृतसंबन्धः । तथा च शाट्यायनकः कल्पः: "दक्षिणे ब्राह्मणहस्ते पञ्च तीर्थानि भवन्ति । प्राङ्मुखश् चेत् पुरस्ताद् दैवं, दकिणतः पित्र्यं, पश्चाद् ब्राह्मम्, उत्तरतः प्राजापत्यं, मध्ये पारमेष्ठ्यम्" इत्यादि । वृद्धवासिष्ठे ऽप्य् एवम् एव । मध्ये सौम्यम् इति तु विशेषः । आचार्यस्य पञ्चतीर्थानभिधानं तस्य कमण्डलूपस्पर्शनादिविनियोगेनाल्पप्रयोजनत्वात् । ब्राह्मणग्रहणं चोदाहरणोपलक्षणार्थम् अन्यपरत्वात् । सव्ये पाणौ विरोधात् तीर्थाभाव एव । अतश् च ब्राह्मोपदेशाद् एव दक्षिणेनाचमनम् इति ज्ञायते । तथा चोक्तं "दक्षिणेनाचमनम्" इति ।

 

_उपस्पृशेद् इत्य् उक्तम् । साधारणश् चालम्भनस्नानेषूपस्पर्शनशब्दः । तस्य गुणविधानतो वाक्यशेषान् निर्णयः । कानि पुन्स् तानि गुणविधानानीत्य् अत आह ।_

 

**              	त्रिः प्राश्यापो द्विर् उन्मृज्यात् खानि चोर्ध्वम् उपस्पृशेत् ।**

 

त्रिर् अपः पीत्वा द्विर् उन्मृजेत् । उच्छब्दः परेर् अर्थे, दृष्टार्थत्वात् । अत एव परिमार्जनं मुखस्य, खानि चोर्ध्वम् उपस्पृशेद् इति वचनात् । ऊर्ध्वम् इति खानि शीर्षण्यानि चक्षुरादीन्य् उच्यन्ते । चशब्दाद् अधश् च, "पादाव् उक्षेन् मूर्धनि च दद्यान् नाभिं चोपस्पृशेत्" इति स्मृत्यन्तरानुसारात् । पूर्वं च पादाभ्युक्षणं तत इन्द्रियालम्भः । उपशब्दप्रयोगाच् च बहिः स्पर्शणं, नाक्ष्णोः । अत्र प्रकृतत्वाद् अद्भिः । दक्षाद्युक्तश् चाङ्गुलीनियमो ऽनुरोद्धव्यः । अविशेषाच् चशब्दसामर्थाच् चाचमनप्रयोगभेदो ऽपि । यथ: "संहताभिस् तिसृभिः पूर्वम् आस्यम् एवम् उपस्पृशेत्" इत्यादि ।

 

_किंलक्षणाः पुनर् आप आचमनयोग्याः । तद् आह ।_

**              	अद्भिस् तु प्रकृतिस्थाभिर् हीनाभिः फेनबुद्बुदैः ॥ १।२० ॥**

 

अद्भिर् इति पुनः श्रुतिर् गुणार्था । तुशब्दो विवेकार्थः । अद्भिर् एव नान्यसंसृष्टाभिः । तथा च शङ्खः: "उद्धृत्य परिपूताभिः" इति । प्रकृतिस्थाः स्वभावतः स्थिताः अक्षारा अशृताश् चेत्य् अर्थः । तथा च आपस्तम्बः: "न तप्ताभिश् चाकारणात्" (आप्ध् १।१५।६) इति । आतपादितप्ताश् तु जलाशये न दुष्यन्ति । मानवं च "अनुष्णाभिः" (म्ध् २।१६) इति । शङ्खवचनाद् अशृताभिर् इति व्याख्येयम् । तथा चातुरापवादः ।

                    	अनापदि द्विजातीनाम् अशृतेन यथाम्भसा ।

                    	तद्वद् एव भवेच् छुद्धिः शृतेन शृतपायिनाम् ॥ इति ।

"न तप्ताभिश् चाकारणाद्" इत्य् अस्याप्य् अयम् एवार्थः । ऋज्व् अन्यत् ॥ २० ॥

 

_किं पुनस् तासां परिमाणम् । उच्यते ।_

 

**              	हृत्कण्ठतालुगाभिस् तु यथासंख्यं द्विजातयः ।**

**              	शुध्येरन् स्त्री च शूद्रश् च सकृत् स्पृष्टाभिर् अन्ततः ॥ १।२१ ॥**

 

तुशब्दात् प्राग्घृदयप्राप्तेर् अशुद्धिः, न परतो गमने । "स्त्री च शूद्रश् च सकृत् स्पृष्ठाभिर् अन्ततः" । पूर्वश् चकार उत्कृष्यैवकारार्थो व्याख्येयः । स्पृष्टाभिर् एवेत्य् अर्थः । ततश् चान्यपरिसंख्यानाद् इन्द्रियालम्भनादिनिवृत्तिः । परिमार्जनं तु दृष्टार्थत्वात् प्रवर्तते । तथा च बौधायनः: "न बुद्बुदाभिर् न फेनाभिर् न कलुषाभिर् न हसन् न जल्पन् न तिष्ठन् न विलोकयन् न प्रह्वो न प्रणतो न मुक्तशिखो नाबद्धकक्ष्यो न बहिर्जानुः शब्दम् अकुर्वन् त्रिर् अपो हृदयङ्गमाः पिबेद् द्विः परिमृज्यात् । त्रिर् इत्य् एके । सकृद् उभयं शूद्रस्य स्त्रियाश् च" (ब्ध् १।८।१७–२२) इति सकृत् परिमार्जनं दर्शयति । अन्ततो जिह्व्येत्य् अर्थः । तृतीयार्थे पञ्चमी ॥ २१ ॥

 

_एवं तावद् आचमनविधिम् उक्त्वानन्तरं स्नानादिविधिम् आह ।_

 

**              	स्नानम् अब्दैवतैर् मन्त्रैर् मार्जनं प्राणसंयमः ।**

**              	सूर्यस्य चाप्य् उपस्थानं गायत्र्याः प्रत्यहं जपः ॥ १।२२ ॥**

 

कार्य इति शेषः । स्नानं प्रत्यहं कुर्यात् । तस्य च विधिर् आचार्येणैवान्यत्राभिहितः ।

                    	विद्यमाने प्रभूते हि नाल्पे स्नानं स्माचरेत् । इति ।

उभयात्मकं हि स्नानं शौचम् आचारश् च । तत्र केचित् पञ्चविधम् आहुः "आग्नेयं वारुणम्"[^६] इत्यादि । तत् पुनर् गृहस्थ्स्यापद्विषयं द्रष्टव्यम् । इह त्व् अम्भसैव स्नानम् दण्डवद् आप्लववचनाद् ब्रह्मचारिणः । संध्योपासनादयस् त्व् आचाराः । तत्रायं संध्योपासनविधिः "अब्दैवतैर् मन्त्रैर् मार्जनम्," "आपोहि ष्ठा" इत्येवमादिभिः । प्राणसंयमश् च वक्ष्यमाणः । "सूर्यस्य चाप्य् उपस्थानम्," चशब्दाद् द्रुपदायाश् च । तथा च संध्योपासनविधौ हारीतः ।

                    	यतः प्राणान् समाधाय त्रिर् जपेद् द्रुपदाम् ऋचम् ।

                    	त्रिसंध्यम् एनसो मुक्तो दीपिकेव विराजते ॥ इति ।

सूर्योपस्थानं च सौरीभ्याम् ऋग्भ्याम् । यथोक्तम् ।

                    	आपोहिष्ठातृचेनाद्भिर् मार्जयित्वा शुचिर् नरः ।

                    	अथोद् उ त्यम् इति द्वाभ्याम् उपतिष्ठेत भास्करम् ॥ इति ।

सावित्रीं च गायत्रीं "तत् सवितुर्" इत्य् ॐकारव्याहृतिपूर्विकां प्रत्यहं जपेत् । तथा च मनुः ।

                    	एतद् अक्षरम् एतां च जपन् व्याहृतिपूर्विकाम् ।

                    	संध्ययोर् उभयोर् विप्रो वेदपुण्येन युज्यते ॥ इति । (म्ध् २।७८)

अपिशब्दात् स्नानाद्य् अपि नित्यम् । स्नानं च दण्डवद् आप्लवनं ब्रह्मचारिणो ऽविरुद्धम् । गौतमीयं तु सुखार्थस्य प्रतिषेधः (च्ड़्। ग्ध् १।१३) । तथा च आपस्तम्बः "नाप्सु श्लाघमानः स्नायात्" (आप्ध् १।२।३०) इत्य् अदृष्टार्थम् अनिषिद्धम् इति दर्शयति । एवं मनुः ।

                    	नित्यं स्नात्वा शुचिः कुर्याद् देवर्षिपितृतर्पणम् । इति । (म्ध् २।१७६)

देवतर्पणादिप्राप्त्यर्थो वापिशब्दो व्याख्येयः, अस्माद् एव मनुवचनात् (?) ॥ २२ ॥

 

_प्राणायामः कर्तव्य इत्य् उक्तम् । तत्स्वरूपम् आह ।_

 

**              	गायत्रीं शिरसा सार्धं जपेद् व्याहृतिपूर्विकाम् ।**

**              	प्रतिप्रणवसंयुक्तां त्रिर् अयं प्राणसंयमः ॥ १।२३ ॥**

 

"महर् जनस् तपः सत्यं भूर् भुवः सुवस् तत् सवितुर् वरेण्यम्" इत्य् ऋचम् ।

                    	सावित्र्याश् च शिरः पुण्यम् आपो ज्योती रसो ऽमृतम् । इति ।

अयं च प्राणसंयमस् त्रिः कार्य इति योजनीयम् । अन्ये त्व् एवंरूपां सावित्रीं त्रिर् जपेद् अयं च प्राणसंयम इत्य् वर्णयन्ति । संयतोच्छ्वासेन चायं जपः कार्यः, समाख्यानात् । तथा च मनुः ।

                    	त्रिर् जपेद् आयतप्राणः प्राणायामः स उच्यते । इति । (म्ध् २।८३ अद्दितिओन्)

 

_पाठक्रमाच् च मार्जनात् परतः प्राणायामप्राप्ताव् आह ।_

 

**              	प्राणान् आयम्य संशुद्धस् तृचेनाब्दैवतेन तु ।**

**              	जपन्न् आसीत सावित्रीं प्रत्यग् आ तारकोदयम् ॥ १।२४ ॥**

 

यद् वा, अयं सायंसंध्यविषय एव क्रमः । पूर्वं प्राणान् आयम्य संशोधनं कार्यम् । संशब्दाच् चाद्भिर् मार्जनं दर्भैः । तृचेनेत्य् अधिकनिवृत्त्यर्थम् । पुनर्वचनम् अत्रैव । अतश् च मध्यंदिन आधिक्यम् अविरुद्धम् । तुशब्दश् चशब्दार्थे द्रुपदाप्राप्त्यर्थः । अर्धास्तमित आदित्ये प्राणान् आयम्य "आपो हि ष्ठा" इति तृचेन मार्जयित्वा द्रुपदां च जप्त्वा सूर्यम् उपस्थाय जपन्न् आसीत सावित्रीम् ॐकारमहाव्याहृतिपूर्विकां प्रत्यङ्मुख आ नक्षत्रोदयात् । यद् अपि "आ ज्योतिषो दर्शनात्" इत्य् उक्तम्, तद् अप्य् उदयोपलक्षणार्थम् एव, दर्शनस्यानियतत्वात् । द्वयं चानेन श्लोकेन विधीयते: प्राणायामस्य पूर्वकालता सायं च संध्याविधानम्, आ नक्षत्रदर्शनाद् इति लिङ्गात् । कालविशिष्टसंध्योपासनविधिर् वा स्यात् । एवं च "तृचेनाब्दैवतेन" इत्य् अधिकनिवृत्त्यर्थं पुनर्वचम् अर्थवत् । तथा च स्नानविधौ स्पष्टीकरिष्यते ॥ २४ ॥

 

_किं सायम् एव संध्योपासनम् उत प्रातर् अपि । यदा च प्रातः, तदा किम् एवम् एव । उच्यते ।_

 

**              	संध्यां प्राङ् प्रातर् एवं हि तिष्ठेद् आ सूर्यदर्शनात् ।**

**              	अग्निकार्यं ततः कुर्यात् संध्ययोर् उभयोर् अपि ॥ १।२५ ॥**

 

एवम् एव प्रातः संध्योपासनं कुर्यात् । अयं तु विशेषः: प्राङ्मुखस् तिष्ठन् नक्षत्रदर्शनाद् आरभ्य आ सूर्यधर्शनाज् जपं कुर्यात् । मध्यंदिने तु विशेषानभिधानात् प्राङ्मुख उदङ्मुखो वासीनः शक्त्या सावित्रीं जपेत् । अन्ये त्व् आदित्याभिमुखस् तिष्ठन् सहस्रादिसंख्याताञ् जपेद् इत्य् आहुःन्, हारीतवचनात् ।

                    	देवी सहस्रशीर्षा तु शतमध्या दशावरा ।

                    	जपेद् अतः सहस्रान्तां शतमध्यां दशावराम् ॥ इति ।

तत् तु कार्योपरोधाद् अग्निहोत्रिविषयं द्रष्टव्यम् । प्राक् सूर्योदयाद् उपस्थानानुपपत्तेर् उत्कर्ष इति केचित् । न त्व् एवं समाचारः । अभिविधावाङ् द्रष्टव्यः,

                    	ऋषयो दीर्घसंध्यत्वाद् दीर्घम् आयुर् अवाप्नुयुः । (म्ध् ४।९४)

इत्य् स्मृत्यन्तरदर्शनात् । संध्येति चोपस्थानकर्मणो नामधेयं, कालस्य चान्यतः प्राप्तत्वात् । यथाह गार्ग्यः ।

                    	पूर्वां संध्यां सनक्षत्रां प्रातर् आ भास्करोदयात् ।

                    	आ तारकोदयात् सायं पश्चिमां सदिवाकराम् ॥ इति ।

"अर्धास्तमितभास्कराम्" इति संवर्तः । मार्जनं त्व् आत्मसंस्कारार्थं संध्याङ्गं च । अन्ये तु जपकर्मप्राधान्यं मन्यन्ते । यथाह मनुः ।

                    	पूर्वां संध्यां जपंस् तिष्ठेत् सावित्रीम् आर्कदर्शनात् । इति । (म्ध् ४।९३)

तिष्ठञ् जपेद् इति विभक्तिव्यत्ययस् तथा स्यात् । एवं च संध्याम् उपास्याग्निकार्यं कुर्यात् । तस्य विधिर् गृह्याद् अवगन्तव्यः । "संध्ययोर् उभयोः" संध्याशब्दश् चायम् अनन्तरकालोपलक्षणार्थः, विरोधात् । उभयग्रहणं चादरार्थम् । "कृताग्निकार्यो भुञ्जीत" (य्ध् १।३५) इत्य् अग्निकार्यम् अन्यत् कर्तव्यम् इत्य् आशङ्का मा भूद् इत्य् आदरः । अन्ये तु संध्ययोर् इत्य् अङ्गाङ्गिभावं मन्यन्ते । तत् पुनर् नातीव पेशलम्, "ततः" इति क्रमाभिधानात् सप्तमीनिर्देशाच् च । अपिशब्दो नित्यत्वज्ञापनार्थः । अहर् अहर् इत्य् अनुकर्षणात् ॥ २५ ॥

 

_एवम् अग्निकार्यं निर्वर्त्य,_

 

**              	ततो ऽभिवादयेद् वृद्धान् असाव् अहम् इति ब्रुवन् ।**

**              	गुरुं चैवाप्य् उपासीत स्वाध्यायार्थं समाहितः ॥ १।२६ ॥**

 

तत इति क्रमार्थम् । "अभिवादयेद् वृद्धान्" विद्याभिजनवृत्तवयोधनादिभिः । असाव् इति नामादेशः । इतिकरणः प्रकारार्थः । यथाह बौधायनः: "कामम् अन्यस्मै साधुवृत्ताय गुरुणानुज्ञातः असाव् अहं भो इति श्रोत्रे संस्पृश्य मनसः समाधानार्थम् अधस्ताज् जान्वोर् आ पद्भाम्" इत्यादि (ब्ध् १।३।२६–२८) । श्रोत्रसंस्पर्शश् च समाचाराद् देशनियत इति केचित् । यद् आपस्तम्बेनोक्तम्: "दक्षिणं बाहुं श्रोत्रसमं प्रसार्य ब्राह्मणो ऽभिवादयेत्" इत्यादि (आप्ध् १।५।१६) । तद् दृष्टार्थत्वाद् दूरस्थविषयं द्रष्टव्यम् । अभिवाद्यानभिवाद्यविवेको ऽन्वेष्टव्यः । यथा: "नाप्रयतो नाप्रयताय" इत्यादि (ब्ध् १।३।२९) । यथा: "समिन्मृदुदकुम्भहस्तो नाभिवादयेत्" (ब्ध् १।३।३१) । अन्यद् अप्य् एवंसंयुक्तं "न समवाये ऽभिवादनम् अत्यन्तशो भ्रातृपत्नीनां जातवीर्यश् चेद्" इत्यादि (ब्ध् १।३।३२–३३) । "नाम्नो ऽन्ते ये न प्लुतिं विदुर्" इत्यादि । "गुरुं चैवाप्य् उपासीत" इति तुशब्दार्थश् चशब्दः । एवशब्दश् च मकारान्तः । गुरुं त्व् एवम् उपसंगृह्णीयात्, नाभिवादयेद् इत्य् अर्थः । यथाह मनुः ।

                    	व्यत्यस्तपाणिना कार्यम् उपसंग्रहणं गुरोः ।

                    	सव्येन सव्यः स्प्रष्टव्यो दक्षिणेन तु दक्षिणः ॥ (म्ध् २।७२)

इति वचनात् । यत् त्व् आपस्तम्बोक्तं, "दक्षिणं पादं पाणिभ्यां परिमृज्य हस्तं गृह्णीयात्" (आप्ध् १।५।२१) इति, तत् प्रसादविशेषार्थत्वान् नैमित्तिकम् । पूर्वं गुरोर् उपसंग्रहणम्, "गुरुणानुज्ञातः" इति वचनात् । न केवलम् उपसंगृह्णीयात्, अप्य् उपासीत स्वाध्यायार्थं समाहितः प्रणिहितमनाः । यद् वा, अन्तरेणापि स्वाध्यायार्थम् उपासीतेत्य् एवम् अपिशब्दार्थः ॥ २६ ॥

 

_अयं चान्यस् तद्धर्मः ।_

 

**              	आहूतश् चाप्य् अधीयीत लब्धं चास्मै निवेदयेत् ।**

**              	हितं चास्याचरेन् नित्यं मनोवाक्कायकर्मभिः ॥ १।२७ ॥**

 

आहूतो ऽविचारयन् गुरुणा गच्छेत् । चशब्दाद् अनाहूतश् च । किं चान्यत् । अप्य् अधीयीत गुरुणानुज्ञातः, अपिशब्दात् । प्रकारार्थो वापिशब्दः, "अर्थनित्यः परीक्षेत" (निरुक्त २।१) इति शब्दज्ञा यतः । प्रकारं चाह गौतमः: "पाणिना सव्यम् उपसंगृह्य" इत्यादि (ग्ध् १।४६) । लब्धं च बैक्षम् अस्मै निवेदयेत्, लाभान्तराभावात् । यद् वा, अन्यद् अप्य् अयाचितम् अप्रत्याख्येयं, ब्राह्मणाद्याहृतम् अस्माद् एव वचनाद् गृह्णीयात् । गुर्वर्थं वा तदनुज्ञया भिक्षेतेति । तथ च आपस्तम्बः: "सर्वं लाभम् आहरन् गुरवे" (आप्ध् १।३।२५) इति सर्वग्रहणाद् भैक्षस्य पृथङ्निवेदनाद् एतद् एव ज्ञापयति । यत् तु "पक्वान्नस्वामिनो भिक्षवः" इति, तद् आत्मवृत्त्यर्थं द्रष्टव्यम् । "हितं तस्याचरेन् नित्यम्", चशब्दात् प्रियं च । तथाह गौतमः: "युक्तः प्रियहितयोः" इति (ग्ध् २।३०) । अप्रियम् अपि च तदात्वे हितं भवत्य् एवौषधादि । अतो भेदेनाभिधानम् । नित्यशब्दाच् च समावृत्तो ऽपीति गम्यते । मनोवाक्कायकर्मभिर् इति सर्वथेत्य् अर्थः । यथाहाम्नायः: "यस् ते न द्रुह्येत् कतमच् चनाहं ये गुरुं नाद्रियन्ते विप्रा मनसा वाचा कर्मणा वा" इति (च्ड़्। वध् २।९, ११) । हितप्रकारविशेषश् च लोकतः शास्त्रान्तरतश् चावगमयितव्यः । एते ब्रह्मचारिणो नियमाः ॥ २७ ॥

 

_गुरोः पुनः ।_

 

**              	कृतज्ञो ऽद्रोही मेधावी शुचिः कुल्यो ऽनसूयकाः ।**

**              	अध्याप्याः साधुशक्ताप्तस्वार्थ्दा धर्मतस् त्व् इमे ॥ १।२८ ॥**

 

कृतज्ञः प्रसिद्ध एव । अद्रोही सर्वभूतानाम्, आचार्याद्रोहस्य हितवचनाद् एव सिद्धत्वात् । शुचिर् व्याख्यातः । कुल्यः कुलीनः । अनसूयकाः असूयारहिताः । असूया परमर्मसूचनम् अभिनयादिना, परिवादो वा । उक्तवक्ष्यमाणविशेषणं वैतद्, बहुवचनसामर्थ्यात् । एकवचनपाठे ऽप्य् अयम् अध्याप्यान्तरोपन्यासः । साधुः सद्भिर् व्याख्यातः । शक्तो ऽभियोगग्रहणसमर्थ ऊहापोहक्षमो वा । आप्तो मित्रम् । स्वः पुत्रव्यतिरेकेण भ्रात्रादिः । अर्थदो द्रव्यदः, विद्याप्रदो वा । "विद्या मनुष्याश् च विहिताः परिवर्तकेन" (वध् २।३९) इति स्मृत्यन्तरात् । द्रव्यदश् चापणेन, धर्मत इत् वचनाद् भृतकाध्यापनप्रतिषेढच् च । एते धर्मतो ऽध्याप्याः । तुशब्दाच् च वृत्त्यर्थम् अन्यो ऽपि । यथाह मनुः ।

                    	आचार्यपुत्रः शुश्रूषुर् ज्ञानदो धार्मिकः शुचिः ।

                    	शक्तो ऽर्थदो ऽर्थी स्वः साधुर् अध्याप्या दश धर्मतः ॥ इति । (म्ध् २।१०९)

आचार्यच्छलेन शिष्यस्यामी धर्मा विधीयन्ते । एवंगुणो ऽध्याप्यः । तेन चैवं भवितव्यम् इत्य् अर्थः । अमी च ब्रह्मचारिण एव ॥ २८ ॥

 

**              	दण्डाजिनोपवीतानि मेखलाम् चैव धारयेत् ।**

**              	ब्राह्मणेषु चरेद् भैक्षम् अनिन्द्येष्व् आत्मवृत्तये ॥ १।२९ ॥**

 

एवशब्दो मकारान्तो द्रष्टव्यः, स्मृत्यन्तरोक्तप्रकारार्थः । चशब्दो ऽनुक्तसमुच्चयार्थः । यथाह गौतमः: "वासांसि शाणक्षौमचीरकुतपाः सर्वेषाम्" इत्यादि (ग्ध् १।१७) । दण्डप्रकारश् च: "बैल्वपालाशौ ब्राह्मणदण्डौ" इत्यादि (ग्ध् १।२२) । "कृष्णरुरुबस्ताजिनानि" (ग्ध् १।१६) इत्य् अजिनप्रकारः । तानि चोत्तरीयाणि । यथाह आपस्तम्बः: "अजिनम् एवोत्तरीयं धारयेयुः" इति (आप्ध् १।३।१०) । उपवीतं च । यथाह बौधायनः: "कौशं सौत्रं वा त्रिस् त्रिवृद् यज्ञ्ōपवीतम् । आ नाभेर् दक्षिणं बाहुम् अवधाय शिरो ऽवदध्यात्" इति (ब्ध् १।८।५–७) । मानवं तु: "उद्धृते दक्षिणे पाणौ" (म्ध् २।६३) इत्यादि विन्यासार्थम् । यत् तु वर्णविशेषेण "कार्पासम् उपवीतं स्याद् विप्रस्य" इत्यादि (म्ध् २।४४), तज् जातुकर्णिवचनात् "दीक्षितौ चेद् राजन्यवैश्यौ शाणाविके कुर्याताम्" इति दीक्षितविषयम् । मेखलाप्रकारश् च: "मौञ्जी त्रिवृत् समा श्लक्ष्णा" इत्यादि (म्ध् २।४२) । एतानि च दण्डादीन्य् अविरुद्धेषु कालेषु नित्यं धार्याणि । यत् तु मनुनोक्तम्: "प्रतिगृह्येप्सितं दण्डम्" इति (म्ध् २।४८), तद् आप्द्य् अन्यदण्डग्रहणार्थं द्रष्टव्यम् । "ब्राह्मणेषु चरेद् बैक्षम् अनिन्द्येष्व् आत्मवृत्तये," न सर्वार्थम् । ब्राहमणकुलेष्व् इति चायं प्रथमः कल्पः । क्षत्रियवैश्यकुलेष्व् इति चायम् अनुकल्पः । शूद्रकुलेष्व् अपीत्य् आपत्कल्पः । तथा चाह मनुः ।

                    	वेदयज्ञैर् अहीनानां प्रशस्तानां स्वकर्मसु ।

                    	ब्रह्मचार्य् आहरेद् भैक्षं गृहेभ्यः प्रयतो ऽन्वहम् ॥

                    	सर्वं वा विचरेद् ग्रामं पूर्वोक्तानाम् असम्भवे । इति । (म्ध् २।१८३, १८५)

"सार्ववर्णिकं भैक्षचरणम्" (ग्ध् २।३५) इति च गौतमः । ब्राह्मणवचने ऽपि ब्राह्मण्स्त्रीभ्यो भैक्षचरणम् । यथाह आपस्तम्बः: "अप्रत्याचक्षाणाम्" इति (आप्ध् १।३।२६) । आम्नायश् च: "यस्या आचारभूयिष्ठं श्लक्ष्णता च तां भिक्षेद् इत्य् आहुस् तल्लोक्यम् इति । अथ यद्य् अन्यां भिक्षितव्यां न विन्देतापि स्वाम् एवाचार्यानीं भिक्षेत" इति स्त्रियं भिक्षितव्यां दर्शयति । "स्वस्ति वाच्य भिक्षादानम् अप्पूर्वम्"[^७] (ग्ध् ५।१८) इत्य् एतद् अपि स्त्रीविषयम् एव । दातुर् वैतद् इत्य् अदोषः ॥ २९ ॥

 

_ब्राह्मणविषयैवेयं बैक्षवृत्तिः । इतरयोः प्रतिग्रहानधिकाराद् इत्याशङ्कां निराकरिष्णुर् गुणोपदेशद्वारेण प्राप्तिम् आह ।_

 

**              	आदिमध्यावसानेषु भवच्छब्दोपलक्षिता ।**

**              	ब्राह्मणक्षत्रियविशां भैक्षचर्या यथाक्रमम् ॥ १।३० ॥**

 

निगदव्याख्यानः श्लोकः ॥ ३० ॥

 

_वृत्त्यर्थत्वाद् अविद्यमानधनस्यैव प्राप्ताव् आह ।_

 

**              	ब्रह्मचर्ये स्थितो नैकम् अन्नम् अद्याद् अनापदि ।**

**              	ब्राह्मणः कामम् अश्नीयाच् छ्राद्धे व्रतम् अपीडयन् ॥ १।३१ ॥**

 

स्थितवचनाद् अन्यथा वृत्ताव् अब्रह्मचारी स्यात् । "नैकस्मिन् गृहे बुञ्जीतानापदि" इति ब्रुवन्न् आपदि प्रतिप्रसवाद् विद्यमानधनस्यापि बैक्षेण वृत्तिनियमं दर्शयति । "ब्राह्मणः कामम् अश्नीयात्," भिक्षार्थम् आगतो ऽनिन्द्यैर् आमन्त्रितश् च । न राजन्यवैश्यौ ।  व्रतम् अपीडयन्, मधुमांसादिवर्जम् इत्य् अर्थः। तथा च मनुः ।

                    	व्रतवद् दैवदेवत्ये पित्र्ये कर्मण्य् उपस्थिते ।

                    	कामम् अभ्यर्थितो ऽश्नीयाद् व्रतम् अस्य न लुप्यते ॥ इति । (म्ध् २।१८९)

अनन्तरं च ब्राह्मणस्तुत्या राजन्यवैश्ययोर् अनधिकारं दर्शयति । यत् तु ब्रह्मचारिणः श्राद्धभोजने प्रायश्चित्त्म् आम्नातं, तत् पूर्वेद्युर् आमन्त्रितस्येति द्रष्टव्यम् ॥ ३१ ॥

 

_उक्ताश् च ब्रह्मचारिणो नियमाः । यमा उच्यन्ते ।_

 

**              	मधुमांसाञ्जनोच्छिष्टशुक्तस्त्रीप्राणिहिंसनम् ।**

**              	भास्करालोकनाश्लीलपरिवादांश् च वर्जयेत् ॥ १।३२ ॥**

 

यद्य् अपि मध्वशनम् आम्नाये ऽनुमतम्, "तत् स्वादुकारम् एवाश्नीयात्" इति, तथाप्य् आचार्यस्य न ब्रह्मचारी सन् मध्व् अश्नीयद् इत्य् अयम् एव पक्षो ऽभिमतः, अनुज्ञानस्यापद्विष्ययत्वात् । ऋग्यजुःसामादिभिर् व्यवहारवान् विद्वान् कर्तव्यम् इत्य् आपदि मद्व् अश्नीयाद् इत्य् अर्थः, नान्यस्मिन् । तथा च चरकाः पठन्ति: "श्वेतकेतुं हारुणेयं ब्रह्मचर्यं चरन्तं किलासो जग्राह । तम् अश्विनाव् ऊचतुः: ऽमधुमांसौ किल ते भैषज्यम्ऽ इति । स होवाच: ऽब्रह्मचर्यमानी कथं मद्व् अश्नीयाम्ऽ इति । तौ होचतुः: ऽयदा चात्मना पुरुषो जीवति, अथान्यत् सुकृतं करोमिऽ इति । आत्मानं ह्य् एव सर्वतो गोपायेत्" । अथ खल्व् आहुर् वाजसनेयिनः: "आचार्याय मधुमांसे प्रदास्यामस् तदुच्छिष्टं भोक्ष्यामः । तथा न दुष्यामहे, तद् यथाग्निहोत्रोच्छिष्टम् एव नस् तद् भविष्यति" इत्यादिना आपद्विषयता वाजसनेयिवाक्यस्येति विज्ञायते । ततश् चानापद्य् अन्यथाभक्षणे च प्रायश्चित्तम् । अञ्जनग्रहणं त्व् अलङ्कारलक्षणार्थम् । उच्छिष्टं चागुरोः । तथा चाहुः: "उच्छिष्टम् अगुरोर् अभोज्यम्" इति । शुक्तं पर्युषितं भक्षादि । स्त्रियश् च संभाषणादाव् अपि, अन्यत्रावश्यकार्यात् । तथा च आपस्तम्बः: "स्त्रीभिर् यावदर्थं संभाषेत" इति (आप्ध् १।३।१६) । प्राणिहिंसनं मनसापि । तथा च भरद्वाजः: "मनसा प्राणिहिंसायां त्रिर् द्रुपदाम् आवर्तयेत्" इति । भास्करालोकनम् उदयास्तमयादौ । यथाहुः ।

                    	नेक्षेतोद्यन्तम् आदित्यं नास्तं यन्तं कदाचन । इति । (म्ध् ४।३७)

अश्लीलं सङ्कल्पनम् अपि, "यदि वेदम् अप्रतिरूपं संकल्पयति" इति श्रुतेः । यत् तु "शुक्ता वाचः" (ग्ध् २।१९) इति, तत् प्रायश्चित्तविशेषार्थम् । परिवादं द्विषद्भ्यो ऽपि । चशब्दः स्मृत्यन्तरोक्तयमप्राप्त्यर्थः । यथोकम् "उपानच्छत्रकामक्रोध" इत्यादि (ग्ध् २।१३) । औषधर्थं चानलङ्कारत्वाद् अञ्जनाद्य् अप्रतिषिद्धम् । तथा चाम्नायः: "आत्मानं ह्य् एव सर्वतो गोपायेत्" इति दर्शित एव । एवम् उदाहरणार्थं कतिचिद् यमनियमा उक्ताः । सर्वथा यान् एव गुरुर् आचार्यो वा ब्रूयात्, त एव ब्रह्मचारिणो यमनियमा इत्य् अवसेयम् । तथा च शौनकः: "यद् एव विद्वान् आचार्यो वा ब्रूयात् तद् एवाविचिकित्सन्न् आचरेत् । उपदेशत एव ब्रह्मचारिणो धर्म इति हि विज्ञायते" इत्य् आह ॥ ३२ ॥

 

_किंलक्षणः पुनर् गुरुः किंलक्षणो वाचार्य इति । उच्यते ।_

 

**              	स गुरुर् यः क्रियाः कृत्वा वेदम् अस्मै प्रयच्छति ।**

**              	उपनीय ददद् वेदम् आचार्यः स उदाहृतः ॥ १।३३ ॥**

 

निषेकाद्याः क्रियाः कृत्वा वेदम् अस्मै प्रयच्छति यः, स गुरुर् उच्यते । "निषेकादीनि कर्माणि" इति (म्ध् २।१४२) स्मृत्यन्तरात् पितेत्य् अर्थः । उपनयनम् एव केवलं कृत्वा वेदं ददद् आचार्यः स उदाहृतो मन्वादिभिः । तथा चाह मनुः ।

                    	उपनीय तु यः शिष्यं वेदम् अध्यापयेद् द्विजः ।

                    	सकल्पं सरहस्यं च तम् आचार्यं प्रचक्षते ॥ इति (म्ध् २।१४०) ॥ ३३ ॥

 

_मान्यत्वज्ञापनार्थं प्रसङ्गाद् ऋत्विगुपाध्यायाव् उच्येते ।_

 

**              	एकदेशम् उपाध्याय ऋत्विग् यज्ञकृद् उच्यते ।**

**              	एते मान्या यथापूर्वम् एभ्यो माता गरीयसी ॥ १।३४ ॥**

 

प्रकृतस्य वेदस्यैकदेशं ददद् उपाध्याय उच्यते, सर्वाणि वा वेदाङ्गानि । यथाह मनुः ।

                    	एकदेशं तु वेदस्य वेदाङ्गान्य् अपि वा पुनः ।

                    	यो ऽध्यापयति वृत्त्यर्थम् उपाध्यायः स उच्यते ॥ इति । (म्ध् २।१४१)

अत्र च श्लोके वृत्त्यर्थम् अपीति योजनीयम् । परार्थं तु यज्ञकृद् ऋत्विग् उच्यते । स च त्रिविधः । यथाह नारदः ।

                    	ऋत्विक् तु त्रिविधः प्रोक्तः पूर्वैर् जुष्टः स्वयं वृतः ।

                    	यदृच्छया च यः कुर्याद् आर्त्विज्यं विधिपूर्वकम् ॥ इति । (न्स्म् ३।१०)

यत् तु मानवम् ।

                    	अग्न्याधेयं पाकयज्ञम् अग्निष्टोमादिकान् मखान् ।

                    	यः करोति वृतो यज्ञे स तसर्त्विग् इहोच्यते ॥ इति । (म्ध् २।१४३)

तद् इहेति वचनान् मानातिशयज्ञापनार्थं, न त्व् अन्यव्यावृत्त्यर्थम् । एषां पूर्वः पूर्वो ऽतिशयेन मान्यः । माता तु सर्वेभ्यो गरीयसीति द्रष्टव्यम् । तथा च गौतमः: "मातेत्य् एके" इति (ग्ध् २।५१) । मनुर् अप्य् एवंविधाद् एव पितुर् मातरं गरीयसीम् आह ।

                    	सहस्रं तु पितुर् माता गौरवेणातिरिच्यते । इति । (म्ध् २।१४५)

अन्यादृशस् तु पिताप्य् आचार्याद् ऊनः । तथा च आपस्तम्बः: "तच् छ्रेष्ठं जन्म शरीरम् एव मातापितरौ जनयतः" इति (आप्ध् १।१।१८) । उत्पादकमात्रत्वे ऽपि मातैव पितुर् गरीयसी । यस् तु पिता प्राग् उपनयनान् निषेकादीनि विधिवत् कुर्यात् कारयेद् वा, अन्नेन च संभावयेत्, स आचार्येण तुल्यः । यथाह मनुः ।

                    	निषेकादीनि कर्माणि यः करोति यथाविधि ।

                    	सम्भावयति चान्नेन स विप्रो गुरुर् उच्यते ॥ इति । (म्ध् २।१४२)

विप्रग्रहणं चोपलक्षणार्थम् अनुपनेतृत्वात् । मातापि हि पित्राद्यपेक्षया सगुणनिर्गुणत्वेनालोच्य माननीया । ये त्व् अन्ये वित्तादिभिर् मान्यास् तेषाम् अत्रानुपन्यासः, यस्मात् तन्मानने ऽभ्युदयो न त्व् अन्यथा प्रत्यवायः । मातृग्रहणाच् चान्या अपि स्त्रियो मान्या इति ज्ञायते । यथाह मनुः ।

                    	पितुर् भगिन्यां मातुश् च ज्यायस्यां च स्वसर्य् अपि ।

                    	मातृवद् वृत्तिम् आतिष्ठेन् माता त्व् आभ्यो गरीयसी ॥ इति । (म्ध् २।१३३)

पितृमातृसंबद्धाश् च सर्वे मान्याः स्मृत्यन्तरात् समाचाराच् च । मान्याश् चैवं मानिता भवन्ति, यदि तत्संबद्धा अपि मान्यन्ते । तस्मान् मान्यसंबन्धिनो मान्या एव । तेभ्यश् चान्योन्यं वित्तादिभिर् मानविशेषः । अमान्यसंबद्धानाम् अपि वित्तादिभिर् मान्यत्व्म् उक्तं कामतः । वित्तादिवक्यानि च स्वावसरे वक्ष्यामः । सर्वथा "श्रुतं तु सर्वेभ्यो गरीयः" (ग्ध् ६।२१) इत्य् अयम् एव समस्तवाक्यालोचनायाम् अपि राद्धान्तः । "तन्मूलत्वाद् धर्मस्य" (ग्ध् ६।२२) इति हेत्वभिधानाद् वित्तादीनाम् अपि मानकारणत्वम् ॥ ३४ ॥

 

_भूयश् च गुरोर् मान्यत्वं दर्शयितुम् आह ।_

 

**              	कृताग्निकार्यो भुञ्जीत वाग्यतो गुर्वनुञया ।**

**              	अपोशनक्रियापूर्वं सत्कृत्यान्नम् अकुत्सयन् ॥ १।३५ ॥**

 

गुर्वनुज्ञया सत्कृत्यान्नं भुञ्जीतेति संबन्धः । इत्थं गुरुर् मान्यः, येन कृताग्निकार्यस्यापि तदनुज्ञया भोजनम् अन्नसंस्कारश् च भवति । अग्निकार्यं तु प्रातःकालीनम् एवानूद्यते गुरुप्रशंसार्थम् । यद् वा भैक्षाद् अग्नौ होमो ऽग्निकार्यं प्रकरणात्, न समिदाधानं, तस्य "सायं प्रातर्" इति (आप्ध् १।४।१६) नियमात् । तथा च आपस्तम्बो "भैक्षाद् अग्नौ कृत्वा" (आप्ध् १।३।४२) इत्यादिनैतद् एवाग्निकार्यम् इति दर्शयति । एवं च भैकाद् अग्नौ हुत्वा गुरवे निवेद्य तदनुज्ञया सत्कृत्यापोषनक्रियापूर्वं वाग्यतो ऽश्नीयात् । गुरुनिवेदं च भैक्षसंस्कारो ऽदृष्टार्थः, आत्मवृत्तय इति वचनात् । अकुत्सयन् अन्नदोषान् अनुद्भावयन्न् इत्य् अर्थः ॥ ३५ ॥

 

_कियान् पुनः काल एवं व्रतचर्यायाः । उच्यते ।_

 

**              	प्रतिवेदं ब्रह्मचर्यं द्वादशाब्दानि पञ्च वा ।**

**              	ग्रहणान्तिकम् इत्य् एके केशान्तश् चैव षोडशे ॥ १।३६ ॥**

 

परिसमाप्यैकं वेदं वेदान्तरारम्भः । स चेच् छातो न नैयमिकः । यथाह मनुः ।

                    	वेदान् अधीत्य वेदौ वा वेदं वापि यथाक्रमम् । इति । (म्ध् ३।२)

"ग्रहणान्तिकम् इत्य् एके" इति । अत्रेतिकरणो हेत्वर्थः । वेदार्थत्वाद् ब्रह्मचर्यस्य तद् ग्रहणान्तम् एव युक्तम् इत्य् एके मन्यन्ते । केशान्तस् तु सर्वपक्षेषु षोडश एवाब्दे कर्तव्यः । चशब्दस् तुशब्दस्यार्थे । एवकारस्योत्कर्षः । केशान्ताख्यश् च संस्कारश् चूडाकरणाद् ईषद्भिन्नः । स गृह्याद् अवगन्तव्यः । यदा पुनः प्राक् षोडशाब्दात् कथंचिन् नोपनीतस् तदा कालप्राप्ताव् अनुपनीतस्य तदभावः, तदा चासमावृत्तस्यापि केशान्तप्रवृत्तिः । तस्मिंस् तु काल उपनयनं कार्यं प्राधान्यात् । केशान्तस्य गुणत्वात् कालबाधः । किं पुनर् गर्भाष्टमादिकालाद् ऊर्ध्वम् अप्य् उपनयनं प्रवर्तेत । बाढं प्रवर्तते । गुणत्वात् कालस्य यथोक्ताभावे ऽपि प्रधानस्य प्रवृत्तिर् अविरुद्धा ॥ ३६ ॥

 

_एवं तर्हि यावज्जीवम् उपनयनं स्यात् । नेत्य् आह ।_

 

**              	आ षोडशाद् द्वाविंशाच् च चतुर्विंशाच् च वत्सरात् ।**

**              	ब्रह्मक्षत्रविषां काल औपनायनिकः परः ॥ १।३७ ॥**

 

आ षोडशाद् इत्य् अभिविधाव् आङ् द्रष्टव्यः, "द्विगुणां गायत्रीम् अतिक्रम्य ब्राह्मण्ō व्रात्यः स्यत्" इति जातुकर्णिवचनात् । गौतमश् च "द्व्यधिकाया वैश्यस्य" (ग्ध् १।१४) इत्य् अधिकग्रहणाद् एतद् एव ज्ञापयति । द्वाविंशाच् चतुर्विंशाच् चेत्य् अत्राप्य् आङनुषङ्गेण द्रष्टव्यः । गुणत्वे ऽपि कालस्यातः परं नोपनयनम् इति ॥ ३७ ॥

 

_एतद् एव निन्दार्थवादेन स्पष्टीकरोति ।_

 

**              	अत ऊर्ध्वं पतन्त्य् एते सर्वधर्मबहिष्कृताः ।**

**              	सावित्रीपतिता व्रात्या व्रात्यस्तोमाद् ऋते क्रतोः ॥ १।३८ ॥**

 

अतः परं षोडशाद् द्वाविंशाच् चतुर्विंशाच् च वर्षात् । पतन्त्य् एते ब्राह्मणादयो द्विजातिकर्मभ्यः, प्राग् एतस्मात् कालाद् आपद्य् अप्य् अनुपनयने अध्यापनसामर्थ्ये तु प्राथमकल्पिकात् कालाद् ऊर्ध्वं पतनम् एव । यथाह मनुः ।

                    	प्रभुः प्रथमकल्पस्य यो ऽनुकल्पेन वर्तते । (म्ध् ११।३०)

इत्यादि । ततश् च द्विजातिकर्महानात् सर्वधर्मबहिष्कृता असंव्यवहार्या भवन्ति । यथा च आपस्तम्बः: "ते ब्रह्महसंस्तुतास् तेषाम् अभ्यागमनं भोजनं विवाह इति च वर्जयेत्" (आप्ध् १।१।३३–३४) इत्यादिना असंव्यवहार्यतां दर्शयति । कस्मात् पुनर् असंव्यवहार्या भवन्ति । यस्मात् सावित्रीपतिता व्रात्याः । सावित्रीशब्दश् चोपनयनकालोपलक्षणार्थः । तथा च वसिष्ठः: "अत ऊर्ध्वं पतितसावित्रीका भवन्ति । नैतान् उपनयेयुः" (वध् ११।७४–७५) इत्यादि । आख्याकरणं च निन्दाव्यवहारार्थम् । अथ किम् एते व्रात्या एव । न । "व्रात्यस्तोमाद् ऋते क्रतोः" । क्रतुग्रहणं गौरवार्थम् । स्तोममात्रव्यावृत्त्यर्थं वा । तथा च याज्ञिकाः "व्रात्यस्तोमेनेष्ट्वा व्रात्यभावाद् विरमेयुर् व्यवहार्या भवन्ति" (कात्श्र् २२।४।२७–२८) इत्य् आहुः । कार्यगौरवार्थं वा । अप्रकरणे प्रायश्चित्ताभिधानम् अनन्तरानुष्ठानार्थं, लाघवार्थं वा । स्मृत्यन्तरोक्तानां व्रात्यप्रायश्चित्तानां स्वावसरे विवेकं वक्ष्यामः । कामं पतितसावित्रीकत्वाद् उपनयनम् अध्ययनं वा मा भूद्, द्विजातिकर्महानं तु कुतस् त्व् इत्य् उक्तम् अद्विजातित्वाद् इत्य् उच्यते ॥ ३८ ॥

 

_कस्मात् पुनर् अद्विजातित्वम् । यस्मात्,_

 

**              	मातुर् अग्रे ऽधिजायन्ते द्वितीयं मौञ्जिबन्धने ।**

**              	ब्राहमणक्षत्त्रियविशस् तस्मद् एते द्विजातयः ॥ १।३९ ॥**

 

"तद् द्वितीयं जन्म" (ग्ध् १।८) इति स्मृत्यन्तरम् । न चानुपनीतानां तद् अस्ति । अत एव शूद्रो ऽप्य् अद्विजातिः । अद्विजातित्वाद् एव द्विजातिकर्मभ्यः पतनम् । वर्णधर्मास् तु प्रवर्तन्त इत्य् उक्तम् । अतः सूक्तं "पतन्त्य् एते सर्वधर्मबहिष्कृताः" इति ॥ ३९ ॥

 

_अस्यैव दार्ढ्यार्थम् इयम् अन्या व्रात्यनिन्दा द्विजातिस्तुतिर् वा ।_

 

**              	यज्ञानां तपसां चैव शुभानां चैव कर्मणाम् ।**

**              	वेद एव द्विजातीनां निःश्रेयसकरः परः ॥ १।४० ॥**

 

चशब्दैवशब्दौ छन्दःसमाधानार्थौ । यज्ञानां ज्योतिष्टोमादीनाम् । तपसां चान्द्रायणादीनाम् । मूलं परम् । परश् नैःश्रेयसकरः, अपवर्गमूलत्वात् । सर्वकर्मणां च कारणाधीनत्वात् परत्वाभिधानम् अविरुद्धम् । स च द्विजातीनाम् एवेति स्तुतिः । अद्विजातीनां वा स एव नास्तीति निन्दा । ब्रह्मयज्ञस्य चायम् उपोद्घातः । एवं च वक्ष्यमाणश्लोकानाम् अपि प्रकृतसंबन्धो वाच्यः । ब्रह्मयज्ञविधानपरत्वे ऽपि व्रात्यनिन्देयं, तेशाम् अनधिकारात् । द्विजातिस्तुतिर् वा, तेषाम् अधिकारात् ॥ ४० ॥

 

_तथा चाह ।_

 

**              	मधुना पयसा चैव स देवांस् तर्पयेद् द्विजः ।**

**              	पितॄन् मधुघृताभ्यां च ऋचो ऽधीते हि यो ऽन्वहम् ॥ १।४१ ॥**

 

द्विजग्रहणं स्तुत्यर्थम् । अन्वहम् इति नित्याधिकारज्ञापनार्थम्, अधिकाराविशेषत्वात् कामपदाननुबन्धित्वाच् च । देवादितर्पणम् अर्थवादः । स्तुत्या च विधिकल्पनम् । चशब्दस्यापकर्षविषयत्वम् । पितॄंश् चेति योजना । एवं वक्ष्यमाणविषया अपि श्लोका व्याख्येयाः । ऋगादिशब्दा ऋग्वेददिवचना एवेत्य् उपक्रमसामर्थ्याद् अवसेयम् । ऋज्व् अन्यत् ॥४१॥

 

**              	यजूंषि शक्तितो ऽधीते यो ऽन्वहं स घृतामृतैः ।**

**              	प्रीणाति देवान् आज्येन मधुना च पितॄंस् तथा ॥ १।४२ ॥**

 

प्रीणातीत्य् अनुषङ्गः । घृतान्य् अमृतानि वा घृतामृतानि । घृतबहुत्वं चाहुतिभेदात् । अमृतं त्व् अमरणधर्मकत्वात् सुवर्णम् । तेन शतकृष्णलादौ तर्पणम् । दुग्धाब्धिप्रभवं वा । तद् ऐतिहासिकानां प्रसिद्धम् ॥ ४२ ॥

 

**              	स तु सोमघृतैर् देवांस् तर्पयेद् यो ऽन्वहं पठेत् ।**

**              	सामानि तृप्तिं कुर्याच् च पितॄणां मधुसर्पिषा ॥ १।४३ ॥**

 

चशब्दस्योत्कृष्य पितॄणां चेति योजना ॥ ४३ ॥

 

**              	मेदसा तर्पयेद् देवान् अथर्वाङ्गिरसः पठन् ।**

**              	पितॄंश् च मधुसर्पिर्भ्याम् अन्वहं शक्तितो द्विजः ॥ १।४४ ॥**

 

पुनः पुनर् अन्वहम् इत्य् आदरार्थम् उक्तम् । ऋगादीनां नैरपेक्ष्यकथनार्थं वा । द्विजग्रहणं चात्र वाकोवाक्यादाव् अद्विजातिप्राप्त्यर्थम् । ऋज्व् अन्यत् ॥ ४४ ॥

 

**              	वाकोवाक्यं पुराणं च नाराशंसीश् च गाथिकाः ।**

**              	इतिहासांस् तथा विद्या यो ऽधीते शक्तितो ऽन्वहम् ॥ १।४५ ॥**

 

वाकोवाक्यं त्रय्यनुगतानि वादप्रकरणानि । नाराशंस्यः पौरेषेय्यो यज्ञगाथाः, देवस्तोत्राणि पुरुषकृतान्य् एवेत्य् अन्ये । गाथा आत्मवादश्लोकाः । पुरुषकृता एव यज्ञगाथा इत्य् अन्ये । विद्या मीमांसादयः । यो ऽन्वहं शक्तितो द्विजातिर् अद्विजातिर् वाधिकृतः सन्न् अधीते ॥ ४५ ॥

 

**              	मांसक्षीरौदनमधुतर्पणं स दिवौकसाम् ।**

**              	करोति तृप्तिं च तथा पितॄणां मधुसर्पिषा ॥ १।४६ ॥**

 

मांसौदनक्षीरौदनाभ्यां मधुना च तर्पणम् । दिवि ओको निवासो येषां ते दिवौकसः । देवा इत्य् अर्थः । तथा पितॄणां च मधुसर्पिषा तृप्तिं करोतीति योजना ॥ ४६ ॥

 

_किं पुनस् तैस् तृप्तैः प्रयोजनम् ।_

 

                    	**ते तृप्तास् तर्पयन्त्य् एनं सर्वकामफलैः शुभैः ।**

**              	यं यं क्रतुम् अधीते च तस्य तस्याप्नुयात् फलम् ॥ १।४७ ॥**

 

ते देवा पितरश् च । तृप्ताः, एनं स्वाध्यायिनम् । तर्पयन्ति, सर्वकामफलैः सर्वे कामा फलानि येषां ते सर्वकामफलाः क्रतवः । तैस् तर्पयन्ति, तृप्तिं कुर्वन्तीत्य् अर्थः । शुभैर् इति श्येनादिव्यावृत्त्यर्थम् । समानम् एतद् द्विजातीनाम् अद्विजातीनां च । यद् वा, एवं ब्रह्मयज्ञाभ्यस्ता ऋगादयो मन्त्रा क्रत्वङ्गं भवन्ति, ब्राह्मणानि च विधानक्षमाणि । अतश् च यो यो यं यं क्रतुम् अधीते, स स तत्र तत्राधिकारलाभात् तस्य तस्याप्नुयात् फलं, नान्यः । अद्विजातेश् चानध्ययनान् महाफलक्रत्वनधिकारान् निन्दा । क्रत्वभिधानाच् चायम् ऋग्वेदाद्यधयनशेषः श्लोकः । उत्तरार्धो वा । न वाकोवाक्याद्यध्ययनशेषः ॥ ४७ ॥

 

_इयम् अन्या ब्रहयज्ञस्यातिस्तुतिः ।_

 

**              	त्रिर् वित्तपूर्णपृथिवीदानस्य फलम् अश्नुते ।**

**              	तपसश् च परस्येह नित्यस्वाध्यायवान् द्विजः ॥ १।४८ ॥**

 

तथा चाम्नायः: "यावन्तं ह वा इमां वित्तेन पूर्णां ददत् स्वर्गं लोकं जयति त्रिस् तावन्तं लोकं जयति भूयांसं चाक्षय्यम्" इत्यादि (श्ब् ११।५।६।३) । तपसश् च परस्य फलम् अश्नुते । चतुर्थाश्रमगतस्येत्य् अर्थः । इहैव ब्रह्मचर्ये स्थितः । नित्यस्वाध्यायवान् निष्काम इत्य् अर्थः । द्विजग्रहणम् उक्तार्थम् । यद् वा इहेत्य् अस्यान्यो ऽर्थः । इह ग्राम्ये धर्मे स्थितो ऽलङ्कृतः सुखितः सुखे शयने शयानः परस्य तपसः फलं प्राप्नुयात् । द्विजग्रहणं द्विजातीनां यावज्जीविको ऽयं ब्रह्मयज्ञ इति ज्ञापनार्थम् । तथा चाह मनुः ।

                    	आ हैव स नखाग्रेभ्यः परमं तप्यते तपः ।

                    	यः स्रग्व्य् अपि द्विजो ऽधीते स्वाध्यायं शक्तितो ऽन्वहम् ॥ इति । (म्ध् २।१६७)

उपलक्षणार्थं चैतत् तृतीयं द्विजग्रहणम् । द्विजो ऽद्विजो वा यथाविहितस्वाध्यायवान् इदं नाम प्राप्नुयाद् इति । एवं च सर्वशेषो ऽयं श्लोकः । क्रतुप्राप्त्यादयश् च फलार्थवादा इति प्रपञ्चनीयम् । तदालम्बनानि च कारणे कार्यवद् उपचारात् सादृश्यादिभिर् वा कथंचिद् उपपादनीयानि ॥ ४८ ॥

 

_एवम् उक्तकालं ब्रह्मचर्ये समाप्यानन्तरं गुरुकुलात् समावर्तितव्यं गृहस्थधर्मानुष्ठानाय । नैष्ठिकं वा ब्रह्मचर्यम् अनन्तरं प्रतिपत्तव्यम् । यथाह वसिष्ठः: "अवशीर्णब्रह्मचर्यो यम् इच्छेत् तम् आवसेत्" इति_ (वध् ७।३)_ । गौतमश् च "तस्याश्रमविकल्पम् एके ब्रुवते" _(ग्ध् ३।१) _इत्य् एतद् एव दर्शयति । तस्य चावशीर्णव्रतस्येत्य् अर्थः । तत्रानन्तर्याद् ब्रह्मचारिण एवान्यः प्रकारो नैष्ठिकत्वं तावद् उच्यते ।_

 

**              	नैष्ठिको ब्रह्मचारी तु वसेद् आचार्यसंनिधौ ।**

**              	तदभावे ऽस्य तनये पत्न्यां वैश्वानरे ऽपि वा ॥ १।४९ ॥**

 

तुशब्दस्यापकर्षः । नैष्ठिकस् त्व् आचार्यसंनिधौ वसेत् । संनिधिवचनाद् अदृष्टार्थो वासः । समाख्यानाच् च तच्छुश्रूषणपरस् तत्रैव निष्ठां गमयेत् । तदभवे त्व् अस्यैव पुत्रे गुणान्विते पत्न्यां वा गुणान्वितायाम् । वाशब्दापिशब्दात् सपिण्डे वाचार्यस्यात्मनो वा सब्रह्मचारिणि वा । तथा चाह मनुः ।

                    	आचार्ये तु खलु प्रेते गुरुपुत्रे गुणान्विते ।

                    	गुरुदारे सपिण्डे वा काङ्क्षन् गतिम् अनुत्तमाम् ॥ इति । (म्ध् २।२४७)

गौतमश् च: "गुर्वभावे तदपत्ये वृत्तिः । तदभावे वृद्धे सब्रह्मचारिणि" इत्यादि (ग्ध् ३।७–८) । "वैश्वानरे ऽपि वा", नित्यधारणभैक्षहोमसमिदिन्धनोपलेपनादिभिः शुश्रूषाविशेषैर् देहं क्षपयेत् । आचार्याग्न्योर् इच्छाविकल्पः । दोषवति चाचार्ये ऽग्निः । इतरेषां त्व् अभावतो गुणतो वा ग्रहणम्, सर्वत्र साद्गुण्याभावात् ॥ ४९ ॥

 

_ततश् च ।_

 

**              	अनेन विधिना देहं साधयन् विजितेन्द्रियः ।**

**              	ब्रह्मलोकम् अवाप्नोति न चेहाजायते पुनः ॥ १।५० ॥**

 

साधनं क्षपणम् । अनेन विधिना पूर्वोक्तेनाग्नीन्धनादिना आचार्यादिसंनिधौ देहं समापयन् ब्रह्मलोकम् अवाप्नोति । न च पुनर् इहाजायते । यद् वा, अनेन विधिनेति स्मृत्यन्तरोक्तविधिसंबन्धः, अस्य च प्रकरणाद् एव सिद्धेः, "चतुर्थषष्ठाष्तमकालभोजी भैक्षम्" (वध् ७।८–९) इत्यादिना स्मृत्यन्त्रोकेतेन विधिना । विजितेन्द्रियत्वं चात्मोपासनम् अभिप्रेतं, ब्रह्मलोकप्राप्तिवचनात् पुनराजननप्रतिषेधाच् च । तथाह मनुः ।

                    	आ निपाताच् छरीरस्य यस् तु शुश्रूषते गुरुम् ।

                    	स गच्छत्य् अञ्जसा विप्रो ब्रह्मणः सद्म शाश्वतम् ॥ इति । (म्ध् २।२४४)

अञ्जसा आत्मज्ञानेनेत्य् अर्थः । "गुरोः कर्मशेषेण जपेत्" (ग्ध् ३।६) इति गौतमः । एवंभूतो ब्रह्मलोकम् अवाप्नोति जितेन्द्रिय इति । एवंभूतो जितेन्द्रिय आत्मविद् इत्य् अर्थः । बह्येन्द्रियजयस् तु पूर्वम् उक्तः ।

        	<span style="text-decoration:underline;">ननु</span> इयं नैष्ठिकत्वविधानस्मृतिर् आम्नायविरुद्धा । कथं, "यावज्जीवम् अग्निहोत्रं जुहुयात्", "यावज्जीवं दर्शपूर्णमासाभ्याम् यजेत" (च्ड़्। शब् ओन् प्म्स् २।४।१) इत्य् एवमाद्याम्नायः प्रत्यक्षः । स नैष्ठिकत्वे सत्य् उपरुध्येत । तद्विरोधिन्यश् च स्मृतयो न प्रमाणम् इत्य् उक्तम् । न चैवम् अविरोधसंभवः, कृतदाराणाम् एवाग्निहोत्रादिविधय इति । प्राग् अपि जीवनान्वयात् तद्वतश् चाधिकारः । कामम् अधिकृतानाम् एवास्तु दारसंग्रहः । न चैवं सति प्राग् उपनयनाद् उपनीतमात्रस्य वा प्रसङ्ग इति शक्यं वक्तुम्, अविदुषो ऽनधिकारात् । न च निषादवद् वाचनिको ऽधिकारः संभवति, अनध्ययनप्रसङ्गात् । यदि ह्य् अविदुषाम् अधिकारः स्यात्, को ऽध्ययनादिक्लेशं कुर्यात् । न चाध्ययनात् फलान्तरम् इति शक्यं वक्तुम्, अश्रवणात् । फलवत्कर्मावबोधनेन च प्रयोजनवत्त्वाद् घृतकुल्यादीनाम् अर्थवादत्वम् । न चास्त्व् अध्ययनम् इति शक्यं वक्तुं, संप्रदायोच्छेदप्रसङ्गाच् च । अतश् च युक्तं वक्तुम् अविदुषाम् अनधिकारकल्पनम् । न च प्राग् अध्ययनाद् अविदुषां परतस् तु विदुषाम् इति युक्तं, वैरूप्यप्रसङ्गात् । तेनाविदुषाम् निरासः । विदुषां पुनर् अधिकारहेतुः पत्न्यभाव इत्य् चेत्, क्रियतां तर्हि पत्नीसंग्रहः । न च केवलकामप्रयुक्ता सेति शक्यं वक्तुम् "अन्यतरापाये दारान् कुर्वीत" इति वचनात् । किं च "जायमानो वै ब्राह्मणस् त्रिभिर् ऋणवा जायते" इत्य् उपक्रम्य, "अथ तर्ह्य् अनृणो भवति यदि हि यज्वा ब्रह्मचारी प्रजाम् उत्पादयेत्" (त्स् ६।३।१०।५) इत्यादिना प्रजोत्पादननियमं दर्शयति । न चाकृतदारत्वे तदुपपत्तिः । अतो ऽपि नियोगतः कार्यो दारसंग्रहः । अपि च स्मृतिविरोधो ऽपि स्यात्, तन्नैयमिकसंस्कारहनात् । तथा च मनुः ।

                    	महायज्ञैश् च यज्ञैश् च ब्राह्मीयं क्रियते तनुः । इति । (म्ध् २।२८)

"चत्वारिंशत् संस्कारैः संस्कृतः" (ग्ध् ८।८) इति गौतमः । न चैतद् अगृहस्थस्य संभवति । न च यो गृहस्थस् तस्य तद् इति युक्तम्, अविशेषश्रुतेः । तथा च गौतमः "तस्याश्रमविकल्पम् एके ब्रुवते" (ग्ध् ३।१) इत्य् उपक्रम्याश्रमान् अभिधायानन्तरम् "ऐकाश्रमयं त्व् आचार्याः प्रत्यक्षविधानाद् गार्हस्थ्यस्य" (ग्ध् ३।३६) इत्य् उपसंहरन्न् एतद् एव स्पष्टीक्रोति, यद् उपवर्णितम् अस्माभिः । अतो नैष्ठिकत्वस्मृतिर् असारा । तत्रान्ये ऽग्निहोत्राद्यनधिकृतानाम् अत्र्यार्षेयाणाम् (?) अन्धपङ्ग्वादीनां नैष्ठिकादिस्मृतय इति वर्णयन्ति । तेषाम् अप्य् आश्रमसमुच्चयो दुःश्लिष्ट एव । स्वाभिप्रायेण च विषयकल्पना "यम् इच्छेत् तम् आवसेत्" (वध् ७।३) इति । अतो ऽशब्दार्थकल्पनातस् तु वरम् अप्रामाण्यम् एव । तथा चाङ्गिराः ।

                    	स्वाभिप्रायकृतं कर्म यत् तु धर्मविवर्जितम् ।

                    	क्रीडाकर्मेव बालानां तत् सर्वं निष्प्रयोजनम् ॥ इति ।

        	<span style="text-decoration:underline;">अत्राभिधीयते</span>: नेयम् अपस्मृतिः, वेदमूलत्वाविशेषात् । विरोधाद् अतन्मूलत्वम् इति चेत्, कः खल्व् अत्र विरोधः । यदि हि न कृतदाराः कामतः स्युस् तदाग्निहोत्रादिविधयः प्रयोजका इति कल्प्येत । कामानां तु प्रयोजकत्वे न तत्कल्पनावसरः । न च क्रत्वर्थत्वे प्रमाणम् अस्ति । नापि द्रव्यार्जनवद् दारा इति शक्यं वक्तुं, द्रव्याभावे हि जीवनानुपपत्तेः । सर्वेण हि द्रव्यम् अर्थ्यते यतः, अतश् चाद्रव्यत्वं निरुणद्धि । तथा च न्यायविदो याज्ञिका: "जीविष्यन्ति हि विधानेनेत्य् अन्पुपन्नम्" इत्य् आहुः । न चैवं दारसंग्रहे प्रवृत्तिर् इति वैषम्यम् । न हि दाराभावे जीवनानुपपत्तिः । या तु "अन्यतरापाये दारान् कुर्वीत" इति क्रतोः प्रयोजकत्वाशङ्का, सा कृतदारस्याधिकृतत्वात् केवलानौपयिकदारसद्भावे च द्रव्यार्जनेनाविशिष्टा । यथैव ह्य् आत्मार्थम् आर्जने प्रवृत्त आत्मार्थत्वाविशेषात् क्रत्वर्थम् अप्य् आर्जयति, नाहम् अद्रव्यत्वाद् अनधिकृत इति मन्यते, तथैव कृतदारेणाकृतदारो ऽहम् इति च नावमन्तव्यम् । वीतरागस्य त्व् आत्मार्थम् अपि प्रवृत्त्यभावान् नाधिकृतत्वम् । तथा च वसिष्ठः "गृहस्थो ऽविनीतक्रोधहर्षः" (वध् ८।१) इत्य् एतद् एव दर्शयति । अविनीतक्रोधहर्षस्यैव गार्हस्थ्यं, विनीतक्रोधहर्षस् तु "यम् इच्छेत् तम् आवसेत्" (वध् ७।३) इत्य् अस्यार्थो यतः । यत् तु गौतमीयम् "ऐकाश्रम्यम्" (ग्ध् ३।३६) इति, तद् वनस्थाश्रमनिरूपणे निर्णेष्यामः । यत् तु "ब्राह्मीयं क्रियते तनुः" (म्ध् २।२८) इति, संस्कारत्वं यज्ञादीनाम् इति तस्यार्थः, न तु तद्रहितानाम् अब्राह्मी तनुर् इति । गौतमीयं त्व् आत्मगुणप्रशंसार्थम् इत्य् उक्तम् एवेत्य् अनवद्यम् । एवम् ऋणवाक्यम् अपि गृहस्थविषयतयैव व्याख्येयम् । यथैवाविदुषो न प्रजोत्पादनाय दारसंग्रहः, तथैव विदुषो ऽय् अरागिणः ।

        	<span style="text-decoration:underline;">ननु</span> एतत् कामप्रयुक्त्वे पि समानम्, असमावृत्तस्यापि कामसंभवात् । <span style="text-decoration:underline;">नैवम्</span> । कामप्रयुक्तत्वे ब्रह्मचारिणो दाराधिगमः स्मृत्या निराक्रियते, प्रजोत्पादनविधिप्रयुक्तत्वे ऽग्निहोत्रादिविधिप्रयुक्तत्वे च स्मृतेर् दौर्बल्यात् केन वार्यते । अतः कामप्रयुक्तत्वे वैषम्यम् । आम्नायश् च "ये चामी अरण्ये श्रद्धा सत्यम् उपासते" (छु ५।१०।१) इत्य् अग्निहोत्राद्यनपेक्षाम् अपवर्गप्राप्तिं दर्शयति । एवं छान्दोग्ये ऽपि "त्रयो धर्मस्कन्धाः । यज्ञो ऽध्ययनं दानम् इति प्रथमः । तप एव द्वितीयः । ब्रह्मचार्य् आचार्यकुले वासीति तृतीयः । अत्यन्तम् आत्मानम् आचार्यकुले ऽवासादयन्" (छु २।२३१) इति नैष्ठिकत्वं दर्शयति । अत सूक्तं "नैष्ठिको ब्रह्मचारी" इत्यादि ॥ ५० ॥

 

**इति ब्रह्मचारिप्रकरणम्**

** **

**अथ विवाहप्रकरणम्**

 

_उक्तो ब्रह्मचारी, अनन्तरं गृहस्थो वक्तव्यः । तदभिधानायाह ।_

 

                    	**गुरवे तु वरं दत्त्वा स्नायीत तदनुज्ञया ।**

**              	वेदं व्रतानि वा पारं नीत्वाप्य् उभयम् एव वा ॥ १।५१ ॥**

 

अपीत्य् अस्यापकृष्य योजना, स्मृत्यन्तरैकवाक्यत्वाद् अर्थवत्त्वाच् च । वेदम् अधीत्य नैष्ठिकाद्याश्रमे वसेत् । अपि वा गार्हस्थ्यं कर्तुं स्नायीत । स्नानम् इति च संस्कारकर्मणो नामधेयम् । तच् च गृह्याद् अवगन्तव्यम् । गृहस्थतां च प्रतिपद्यमानस्यैव स्नानसंस्कारो नाश्रमान्तरम् अपि, तत्परत्वविधानात् । यथाह गौतमः: "स विधिपूर्वं स्नात्वा" इति (ग्ध् ९।१) । "स" इत्य् अनेन गृहस्थो ऽभिधीयते । तथा वासिष्ठो ऽपि "गृहस्थो ऽविनीतक्रोधहर्षः" इति प्रकृत्य स्नानविधानं "गुरुणानुज्ञातः स्नात्वा" इति (वध् ८।१) । यदा स्नायात् तदा गुरवे वरं दत्त्वा । वरदानं च गवादेः श्रेष्ठद्रव्यस्य दानम् । यथाह पारस्करः: "गौर् ब्राह्मणस्य वरो ग्रामो राजन्यस्याश्वो वैश्यस्य" इति पार्ग् १।८।१५–१७) । अनुज्ञातश् च गुरुणा न वरदानमात्रेण कृती स्यात् । यद् वा, वरं वा दत्त्वा स्नायीत । तदनुज्ञया वा वरम् अदत्त्वा स्नायीत । तथा च गौतमः: "कृत्वानुज्ञातस्य वा स्नानम्" इति (ग्ध् २।४९) । तुशब्दो ऽवधारणार्थः । गुरव् एव वरं दद्याद्, नान्यस्मै । अनुज्ञानं चान्यतो ऽपीति केचित् । एवं त्व् अदृष्टार्थत्वम् असामञ्जस्यं च स्यात् । तस्मात् पितुर् वरदानाभावाशङ्कानिवृत्त्यर्थस् तुशब्दः । "वेदं व्रतानि वा पारं नीत्वा" । वेदस्य पारनयनम् अर्थतो ग्रन्थतश् च स्वीकरणं, न ग्रन्थत एव । तथा च वक्तारो भवन्ति: वेदाध्याय्य् अयं न वेदपारग इति । व्रतानां पारनयनं द्वादश वर्षाणि प्रयत्नतो ऽनुष्ठानम् । उभयम् एव वा पारं नीत्वा, वेदं व्रतानि च । अयं प्रथमः कल्पः, उभयानुग्रहाद्, एवकाराच् च । वेदम् इति चानुकल्पः । प्राधान्ये ऽपि वेदस्य व्रतानुपसंहारात् । व्रतान्य् एवेत्य् आपत्कल्पः, वेदार्थत्वाद् ब्रह्म्चर्यस्य, तस्य चानिर्वृत्तेर् इत्यादि प्रपञ्चनीयम् । वेदम् इति चैकवचनं शाखान्तराध्ययनव्यावृत्त्यर्थम्, ब्रह्मत्वे त्रिवेदसंयोगवचनात् । तथा चाह मनुः ।

                    	वेदान् अधीत्य वेदौ वा वेदं वापि यथाक्रमम् । इति । (म्ध् ३।२)

पाठान्तरे ऽप्य् अयम् एवार्थः: "वेदव्रतानि वा पारं नीत्वा ह्य् उभयम् एव वा" इति । वेदं व्रतानि च वेदव्रतानीत्य् एवं विग्रहः । हिशब्दश् च हेत्वर्थः । यदेति चाध्याहार्यम् । यदा स्नायात्, तदैवम् इति । समानम् अन्यत् ॥ ५१ ॥

 

_ब्रह्मचारिणो ब्रह्मचर्यविधानात् समावृत्तस्य निवृत्तिः प्राप्नोतीत्य् अत आह ।_

 

**              	अविप्लुतब्रह्मचर्यो लक्षण्यां स्त्रियम् उद्वहेत् ।**

**              	अनन्यपूर्विकां कान्ताम् असपिण्डां यवीयसीम् ॥ १।५२ ॥**

 

समावृत्तो ऽपि सन्न् अविप्लुतब्रह्मचर्य एवोद्वाहं कुर्यात् । ब्रह्मचर्यवचनाच् च मध्वशनादौ विप्लवः । <span style="text-decoration:underline;">कथम्</span> पुनः प्राग् विवाहाद् विप्लवाशङ्का । परदाराभिगमनं हि निषिद्धम् एव । <span style="text-decoration:underline;">सत्यम्</span> एवम् । वक्ष्यति तु: "यत्नात् परीक्षितः पुंस्त्वे" इति (य्ध् १।५५) । परीक्षणोपायत्वेन विप्लवाशङ्कास्त्य् एव । अन्ये तु नियोगपक्षेण विप्लवम् आहुः । लक्षण्यां लक्षणोपेताम् । यथाह मनुः: "सवर्णां लक्षणान्विताम्" इति (म्ध् ३।४) । तथा च ।

                    	अव्यङ्गाङ्गीं सौम्यनाम्नीं हंसवारणगामिनीम् । इति । (म्ध् ३।१०)

स्त्रीग्रहणम् अनुवादः, गुणार्थं वा । अपत्रपणशीलाम् इत्य् अर्थः । एवम् अप्य् अनन्यपूर्विकाम् इति । अन्येनानुपभुक्ताम् इत्य् अर्थः । कान्तां च कमनीयाम् । असपिण्डां च मातृतः पितृतश् च । यवीयसीम् आत्मनो हीनवयसम् । ताम् एवंविधोक्तलक्षणाम् उद्वहेद् इति संबन्धः ॥ ५२ ॥

 

_किं चान्यत् ।_

 

**              	अरोगिणीं ब्रातृमतीम् असमानर्षिगोत्रजाम् ।**

**              	पञ्चमीं सप्तमीं चैव मातृतः पितृतस् तथा ॥ १।५३ ॥**

 

अरोगिणीं कुष्ठादिरोगरहिताम् । दृष्टमूलत्वाच् च स्मृतेः समाधेयरोगित्वम् अदोषः । भ्रातृमतीं च, पुत्रिकाशङ्कानिवृत्त्यर्थम् । "नाभ्रात्रीम् उपयच्छेत् तत् तोकं ह्य् अस्य भवति" इति भाल्लविनां श्रुतेः । यदा पुनर् अयं हेतुवन् निगदः, तदा "नाभ्रात्रीम् उपयच्छेत्" इत्य् एवं मन्यन्ते । असमानर्षिगोत्रजाम् असमानार्षेयगोत्रप्रभवाम् । असमानप्रवराम् इत्य् अर्थः । तथा च गौतमः: "असमानप्रवरैर् विवाहः" इति (ग्ध् ४।२) । यद् अपि "असगोत्राम्" (म्ध् ३।५) इति मानवं, तद् अप्य् एवम् एव व्याख्येयम् । ततश् च समानगोत्राणाम् अप्य् असमानप्रवराणाम् अनिषिद्धो विवाहः । यथा पञ्चार्षेयाणां त्र्यार्षेयाणां भरद्वाजानाम् । तथेदम् अपरं: पञ्चमीं मातृतः, सप्तमीं पितृतः । मातृपितृशब्दौ च ज्ञातिलक्षणार्थौ, "मातृबन्धुभ्यः पितृबन्धुभ्यश् च" इति स्मृत्यन्तरात् । असपिण्डाम् इत्य् अनेनैव सिद्धे विवेकार्थः पुनर् आरम्भः । मा भूत्

                    	सपिण्डता पुरुषे सप्तमे विनिवर्तते । (म्ध् ५।६०)

इत्य् अविशेषवचनान् मातृतो ऽपि सप्तपुरुषी सपिण्डता । तथा चाह गौतमः: "पिण्डनिवृत्तिः सप्तमे पञ्चमे वा" इति (ग्ध् १४।१३) । अयं च तस्यार्थः: सप्तमे पितृतः पञ्चमे मातृत इति, मातृबन्धुभ्यः पञ्चमाद् इत्य् आरम्भात् । तथेति बीजिग्रहणार्थम् । तथा चाह गौतमः: "ऊर्धं सप्तमात् पितृबन्दुभ्यो बीजिनश् च मातृबन्धुभ्यः पञ्चमाद्" इति (ग्ध् ४।३–५) । चशब्दैवशब्दौ छन्दःसमाधानार्थौ । यद् वा विकल्पार्थश् चशब्दः । पञ्चमीं सप्तमीं वा मातृतः पितृतश् च्ōद्वहेत्, सपिण्डतायास् तदवधिकत्वात् । तथा च गौतमीयं सूत्रं अविशेषाभिधानात् समर्थितं भवति । एवं चोभयत्र पञ्चमे विवाहः स्यात् । यत् तु "ऊर्ध्वं सप्तमात् पितृबन्धुभ्यो मातृबन्धुभ्यः पञ्चमात्" (ग्ध् ४।३–५) इति, तन् मातृतः पञ्चमाद् एवेत्य् अवधारणार्थम् । पितृतस् तु सप्तमात् पञ्चमाद् वेति विकल्पः । पञ्चमाद् इत्य् अनुकल्पो ऽयम्, अन्यानर्थक्यात् । प्रथमकल्पे च न्यूनत्वदर्शनाद् अनुकल्पः । मातृतश् चतुर्थे ऽपीति केचित् । तत् पुनः सामान्यतोदृष्टम् । तेनोभयत्र समत्वम् एवानुकल्पः । तथा च शङ्खः: "पञ्चमीं वोभतः" इति । यत् त्व् आम्नायवचनं: "तस्मद् उ समानाद् एव पुरुषाद् अत्ता चाद्यं च जायते । इदं हि चतुर्थे तृतीये वा पुरुषे संगच्छावहे इति हिस् विदेवं दीव्यमानया जान्या सहासत" इति । तन् मन्त्रविकारस्तुतिमात्रार्थत्वाद् अनादृत्यम् इति केचित् । अथापि जान्या इत्यादिपदार्थोपपत्त्यर्थं कर्तव्यतोच्येत । तथापि देशोपसंहृतस्येत्य् आहुः । तत् पुनर् न्यायस्मृतिविरुद्धम् । यथाह बौधायनः: "पञ्चधा विप्रतिपत्तिर् दक्षिणतस् तथोत्तरतः" इत्य् उपक्रम्य, "इतरद् इतरस्मिन् कुर्वन् दुष्यतीतरद् इतरस्मिन्" इति चोक्त्वा, "उभयं त्व् एव नाद्रियेत" इत्यादि (ब्ध् १।२।१–८) । न्यायविदश् च याज्ञिकाः: "अपि वा सर्वधर्मः स्यात् तन्न्यायत्वाद् विधानस्य" इति (प्म्स् १।३।१६) । अतः कार्यत्वे सति सर्वधर्मत्वम् । अयं चात्र वाक्यार्थः: समानाद् एकस्मात् पुरुषाद् अत्ता च भोक्ता, आद्यं च भोग्यं, द्वाव् अप्य् उत्पद्येते । तत्रोत्पन्नमात्रः परिणेता क्रीडन् संकल्पयति: इदं भोग्यम् चतुर्थे पुरुषे तृतीये वा भोक्ष्यामीति । तत्रोत्पत्तिपुरुषात् पञ्चमः संभवति, तृतीयपक्षे चतुर्थः । ते चामी श्रुतिस्मृत्यनुसाराच् चत्वारः कल्पाः: ऊर्ध्वं सप्तमात् पञ्चमाद् वेत्य् एकः, पञ्चमे मातृतः सप्तमे पितृत इति द्वितीयः, उभयतः पञ्चम इति तृतीयः, चतुर्थे ऽपीति चतुर्थः । पूर्वः पूर्वः श्रेयान् । स्त्रीविषयश् चान्त्यः कल्पः, इदम् इति सर्वनाम्नो भोग्यपरत्वात् । एवं च वरचतुर्थे न विवाहः । मन्त्रवर्णो ऽप्य् एवम् एव व्याख्येयः, "कॢप्तां मातुलस्येव योषाम्" इति, व्यवधाने ऽपि षष्ठ्युपपत्तेः वाजपेयस्य यूप इतिवत्, "पैतृष्वसेयी वपाम् इव" (र्व्ख् ७।५५।८) इति च, अपत्यापत्ये ऽपि तद्धिताविरोधात् । श्रुतिस्मृत्यनुसाराच् चैवं कल्पनेत्य् एषा दिक् । भूतपूर्वगत्या च मातृतः सपिण्डत्वम् इति सूतकाद्यप्रसङ्गः । <span style="text-decoration:underline;">ननु</span> एवं सति स्त्रीतस् तृतीये ऽपि प्राप्नोति, "अप्रत्तानाम् तु स्त्रीणां त्रिपुरुषी सपिण्डता विज्ञायते" इति वसिष्ठवचनात् (वध् ४।१८) । <span style="text-decoration:underline;">नैवम्</span> तस्याशौचमात्रविषयत्वात् । अप्रत्तानां तु पारिभाषिकं तद् उक्तम् । तथा च विवाहे पञ्चमीत्य् उपपन्नं भवति । अन्यथा तद् असमञ्जसं स्यात् । क्षत्रियादीनां तु ब्राह्मणादिप्रभवानाम् उभयतश् चतुर्थे ऽप्य् अविरुद्धो विवाहः । क्षत्रियादिप्रभवानां तु विशेषाभावात् पूर्वोक एव कल्पः । तथा च शङ्खः ।

                    	यद्य् एकजाता बहवः पृथक्क्षेत्राः पृथग्जनाः।

                    	एकपिण्डाः पृथक्च्छौचाः पिण्डस् त्व् आवर्तते त्रिषु ॥ इति ।

एवम् अन्यान्य् अप्य् अनयैव दिशा वाक्यानि योजनीयानि ॥ ५३ ॥

 

_किं चान्यत् ।_

 

**              	दश्पूरुषविख्याताच् छ्रोत्रियाणां महाकुलात् ।**

**              	स्फीताद् अपि न संचारिरोगदोषसमन्वितात् ॥ १।५४ ॥**

 

श्रोत्रियत्वेनैव ख्यातिर् गरीयसी, न राजसत्कारादिभिः । तथा चाह मनुः ।

                    	मन्त्रतस् तु समृद्धानि कुलान्य् अल्पधनान्य् अपि ।

                    	कुलसंख्यां च गच्छन्ति प्राप्नुवन्ति महद् यशः ॥ इति ॥ (म्ध् ३।६६)

तेनाल्पधनाद् अपि श्रोत्रियकुलात् कन्याम् उद्वहेत्, न तु धनादिसमृद्धाद् अपि संचारिरोगसंयुक्ताद् दोषसंयुक्ताद् वा । मौख्यादयो ऽपि हि मातुलादिसंपर्कात् संचारिण एव, रोगाश् च श्वित्रकुष्ठादयः । न तु संचारिणो ऽपि शिरःशूलादयः, दृष्टमूलत्वात् स्मृतेः । तथा चाह मनुः ।

                    	महान्त्य् अपि समृद्धानि गोऽजाविधनधान्यतः ।

                    	स्त्रीसंबन्धे दशैतानि कुलानि परिवर्जयेत् ॥

                    	हीनक्रियं निष्पुरुषं निश्छन्दोरोमशार्शसम् ।

                    	क्षय्यामयाव्यपस्मारिश्वित्रिकुष्ठिकुलानि च ॥ इति । (म्ध् ३।६–७)

कुलग्रहणाच् च सिद्धे यद् अरोगिणीम् इत्य् उक्तं, तद् आदरार्थम् । एवम् अन्ये ऽपि गुणदोषाः स्मृत्यन्तराल् लोकतश् चान्वेष्याः, प्रमाणान्तरमूलत्वात् स्मरणस्य ॥ ५४ ॥

 

_उक्ताः कन्यागुनाः । वरस्येदानीम् उच्यन्ते ।_

 

                    	**एतैर् एव गुणैर् युक्तः सवर्णः श्रोत्रियो वरः ।**

**              	यत्नात् परीक्षितः पुंस्त्वे युवा धीमाञ् जनप्रियः ॥ १।५५ ॥**

 

एतैर् एव गुणैर् युक्तो वरो ऽपि स्यात् । अयं तु विशेषः, यः सवर्णः श्रोत्रियश् च । सवर्णग्रहणं च हीनवर्णव्यावृत्त्यर्थम् । यद् वा, उत्कृष्टवेदनस्यानुकल्पत्वज्ञापनार्थम् । अनुकल्पत्वं चाधिकारविप्रकर्षाल् लोकपक्त्यनुसाराच् च पुंसां तु "श्रोत्रियाणां महाकुलाद्" इति वचनात् तिस्र इत्य् एव प्रथमः कल्पः । स्मृत्यन्तराद् वा स्वर्णेतरोद्वहनम् अनुकल्पः । तथा चाह मनुः ।

                    	सवर्णाग्रे द्विजातीनां प्रशस्ता दारकर्मणि ।

                    	कामतस् तु प्रवृत्तानाम् इमाः स्युः क्रमशो वराः ॥ इति । (म्ध् ३।१२)

एवंगुणत्वे ऽपि ब्रह्मचर्याविप्लवेन यत्नात् परीक्षितः पुंस्त्वे, वीतबीजादिव्युदासद्वारेण । एवं स्त्रियो ऽपि स्त्रीत्वे परीक्षणीयाः, पुंस्त्व इत्य् उपलक्षणार्थत्वात् । स्त्रियम् उद्वहेद् इति वा स्त्रीग्रहणस्यैतद् एव प्रयोजनम् इति व्याख्येयम् । आदरार्थं वा । पुंसः परीक्षणाभिधानम् अपरित्यागज्ञापनार्थम् । अनन्यपूर्वत्वं स्त्रीविषयम् एव । पुंविषयत्वे ऽपि प्रथमः कल्पः । एवंभूतो यः, स वरः स्यात् । स वरयितव्यः । तादृशो वा कन्यां वरयेद् इति व्याख्येयम् । ऋज्व् अन्यत् ॥ ५५ ॥

 

_"श्रोत्रियाणां महाकुलाद्" इति वचनाच् छूद्राविवाहो न प्राप्नोति । इष्यते च कैश् चित् तत्राचार्यः स्वमतम् उपन्यस्यति स्म ।_

 

                    	**यद् उच्यते द्विजातीनां शूद्राद् दारोपसंग्रहः ।**

**              	न तन् मम मतं यस्मात् तत्रायं जायते स्वयम् ॥ १।५६ ॥**

 

"कृष्णवर्णीया रामा रमणायैवोपेयत" इति ब्राह्मनवादः । न च विदुषां कामार्थे प्रवृत्तिर् युक्ता । अतः शूद्राविवाहो न कर्तव्य इत्य् एतद् एव स्पष्टीकरोति हेतुना: "यस्मात् तत्रायं जायते स्वयम्" इति । तथा बह्वृचाः पठन्ति ।

                    	पतिर् जाया प्रविशति गर्भो भूत्वा स मातरम् ।

                    	तस्या पुनर् नवो भूत्वा दशमे मासि जायते ॥ इति । (ऐत्ब् ७।१३)

अतो नैतन् ममाभिप्रेतम् ॥ ५६ ॥

 

_इदं पुनर् अस्माभिर् अप्य् अभिप्रेतम् ।_

 

                    	**तिस्रो वर्णानुपूर्व्येण द्वे तथैका यथाक्रमम् ।**

**              	ब्राह्मणक्षत्त्रियविषां भार्या स्वा शूद्रजन्मनः ॥ १।५७ ॥**

 

शूद्रस्येति वक्तव्ये शूद्रजन्मन इत्य् उक्तं, सापि हि ब्राह्मणादिजाता शूद्रजन्मना न विवाह्येति ज्ञापनार्थम् । एवं क्षत्त्रियादीनाम् अन्तरप्रभवानां चानुलोमप्रतिलोमानां यथायथं योज्यम् । सर्वथा मनाग् अप्य् उत्कृष्टजा निकृष्टजन्मना न विवाह्या । निकृष्टापि यथासंनिकर्षं क्रमाद् विवाह्येति श्लोकार्थः । ऋज्व् अन्यत् ॥ ५७ ॥

 

_<span style="text-decoration:underline;">ननु</span> अयं विवाहाख्यः संस्कारः न नित्यम् उपसंहर्तुं शक्यः, पराधानत्वात् कन्यालाभस्य । <span style="text-decoration:underline;">उच्यते</span> । स्याद् अयं दोषो दात्रभावाद् यद्य् अप्रार्थिता कन्या न प्रदीयते, ददतो वा प्रत्यवायः स्यात् । अद्य तु खलु दातुर् अभ्युदयः । यथाह ।_

 

**              	ब्राह्मो विवाह आहूय दीयते शक्त्यलंकृता ।**

**              	तज्जः पुनात्य् उभयतः पुरुषान् एकविंशतिम् ॥ १।५८ ॥**

 

ब्राह्मण एवैनम् अर्हतीति ब्राह्मः । तत्र चयं विधिः । यथाशक्त्य् अलंकृत्य उक्तलक्षणं वरम् आहूय गृह्योक्तेन विधिना कन्याप्रदां (यदा), तदा नोक्तदोषप्रसङ्गः । न चैवं ब्राह्मे लोकानुसारिभिर् भवितव्यम्, कथम् अप्रार्थिता कन्या दीयत इति । अयम् एव सतां धर्म यतः । तस्यां तथोढायां जातः पुत्रः उभतः पितृतो मातृतश् चैकविंशतिं कुलानि पुनाति शोधयतीत्य् अर्थः । यद् वा दशातीतानि दशोत्पत्स्यमानानि आत्मानं चेत्य् एवं योजना । तथा चाह गौतमः: "दश पूर्वान् दशावरान् आत्मानं च ब्राह्मीपुत्रः" इति (ग्ध् ४।३३) । स्तुतिमात्रम् एतद्, भूतानां भाविनां पावनानुपपत्तेः । उपपत्तौ वा कृतनाशाकृतागमप्रसङ्गात् । यद् वास्तु फलविधिः, विवाहविशेषस्य फलविशेषापेक्षत्वात् । न चागमानुसारिण्यर्थे ऽनुपपत्तिर् इति शक्यं वक्तुम् । तथा च नैयायिका "न हि वचनस्यातिभारो ऽस्ति" (शब् ओन् प्म्स् ५।३।१०) इत्य् आहुः । अयं च ब्राह्मणस्य प्राथमकल्पिको विवाहः ॥ ५८ ॥

 

_इमे त्व् अनुकल्पाः ।_

 

**              	यज्ञस्थ ऋत्विजे दैव आदायार्षस् तु गोद्वयम् ।**

**              	चतुर्दश प्रथमजः पुनात्य् उत्तरजश् च षट् ॥ १।५९ ॥**

 

यज्ञस्थवचनं पूर्वजुष्टादिव्यावृत्त्यर्थम् । देवा ऋत्विजस् त एनम् अर्हन्तीति दैवः । अतश् च ब्राह्मण्स्यैवायम्, इतरयोर् आर्त्विज्यानधिकारात् । महर्त्विग्भ्यश् च । यथाह व्यासः ।

                    	स्तेयं कुर्यां यद्य् अहं वो बिसानां महर्त्विजां वितते यज्ञतन्त्रे ।

                    	अध्वर्यवे दुहितरं संप्रदद्याम् उद्गात्रे वा ब्रह्मणे वाथ होत्रे ॥ इति ।

उद्गातृवचनाच् च सोमर्त्विक्प्रत्ययः । दक्षिणातिरिक्तं चैतद् दानं, फलश्रवणात् । आर्षस् तु वराद् गोद्वयम् आदाय । तच् च मिथुनं, स्मृत्यन्तरात् । (मन्त्र)द्रष्टारो ब्राह्मणा ऋषयः, त एनम् अर्हन्तीत्य् आर्षः । तुशब्दः परिक्रयाशङ्कानिवृत्त्यर्थः । तथा चाह मनुः ।

                    	एकं गोमिथुनं द्वे वा वराद् आदाय धर्मतः । इति । (म्ध् ३।२९)

कस्मात् पुनर् इमाव् अनुकल्पौ, पूर्वस्माद् ऊनफलत्वात् । तथा चाह: प्रथमजश् चतुर्दश पुनाति । प्रथमो दैवः, तत्र जातः प्रथमजः । तथोत्तरजः षट् । उत्तर आर्षः, तत्र जात उत्तरजः । प्रविभज्य पौर्वापर्येण योजना । तथा चाह मनुः ।

                    	दैवोढायाः सुतश् चैव सप्त सप्त परावरान् ।

                    	आर्षोढायाः सुतस् त्रींस् त्रीन् षट् षट् कायोढजः सुतः ॥ इति । (म्ध् ३।३८)

। न्यूनफलत्वाच् चास्य दैवान् निकृष्टत्वम् । दैवसहपाठाच् चायम् अपि ब्राह्मणस्यैव । प्राजापत्यान् न्यूनफलत्वे ऽपि चास्यात एव पूर्वपाठ इति मन्तव्यम् ॥ ५९ ॥

 

_अयं तु सार्ववर्णिकः ।_

 

**              	सह धर्मश् चर्यताम् इत्य् उक्त्वा या दीयते ऽर्थिने ।**

**              	स कायः पावयत्य् आद्यः षट् षड् वंश्यान् सहात्मना ॥ १।६० ॥**

 

"धर्मश् चर्यताम्" इत्य् एतावद् एवोक्त्वार्थिने यत् कन्यादानं, स प्राजापत्यः । उक्त्वेति वचनान् नाभ्युपगमाद् एव । यथाह गौतमः: "संयोगमन्त्रः प्राजापत्ये" इत्यादि (ग्ध् ४।७) । प्रजोत्पादनेच्छासामान्यात् प्रजापतिः स्नातकः । स एनम् अर्हतीति प्राजापत्यः । एवं चार्थिन इत्य् अनुवादो मन्त्रविधानार्थः । सार्ववर्णिकत्वे ऽपि शूद्रनिवृत्तिः मन्त्रप्रयोगात् । सो ऽयं प्राजापत्यः आद्यः आर्षात् पूर्व इत्य् अर्थः । कुत एतत्, फलभूयस्त्वात् । अत्र हि जातः षट् षड् वंश्यान् पुनाति, आत्मानं च । आर्षजस् तु त्रींस् त्रीन् । सहात्मनेत्य् एतत् पूर्वत्रापि योज्यम् ॥ ६० ॥

 

_<span style="text-decoration:underline;">ननु</span> एवं सत्य् आहूय यदि कश्चिद् आर्त्विज्यादिभिर् वा न कन्यां दद्यात्, तथापि गृहस्थाश्रमो दुःश्लिष्ट एव । <span style="text-decoration:underline;">सत्यम्</span> । यद्य् एत एव विवाहा स्युः । अन्ये ऽपि तु विवाहाः पठ्यन्ते । अतो नेयम् असत्कल्पना । के पुनस् त इत्य् अत आह ।_

 

                    	**आसुरो द्रविणादानाद् गान्धर्वः समयान् मिथः ।**

**              	राक्षसो युद्धहरणात् पैशाचः कन्यकाच्छलात् ॥ १।६१ ॥**

 

समयः सङ्केतः । मिथः सहेत्य् अर्थः । आसुरः, आत्मार्थं कन्यार्थं च धनादानम् । यथाह मनुः ।

                    	ज्ञातिभ्यो द्रविणं दत्त्वा कन्यायाश् चैव शक्तितः।

                    	कन्यादानं तु स्वाच्छन्द्याद् आसुरो धर्म उच्यते ॥

                    	इच्छयान्योन्यसंयोगः कन्यायाश् च वरस्य च ।

                    	गान्धर्वः स विधिर् ज्ञेयो मैथुन्यः कामसंभवः ॥

                    	हत्वा छित्त्वा च भित्त्वा च क्रोशन्तीं रुदतीं गृहात् ।

                    	प्रसह्य कन्याहरणं राक्षसो विधिर् उच्यते ॥

                    	सुप्तां मत्तां प्रमत्तां वा रहो यत्रोपगच्छति ।

                    	स पापिष्ठो विवाहानां पैशाचः प्रथितो ऽष्टमः ॥ इति । (म्ध् ३।३१–३४)

उपगमनशब्द आलिङ्गनादिष्व् इति केचित् । तत् त्व् अशब्दार्थत्वाद् अनादृत्यम् । पापिष्ठता चैवम् उपपन्नतरा भवति, उपपातकयोगाच् च । अन्यथा तद् असमञ्जसं स्यात् । तथा च "केवलं मन्त्रसंस्कृता " इत्य् उक्त्वा "सा चेद् अक्षतयोनिः स्यात्" (वध् १७।७४) इति वसिष्ठो ऽप्य् एतद् एव ज्ञापयति । अतः श्रौतार्थग्रहणं युक्तम् इति । असुरा धनवन्तः । स्त्रीसक्ता गन्धर्वाः । तेनानयोः सार्ववर्णिकत्वम् । दारुणत्वसामान्याद् रक्षः क्षत्रियाः । त एनम् अर्हन्तीति राक्षसः । क्षात्र इत्य् अर्थः । तथा च वसिष्ठः: "भित्त्वा छित्त्वा" इत्य् उपक्रय "स क्षात्रः" (वध् १।३३) इत्य् आह । छलवृत्तयः पिशाचाः, तदर्हः पैशाचः । सर्ववर्णानां चायम् एवापत्कल्पः । आसुरादीनां तु यथाभिधानं क्षत्रियादिविशेषापेक्षया च स्तुतिनिन्दाकल्पनम् ॥ ६१ ॥

 

_किम् एकरूप एव सवर्णासवर्णयोर् विवाहः । नेत्य् उच्यते ।_

 

                    	**पाणिर् ग्राह्यः सवर्णासु गृह्णीत क्षत्रिया शरम् ।**

**              	वैश्या प्रतोदम् आदद्याद् वेदने त्व् अग्रजन्मनः॥ १।६२ ॥**

 

ब्राह्मणपाणिगृहीतं धनुःशरम् क्षत्रिया गृह्णीयात् । प्रतोदं च वैश्या । प्रतोदो व्राजनिकः । स्त्रियाश् च ग्रहणे कर्तृत्वान् मन्त्रनिवृत्तिः । ऊहने वा प्रयोग इत्य् अन्ये । क्षत्रियवेदने ऽपि वैश्या प्रतोदम् एव गृह्णीयाद् इति केचित्, "उत्कृष्टवेदने" इति मनुवचनात् (म्ध् ३।४४) । तत् पुनः सामान्यस्य विशेषोपसंहृतेर् अयुक्तम् ॥ ६२ ॥

 

_कस्य पुनर् अयं कन्याप्रदानोपदेशः । यदि तावत् पितुः तदभावे दुःश्लिषतैव । अथ तदभावे ऽप्य् अन्यस्य । स किम् इति परकीयां दद्यात् । तेन कः कन्यां दद्याद् इति । उच्यते ।_

 

**              	पिता मातामहो भ्राता स्वकुल्यो जननी तथा ।**

**              	कन्याप्रदः पूर्वनाशे प्रकृतिस्थः परः परः ॥ १।६३ ॥**

 

स्वकुल्य इति भ्रातृविशेषणं पितृव्यपुत्रादिव्यावृत्त्यर्थम् । पूर्वस्य पूर्वस्याभावे परः परः कन्याप्रदः । प्रकृतिस्थश् च स्वभावस्थः । उन्मादाद्यनभिभूत इत्य् अर्थः । कन्याप्रद इति वचनाद् अक्षताया एव नैयमिकं दानम् । पिता त्व् अकन्याम् अपि दद्याद् इति केचित् । छन्दोनुरोधाच् च मातामहस्य पूर्वपाठः । अर्थतस् तु भ्रातैव पूर्वः । सर्वेषां च स्वत्वसंबन्धाच् चोदनातो वा प्रवृत्तेर् अविरोधः । पाठान्तरं वा: "पिता पितामहो भ्राता सकुल्यो जननी तथा" इति । तत्र पाठक्रमेणैव नियमः । सकुल्य इति च मातुलादिपरिग्रहार्थः । तथान्ये ऽपि योनिसंबद्धा इत्य् अध्याहारः । समानम् अन्यत् ॥ ६३ ॥

 

_यत् तु परकीयां किम् इति दद्याद् इति, तत्राह । यस्माद्,_

 

                    	**अप्रयच्छन् समाप्नोति भ्रूणहत्याम् ऋताव् ऋतौ ।**

 

निन्दार्थवादो ऽयं प्रवृत्त्यर्थः । प्रत्यवायविधिर् वा ॥ ६३अब् ॥

 

_<span style="text-decoration:underline;">ननु</span> एतद् अप्य् उक्तम् । दात्रभवे गृहस्थाश्रमो दुःश्लिष्ट एव । तत्र पुमांस आश्रमान्तराश्रयणेनापि कृतिनः स्युः । स्त्रीणां तु का गतिर् इति । <span style="text-decoration:underline;">उच्यते</span> । स्याद् अयं दोषः, यदि पराधीनतैव स्त्रीणाम् आत्यन्तिकी स्यात् । दातृसद्भाव एव तु तासां पराधीनता । तदभावे तु किम् । उच्यते ।_

                    	**गम्यं त्व् अभावे दातॄणां कन्या कुर्यात् स्वयं वरम् ॥ १।६४ ॥**

 

गम्यं गमनार्हम् उक्तलक्षणम् । स्वयम् एवर्तुमती वर्षत्रयाद् ऊर्ध्वं वरं कुर्याद् दात्रभावे । विद्यमानो ऽपि च दाता यदि न दद्यात्, ततो ऽत्याम् (ऽस्याम् ?) अवस्थायां तदीयम् अलंकारम् उत्सृज्य स्वयम् एव वरं वरयेत्, स्मृत्यन्तरात् । यदाप्य् उक्तलक्षणस् तां नेच्छेत्, तदापि सवर्णमात्राश्रयणम् अविरुद्धम् । यथाह बौधायनः ।

                    	त्रीणि वर्षाण्य् ऋतुमती काङ्क्षेत पितृशासनम् ।

                    	ततश् चतुर्थे वर्षे तु विन्देत सदृशं पतिम् ॥

                    	अलभमाने सदृशे गुणहीनं समाश्रयेत् ॥ इति । (ब्ध् ४।१।१४)

गुणवचनाच् च जातिनियमः । सर्वथा भार्याया भर्तृप्राप्तिः, भर्तुश् च भार्याप्राप्तिः, इत्य् अनवद्यो गृहस्थाश्रमः । तथा चाम्नायः: "उत वै याचन् दातारं लभत एव । अतो भर्ता भार्याम्" इत्यादि ॥ ६४ ॥

 

_कस्मात् पुनर् अद्भिर् वाचा कन्यां दत्त्वा पूर्वदातरि प्रेते परः स्वातन्त्र्याद् अन्यस्मै न दद्यात् । यस्मात्,_

 

**              	सकृत् प्रदीयते कन्या हरंस् तां चोरदण्डभाक् ।**

 

तस्माद् अन्यस्मै न दद्यात् । तेनैव विवाहं कारयेत् ॥ ६४अब् ॥

 

_किम् एष एवोत्सर्गः । नेत्य् आह ।_

 

                    	**दत्ताम् अपि हरत् पूर्वं श्रेयांश् चेद् वर आव्रजेत् ॥ १।६५ ॥**

 

पूर्ववचनाद् अद्भिर् वाचा च दत्ताम् अपि हरेत् । न तु श्रेयांसम् अपि वरं प्राप्य मन्त्रोपनीताम् इत्य् अभिप्रायः ॥ ६५ ॥

 

_यः पुनर् दुष्टां कन्याम् अदुष्टेयम् इति प्रयच्छेत्, तस्य का कथेति । उच्यते । स तादृशः,_

 

**              	अनाख्याय ददद् दोषं दण्ड्य उत्तमसाहसम् ।**

 

यद् वैवं योजना: पूर्ववरे स्पष्टं दोषम् अनाख्याय न्यायतो ऽनुभाव्यान्यस्मै श्रेयान् इति मत्वा यः प्रयच्छति, स दण्ड्यः ॥

 

_न केवलं दाता, वरोऽपि च,_

 

                    	**अदुष्टां यस् त्यजेत् कन्यां दूषयंस् तु मृषा शतम् ॥ १।६६ ॥**

 

यस् तु दोषरहितां त्यजेत् कन्यां, सो ऽप्य् एवं दण्ड्यः । मृषैव तु दूषयन् कार्षापणशतं दण्ड्यः, मृषेत्य् अभिधनात् । अदुष्टवचनाच् च दुष्टां त्यजतो न दोषः ॥ ६६ ॥

 

_कस्मात् पुनर् मृते भर्तरि न पाणिमात्रदूषितान्यस्मै पुनर् दीयते । यस्मात्,_

 

                    	**अक्षता वा क्षता वापि पुनर्भूः संस्कृता पुनः ।**

 

यथैव क्षतयोनिः पुनर् भर्तृसंयोगात् पुनर्भूर् भवति, एवम् अक्षतयोनिर् अपि, अविशेषात् । कस्मात् पुनर् दानम् । स्मृत्यन्तरात् । यथाह मनुः ।

                    	सा चेद् अक्षतयोनिः स्यात् । । । । । पुनः संस्कारम् अर्हति ॥ इति । (म्ध् ९।१७६)

तत् कामतः प्रवृत्तौ विशेषविधानम्, न कर्तव्यतयोपदेशः । तथा चाह मनुः ।

                    	न विवाहविधाव् उक्तं विधवावेदनं क्वचित् ॥ इति । (म्ध् ९।६५)

                    	न द्वितीयश् च साध्वीनां क्वचिद् भर्तोपदिश्यते ॥ इति च । (म्ध् ५।१६२)

तस्मान् न पुनःसंस्कार इत्य् आचार्याभिप्रायः ॥

 

_यदा पुनः स्वयम् एवान्यं सवर्णम् उत्कृष्टं व समाश्रयेत्, तदा को दोष इति, उच्यते ।_

 

**              	स्वैरिणी या पतिं हित्वा सवर्णं कामतः श्रयेत् ॥ १।६७ ॥**

 

पुनर्भूः स्वैरिणीति च संज्ञा दौष्ट्यज्ञापनार्था । जीवन्तं मृतं वा या भर्तारं त्यक्त्वा स्वातन्त्र्यात् सवर्णम् उत्कृष्टवर्णं वा समाश्रयेत्, सापि स्वैरिणी । अतः स्वयम् अपि नान्य आश्रयितव्यः । यत् पुनः शङ्खेनोक्तम्, "तिस्रः पुनर्भ्वश् चतस्रः स्वैरिण्यः" इति, तद् अनयोर् दौष्ट्यप्रपञ्चनार्थं प्रायश्चित्तविवेकार्थं वेत्य् एतन् नातीवोपु(प?)युज्यते । एवं वासिष्ठम् अपि पुनर्भूलक्षणं द्रष्टव्यम् (वध् १७।१९–२०) । सर्वथा भोग्ये अप्य् एते निर्णीतत्वाद् उपेक्षणीये इति श्लोकार्थः । तथा च वक्ष्यति: "मृते जीवति वा पत्यौ" इति (य्ध् १।७५) ॥ ६७ ॥

 

_<span style="text-decoration:underline;">ननु</span> एवं सत्य् अपुत्रस्य मरणात् संतत्युच्छेदप्रसङ्गः । <span style="text-decoration:underline;">अस्तु</span> । का नः पीडा । अथ वा_:

 

                    	**अपुत्रां गुर्वनुज्ञानाद् देवरः पुत्रकाम्यया ।**

**              	सपिण्डो वा सगोत्रो वा घृताभ्यक्त ऋताव् इयात् ॥ १।६८ ॥**

 

घृताभ्यञ्जनवचनं कामप्रवृत्तिनिरोधार्थम् । ततश् चालिङ्गनादि वैकारिकत्वाद् दूरापेतम् । ऋतुग्रहणं त्व् अन्यदा दर्शनाद्य् अपि कथं न स्याद् इत्य् एवम् अर्थम् ॥ ६८ ॥

 

_<span style="text-decoration:underline;">किं</span> सकृद् एव गमनम् । <span style="text-decoration:underline;">न</span>, अदृष्टार्थत्वप्रसङ्गात् । अपत्यार्थं ह्य् एतद् गमनम् । अतस् तु,_

 

                    	**आ गर्भसंभवाद् गच्छेत् पतितस् त्व् अन्यथा भवेत् ।**

 

प्राग् गर्भसंभूतेः परित्यागात् । तुशब्दश् चैवकारार्थः ॥

 

_यद् वैवं योजना । <span style="text-decoration:underline;">ननु</span> अयं नियोगपक्षो दुःश्लिष्टः, पातकप्रसङ्गात् । <span style="text-decoration:underline;">न</span> ।_

 

                    	**अनेन विधिना जातः क्षेत्रिणः स भवेत् सुतः ॥ १।६९ ॥**

अनेन नियोगविधिना जातः क्षेत्रिणो भ्रात्रादेर् औरसवत् पुत्रो भवतीत्य् अयम् विधिः । नात्र विचिकित्सा कार्येत्य् अर्थः । न चैवंवृत्तः पतितो भवति । <span style="text-decoration:underline;">कथं</span> तर्हि "पतितस् त्व् अन्यथा भवेत्" इति । <span style="text-decoration:underline;">तदनियुक्तेर्</span> विकाराद् वा गच्छन्न् इत्य् अभिप्रायः । अयं पुनः परोपकाराय प्रवृत्तेर् अभ्युदयभाग् इत्य् अनवद्यो नियोगः । <span style="text-decoration:underline;">अत्र चोदयन्ति</span> । नायं नियोगपक्षः श्रेयान्, स्मृत्याचारविरोधात् । तथा चाह मनुः ।

                    	नान्यस्मिन् विधवा नारी नियोक्तव्या द्विजातिभिः ।

                    	अन्यस्मिन् हि नियुञ्जाना धर्मं हन्युः सनातनम् ॥ इति । (म्ध् ९।६४)

पुराकल्पं चोपन्यस्योपसंहृतम् ।

                    	तदाप्रभृति यो मोहात् प्रमीतपतिकां स्त्रियम् ।

                    	नियोजयत्य् अपत्यार्थे तं विगर्हन्ति साधवः ॥ इति । (म्ध् ९।६८)

अतो नास्ति नियोगः । तथा च शिष्टसमाचारः । <span style="text-decoration:underline;">ननु</span> इयम् अपि स्मृतिर् एव "अपुत्रां गुर्वनुज्ञानात्" (य्ध् १।६८) इत्यादि । मानवे ऽपि ।

                    	देवराद् वा सपिण्डाद् वा स्त्रिया सम्यङ् नियुक्तया । (म्ध् ९।५९)

इत्यादि । न चेयं लोभादिमूलेति शक्यं वक्तुम्, सर्वथा विकारप्रतिषेधात् । तद् उक्तं "घृताभ्यक्तः" इति (य्ध् १।६८) । मनुनापि च:

                    	विधवायां नियुक्तस् तु घृताक्तो वाग्यतो निशि । इति । (म्ध् ९।६०)

अतो नेयम् अपस्मृतिः । अथ श्वशुरधनादीच्छया लोभ आशङ्क्येत, तद् अपि

                    	प्रजेप्सिताधिगन्तव्या सन्तानस्य परिक्षये । (म्ध् ९।५९)

इत्य् अनेनैव निरस्तम् । तथा चोक्तम् ।

                    	पतितौ भवतो गत्वा नियुक्ताव् अप्य् अनापदि । इति । (म्ध् ९।५८)

वसिष्ठेनापि: "धनलोभान् नास्ति नियोगः" इति (वध् १७।६५) । अतो निर्दोषः । शास्त्राविशेषात् तु प्रतिषेधो विकल्पाय भवति । अतो न विरोधः । अन्ये तु प्राग् विवाहाद् उपरते भर्तरि नियोगाधिकारं वर्णयन्ति, सामान्यविशेषोपसंहृतिन्यायात् । यथाह मनुः ।

                    	यस्या म्रियेत कन्याया वाचा सत्ये कृते पतिः ।

                    	ताम् अनेन विधानेन निजो विन्देत देवरः ॥ इति । (म्ध् ९।६९)

तत् तु विधवायां नियुक्तस् त्व् इत्य् अनेनैव निरस्तम् । <span style="text-decoration:underline;">ननु</span> च सापि विधवेति शक्यं वक्तुम् । <span style="text-decoration:underline;">न</span> स्मृत्यन्तरविरोधात् । यथाह वसिष्ठः: "प्रेतपत्नी षण्मासं व्रतचारिणी" इत्य् उपक्रम्य, "पित्रा भ्रात्रा वा नियोगं कारयेत्" इत्यादि (वध् १७।५५–५६) । <span style="text-decoration:underline;">ननु</span> अनूढापि प्रेते पत्यौ प्रेतपत्न्य् एव । <span style="text-decoration:underline;">मैवम्</span> । न हि प्राग् विवाहात् पत्नीशब्दप्रवृत्तिर् इति । एवं हि भगवतः पाणिनेः स्मरणम्: "पतुर् नो यज्ञसंयोगे" इति (पाण् ४।१।३३) । अतो ऽसत्कल्पनम्, उपक्रमोपसंहारात् । कथं तर्हि "यस्या म्रियेत" (म्ध् ९।६९) इत्य् अयं श्लोकः । आसुरविवाहविषयतया व्याख्येयः । यस्याः कन्यायाः शुल्कं दत्त्वा शुल्कदो म्रियेत, सा यदीच्छेत्, ततो देवराय पूर्ववत् प्रदातव्या । न चेद्, नियोगं देवरेणैव कारयेत् । यद् वा "निजो विन्देत" (म्ध् ६।६९) इति निजग्रहणात् सोदर्यो देवरः अनेन विधिना नैयोगिकेन वैवाहिकेन वा विन्देतैव । सापत्नस् तु कन्यानुमतः । तथा चाह ।

                    	कन्यायां दत्तशुल्कायां म्रियेत यदि शुल्कदः ।

                    	देवराय प्रदातव्या यदि कन्यानुमन्यते ॥ इति । (म्ध् ९।९७)

यदा त्व् अदत्तशुल्क एव म्रियेत, तदा तस्मिन् प्रेते कुमार्य् एव सतीच्छयान्यस्मै पित्रा विधिवद् देया । यथाह वसिष्ठः ।

                    	अद्भिर् वाचा च दत्ता या म्रियेतादौ वरो यदि ।

                    	न च मन्त्रोपनीता स्यात् कुमारी पितुर् एव सा ॥ इति । (वध् १७।७२)

आदाव् इति वचनाद् विवाहसंनिधौ वाग्दत्ताप्य् अकन्यकेति ज्ञयते । "बलाच् चेत् प्रहृता कन्या" (वध् १७।७३) इत्य् अस्य पुनर् अयम् अर्थः । प्रहृता दूषिता, प्रशब्दसामर्थ्यात् । क्षात्राच् च विधेर् अन्यत्रैव द्रष्टव्यम्, तत्र दूषणासंभवात् । यदि मन्त्रैर् न संस्कृता ततो ऽन्यस्मै विधिवत् प्रायश्चित्तं कारयित्वा देया । कृतप्रायश्चित्ता च "यथा कन्या तथैव सा" (वध् १७।७३) इति मन्तव्यम् । इदं तु कल्पान्तरम् ।

                    	पाणिग्राहे मृते कन्या केवलं मन्त्रसंस्कृता । इति । (वध् १७।७४)

अस्यार्थः: ग्रामधर्मेण पूर्वम् अपि विवाहात् पाणिग्रहणम् । तस्मिन् पाणिग्राहे । मृते कन्याहुतेर् वा प्राक् पणिग्रहणाद् यद्य् अक्षतयोनिः । तथाप्य् अन्येन भर्त्रा पुनर् विवाहसंस्कारम् अर्हतीति । सर्वथा परिणीतायाः पुनः परिणयनाभावः । तद् उक्तम्:

                    	न विवाहविधाव् उक्तं विधवावेदनं क्वचित् । इति । (म्ध् ९।६५)

तथा च बौधायनः ।

                    	निसृष्टायां हुते वापि यस्यै भर्ता म्रियेत सः । इति । (ब्ध् ४।१।१६)

अपि निसृष्टायाम्, अपि हुते, न परिणीतायाम् इत्य् अर्थः । "सा चेद् अक्षतयोनिः स्यात्" (ब्ध् ४।१।१६) इत्य् एतद् एव स्पष्टीकरोति, यद् उपवर्णितम् अस्माभिः । अतो न कन्याविषया नियोगस्मृतिः । कस् तर्हि विषयः । प्रेते पत्यौ सन्तानपरिक्षये च । प्रतिषेधसामर्थ्याच् च विकल्पः । तथा चाम्नायः: "तस्माद् एकस्य बह्व्यो जाया भवन्ति, नैकस्यै बहवः सहपतयः" इति (ऐत्ब् ३।२३) । सहप्रतिषेधाच् च क्रमेण भवन्तीति ज्ञायते । तथा "यस्मै मां पिता दद्याद् नैवाहं तं जीवन्तं हास्यामि" इति (श्ब् ४।१।५।९) जीवन्नहानवचनाच् च मृते भर्तरि नियोगो ऽस्तीति ज्ञायते ।

                    	को वां शयुत्रा विधवेव देवरं

                                	मर्यं न योषा कृणुते सधस्थ आ । (र्व् १०।४०।२)

इत्य् अस्मात् पुनर् मन्त्रवर्णात् स्पष्टतरो नियोगः । एवं हीन्द्रेण चिराद् दृष्टाव् अश्विनाव् उक्तौ दुर्दर्शौ युवां क्व पुनर् विधवेव योषा देवरं मर्यं मनुष्यभावं शयने हर्षस्थाने आपादयन्ती कच्चिद् आ कुरुते वाम् उपचरतीत्य् अर्थः । अनेन नियोगं स्पष्टीकरोति । तथा च वसिष्ठः: " प्राजापत्ये मुहूर्ते पाणिग्राहवद् उपचरेत्" इति (वध् १७।६१) । अतो ऽनवद्यो नियोगः ।

        	 <span style="text-decoration:underline;">अत्रोच्यते</span> । नैवं नियोगस्मृतिर् व्याख्येया, समाचारविरोधात्, विकल्पस्य चान्याय्यत्वात् । कथं तर्हि । शूद्राविषया नियोगस्मृतिः । कुत एतद्, मनुवचनात् ।

                    	नान्यस्मिन् विधवा नारी नियोक्तव्या द्विजातिभिः । (म्ध् ९।६४)

इति द्विजातिसंबद्धः प्रतिषेधः । सामान्यतः शूद्रसंबन्धितया विधिः । तस्माद् अविकल्पः । तथा चोक्तम् ।

                    	अयं द्विजैर् हि विद्वद्भिः पशुधर्मो विगर्हितः ।

                    	मनुष्याणाम् अपि प्रोक्तो वेने राज्यं प्रशासति ॥ इति । (म्ध् ९।६६)

मनुष्याणाम् अपि शूद्राणाम् अपीत्य् अर्थः । तथा च समाचारः । यत् पुनर् व्यासेन विचित्रवीर्यभार्यास्व् अपत्योत्पादनम्, तद् द्रौपदीविवाहवद् अनादृत्यम् । अथ वा क्षत्रियाणाम् अप्य् अन्वयक्षये राज्यपरिपालनाय नियोगो ऽभ्यनुज्ञायते । स च राज्ञाम् एव । कार्यानुरोधाद् व्यासवचनाच् च । राज्ञां ब्राह्मणेनैव कारयितव्यम् । एवं च सत्य् आम्नाया अपि क्षत्रियविषया एव "नैवाहं तं जीवन्तं हास्यामि" (श्ब् ४।१।५।९) इत्यादि । जीवन् समर्थो न हातव्य इत्य् आम्नायार्थः । "नैकस्यै बहवः सहपतयः" (ऐत्ब् ३।२३) इति तु पुनःसंस्कारविषयम् । तत्र मुख्यः पतिशब्दः । मन्त्रवर्णस् तु शूद्रविषय एव व्याख्येयः । एवं देवरादिवाक्यान्य् अन्यान्य् अपि व्याख्येयानि । तथा च वृद्धमनुः ।

                    	शूद्राणाम् एव धर्मो ऽयं पत्यौ प्रेते ऽन्यसंश्रयः ।

                    	लोभान् मूढैर् अविद्वद्भिः क्षत्रियैर् अपि चर्यते ॥

इत्य् उक्त्वाह ।

                    	वायुप्रोक्तां तथा गाथां पठन्त्य् अत्र मनीषिणः ।

                    	विप्राणां न नियोगो ऽस्ति प्रेते पत्यौ न वेदनम् ॥

इयं सा गाथा ।

                    	अकार्यम् एतद् विप्राणां विधवा यन् नियुज्यते ।

                    	उह्यते वा मृते पत्यौ देवरेण विशेषतः ॥ इति ।

<span style="text-decoration:underline;">कथम्</span> इदानीम् एतद् वसिष्ठवचनम् ।

                    	भ्रातर्य् अव्यपदेशेन नाध्येतव्यं कदाचन । इति । (नोत् इन् वध्)

अनेन ह्य् अध्यापनसंबन्धाद् ब्राह्मणानाम् अपि नियोगाधिकारो ऽस्तीति गम्यते । <span style="text-decoration:underline;">उच्यते</span> । नैतद् युक्तम्, उक्तत्वान् न्यायस्य । भूयसाम् अनन्यपराणां चानर्थक्याद् वरम् एकस्यान्यपरस्य च बाधकल्पना । क्षत्रियविषयं चैतद् वाक्यम् । तेषां ह्य् आपदि नियोगाधिकारात् । स च ब्राह्मणेनैवेत्य् उक्तम् । तेनैवं योजना: भ्रातर्य् अध्यापयत्य् अपि नाध्येतव्यम् । केन । अव्यपदेशेन । न व्यपदिश्यते ऽनेनेत्य् अव्यपदेशः । अन्यजातीय इत्य् अर्थः । किमर्थम् । बोद्धव्यम् “गुरुतल्पस्य निमित्तम्”, भ्रातुः शिष्यभार्यागमनात्, “भर्ता ह्य् आपत्सु देवरः” ।[^८] भर्तेति भरणयोगाच् छ्रैष्ठ्याच् च ब्राह्मणः स यस्माद् आपत्सु देवरो भवति, नियोज्यत इत्य् अर्थः । तस्मात् ततो नाध्येतव्यम् । आपत्स्व् इति चैकस्याम् एवापदि । बहुवचनं गौरवार्थम् । सन्तानपरिक्षयलक्षणैवापद् यथा स्यात् । नाध्यापयितव्य इति च वक्तव्ये नाध्येतव्यम् इत्य् उक्तं क्षेत्रिणः पुत्र इति ज्ञापनार्थम् । कथं वास्य ब्राह्मणविषयत्वोपपत्तिः । न हि सोदर्ययोर् नि(र्?)योगसंभवः । कथं कृत्वा । यदि तावन् नियोज्यो ऽप्य् अपुत्रः, तदात्मन एवोत्पादयेत् । अथ तस्य पुत्रो ऽस्ति, तदा

                    	भ्रातॄणाम् एकजातानां यद्य् एकः पुत्रवान् भवेत् ।

                    	सर्वे ते तेन पुत्रेण पुत्रिणो मनुर् अब्रवीत् ॥ (म्ध् ९।१८२)

इति वचनाद् अक्षीणत्वात् सन्तानस्य कुतो नियोगः । क्षत्रियविषयत्वे तु नैष विरोधः । अथ सापत्नविषयतोच्येत । तत् क्षत्रिये ऽपि समानम् । यदा त्व् एकजातानाम् इत्य् अस्यैकवर्णजातानाम् इत्य् अर्थः, तदा स्पष्टैव क्षत्रियविषयता । यत् तु ब्राह्मण्याः प्रोषिते भर्तरि कालप्रतीक्षणवचनं, तद् भर्तुर् अन्तिकगमनार्थं न नियोगार्थम् इति विविच्य वचनीयम् । तस्मात् सूक्ता नियोगवाक्यानां विषयकल्पना । एवं तावच् छूद्राणां नियोगाधिकार उक्तः ॥ ६९ ॥

 

_यदा पुनर् ब्राह्मण्य् अप्य् एवं कुर्यात् तदा तां तद्रक्षणाधिकृतः ।_

 

                    	**हृताधिकारां मलिनां पिण्डमात्रोपजीविनीम् ।**

**              	परिभूताम् अधःशय्यां वासयेद् व्यभिचारिणीम् ॥ १।७० ॥**

 

एवं तावत् संतानपरिक्षये ऽपि नियोगानधिकारात् प्रवर्तमाना व्यभिचारिण्य् एव । ताम् एवम् अपनीतगृहाधिपत्यां कुचेलां वरोपनीतसंस्काररहितां ग्रासमात्रभक्तां सर्वथा परिभूतां स्थण्डिलशायिनीं वासयेत् । एतद् एव प्रायश्चित्तं न वक्ष्यामाणं, शास्त्रव्यामोहात् प्रवृत्तेर् अल्पदोषता यतः । स्मृत्यन्तराच् चैतत् संवत्सरप्रायश्चित्तम् ॥ ७० ॥

 

_अथ वा, यदि स्त्रियः स्वातन्त्र्याद् अन्यम् आश्रयेयुस् ततो दोषभागिन्यः स्युः । यदा पुनर् धनलोभाद् व्यामोहाद् वा बन्धुभिर् नियुज्यन्ते, तदा तेषाम् एव दोषः प्रायश्चित्तं च, न तु स्त्रीणाम् । अतः स्त्रियो निर्दोषाः । किं तु ।_

 

**              	सोमः शौचं ददौ स्त्रीणां गन्धर्वश् च शुभां गिरम् ।**

**              	पावकः सर्वभक्षत्वं मेध्या वै योषितो मताः ॥ १।७१ ॥**

 

वैशब्दो ऽवधारणार्थः । यस्मात् सोमादिभिर् आसां शौचं मनोवाक्कायलक्षणं दत्तम्, तस्मान् निर्द्ōषा एवैताः । पुंसाम् एव नियोगकर्तॄणाम् दोष इत्य् अभिप्रायः । अनेन नियोगकर्तॄणाम् अपि प्रायश्चित्तम् अस्तीत्य् उक्तम्, न तु स्त्रीणां निषिद्धम्, पूर्वश्लोकानर्थक्यप्रसङ्गात् । स्वातन्त्र्याद् व्यभिचारे वा तद् द्रष्टव्यम् । नियोगे तु पारतन्त्र्यात् स्त्रियो निर्दोषाः ॥ ७१ ॥

 

_क्व पुनः स्त्रीणां दोषः । क्व वा त्यागः । उच्यते ।_

 

                    	**व्यभिचार ऋतौ शुद्धिर् गर्भे त्यागो विधीयते ।**

**              	गर्भभर्तृवधे चासां तथा महति पातके ॥ १।७२ ॥**

 

स्त्रीणां दोषो व्यभिचाराद् भर्तुः । तत्र चोक्तं प्रायश्चित्तं हृताधिकाराम् इत्यादि । एवम् ऋताव् अपि व्यभिचारे न चेद् गर्भसंभवः शुद्धिर् अस्त्य् एवेत्य् अभिप्रायः । गर्भोत्पत्तौ त्याग एव । विधीयत इति विचिकित्सानिवृत्त्यर्थम् । तथा गर्भवधे भर्तृवधे महापातकसंबद्धे च ब्रह्महत्यादौ । त्याग इत्य् अनुषङ्गः । गर्भवधश् च सौभाग्यदर्पादिना ऋतुस्कन्दनम् । तथा च बौधायनः ।

                    	भर्तुः प्रतिनिवेशेन या भार्या स्कन्दयेद् ऋतुम् ।

                    	तां ग्राममध्ये विख्याप्य भ्रूणघ्नीं निर्धमेद् गृहात् ॥ इति । (ब्ध् ४।१।२०)

भर्तृवधश् च वाचनिकः, अन्यत्र महापातकवचनाद् एव सिद्धत्वात् । तथा चाह गार्ग्यः: "पतिताः स्त्रियस् त्याज्याः भर्तृवधप्रतिज्ञायां च" इति । क्षत्रियादिविषयो वायं गर्भभर्तृवधो योज्यः । अतो ऽन्यत्र महत्य् अपि दोषे न त्याज्याः ॥ ७२ ॥

 

_किं तर्हि ।_

 

**              	सुरापी व्याधिता धूर्ती वन्ध्यार्थघ्न्य् अप्रियंवदा ।**

**              	स्त्रीप्रसूश् चाधिवेत्तव्या पुरुषद्वेषिणी तथा ॥ १।७३ ॥**

 

एवमादिभिर् दोषैर् अधिवेत्तव्या । न त्याज्येत्य् अर्थः । सुराशब्देन चात्र गौलीमाध्व्योर् ग्रहणं, महापातके त्यागोपदेशात् । क्षत्रियादिभिर् अपि निषिद्धां पिबन्त्यस् त्याज्याः । व्याधिता असमाधेयकुष्ठादिरोगग्रस्ता । धूर्ती वञ्चनशीला । वन्ध्या प्रसिद्धा । अर्थशब्दस् तु धर्मकामयोर् अपि ग्राहकः । पुरुषार्थघ्नीत्य् अर्थः । अप्रियंवदा प्रसिद्धैव । स्त्रीप्रसूः केवलस्त्रीप्रजननी । पुरुषद्वेषिणी रतिपराङ्मुखी । अधिवेदनम् उपरिपरिणयनम् । तद् आसाम् अनुभाष्य दोषं कर्तव्यं, स्मृत्यन्तरात्: "दुष्टां भार्यां जायां परिभाष्याधिवेदयेत्" इति ॥ ७३ ॥

 

_<span style="text-decoration:underline;">ननु</span> अधिवेदनम् अपि त्याग एव, अन्योपादाने तया कार्याभावात् । <span style="text-decoration:underline;">मैवम्</span> ।_

 

**              	अधिविन्ना तु भर्तव्या महद् एनो ऽन्यथा भवेत् ।**

**              	यत्रानुकूल्यं दम्पत्योस् त्रिवर्गस् तत्र वर्धते ॥ १।७४ ॥**

 

तुशब्दो ऽपिशब्दार्थः । अधिविन्नापीत्य् अर्थः । यद् वोत्क्ष्यावधारणार्थः । भर्तव्यैव नोपगन्तव्येत्य् अर्थः । दोषापरित्यागे च तत् । अन्यथा महद् एनः स्यात् । महापातकम् इत्य् अर्थः । कस्मात् पुनर् एवम् अधिवेदनाद्युपदेशः । यस्मात्, यत्रानुकूल्यम् ऐकमत्यं जायापत्योः, त्रिवर्गो धर्मार्थकामलक्षणस् तत्र वृद्धिम् उपैति । अन्यथा तु विपर्ययः स्यात् । तस्मात् सूक्तम् अधिवेदनाद्यनुष्ठानम् ॥ ७४ ॥

 

_कस्मात् पुनर् अधिविन्ना भर्तारं परित्यज्यान्यं न समाश्रयेत् । यस्मात्,_

 

**              	मृते जीवति वा पत्यौ या नान्यम् उपगच्छति ।**

**              	सेह कीर्तिम् अवाप्नोति मोदते चोमया सह ॥ १।७५ ॥**

 

सहेत्य् उपमार्थे । अनुपगमे च स्तुतिदर्शनाद् उपगमे दोषानुमानम् । ऐहिकफलं च कीर्तिः, आमुष्मिकं स्वर्गावाप्तिः । अन्यथा तु द्वयविपर्ययः । तस्माद् अधिविन्नयापि न भर्ता त्याज्यः ॥ ७५ ॥

 

_भर्ता तु दोषवान् मध्ये त्याज्यः, तादृषस्यैव चाज्ञानन्यपराभिर् अनुष्ठेया, यस्मात्,_

 

**              	स्त्रीभिर् भर्तृवचः कार्यम् एष धर्मः परः स्त्रियाः ।**

**              	आ शुद्धेः संप्रतीक्ष्यो ऽपि महापातकदूषितः ॥ १।७६ ॥**

 

दोषवतो ऽपि भर्तुः स्त्रीभिर् वचनम् अविकल्पमानाभिः कार्यम् । एष स्त्रीणां परो धर्मः । अवधारणार्थो वा परशब्दः । एष एव धर्मः । नान्यो धर्म इत्य् अर्थः । तथा च मनुः ।

                    	विशीलः कामवृत्तो वा गुणैर् वा परिवर्जितः ।

                    	उपचर्यः स्त्रिया साध्व्या सततं देववत् पतिः ॥ इति । (म्ध् ५।१५४)

यदा पुनर् महापातकदोषाद् व्यवहारायोग्यो भर्ता स्यात्, तदा किम् । तदाप्य् आ शुद्धेः संप्रतीक्ष्यः । अभिविधाव् आङ् द्रष्टव्यः । अपेश् चोत्कृष्य योजना । महापातकदूषितो ऽपीत्य् अर्थः । ततश् च तत्समादौ प्राग् अपि शुद्धेर् न त्याज्यः । संशब्दाच् च ब्रह्मचारिण्या तत्परया च प्रतीक्षितव्यः । सर्वथा स्त्रीभिर् भर्ता जीवन् मृतो वा न त्याज्य इति प्रकरणार्थः । तथा च व्यासः: "भर्त्रेकदेवता  नार्यः" इति ॥ ७६ ॥

 

_याश् चैवं भर्तारम् अनन्यपरतयैवोपचरन्ति, ताः प्रयत्नतो भर्तृभिर् अपि ।_

 

                    	**लोकानन्त्यदिवप्राप्तिः पुत्रपौत्रप्रपौत्रिका ।**

_स्त्रीतः ।_

                    	**यस्मात् तस्मात् स्त्रियः सेव्याः**

 

_किं च,_

                                                                    	**भर्तव्याश् च सुरक्षिताः ॥ १।७७ ॥**

 

लोकप्राप्तिर् आनन्त्यप्राप्तिर् दिवप्राप्तिश् च क्रमेण पुत्रपौत्रप्रपौत्रिका यस्मात्, तस्मात् स्त्रियः सेव्याः । तथा चाहुः ।

                    	पुत्रेण लोकाञ् जयति पौत्रेणानन्त्यम् अश्नुते ।

                    	अथ पुत्रस्य पौत्रेण ब्रध्नस्याप्नोति विष्टपम् ॥ इति । (म्ध् ९।१३७)

लोकः पृथिवी । आनन्त्यम् अन्तरिक्षम् । दिवः स्वर्गः । पाठान्तरम्: लोकानन्त्यं दिवप्राप्तिर् इति । तस्यार्थः: दिवप्राप्तिस् त्व् अग्निहोत्राद्यनुष्ठानात् । लोकानन्त्यं च तदभ्यासात् । तथा च चरकाः: "न स तस्माल् लोकात् प्रच्यवते, यस् त्रिर् ईजानः" इति । किं च पुत्रपौत्रप्रपौत्रिका च संततिर् अत एव । यस्माच् चैवं तस्मात् स्त्रियः सेव्या इत्यादि समानम् ॥ ७७ ॥

 

_स्त्रियः सेव्या इत्य् उक्तम् । तत्रानियमप्राप्ताव् आह ।_

 

**              	षोडशर्तुर् निशाः स्त्रीणां तस्मिन् युग्मासु संविशेत् ।**

**              	ब्रह्मचार्य् एव पर्वाण्य् आद्याश् चतस्रश् च वर्जयेत् ॥ १।७८ ॥**

 

रजोदर्शनादिः षोडश रात्रय ऋतुसज्ञकः कालः । तत्र नार्यो गर्भग्रहणसमर्था भवन्तीति तासु युग्मासु रात्रिषूपगच्छेत् । किम् एवं स्यात्, ब्रह्मचार्य् एव, एवं गच्छन् नित्येनोपरितनश्लोकेनास्य संबन्धः । ब्रह्मचर्यशब्दश् चायं विरोधात् तत्फले वर्तते । ब्रह्मचर्यफलं ब्रह्मलोकप्राप्तिर् अस्येत्य् अर्थः । तथा च वसिष्ठः ।

                    	ऋतौ च गच्छन् विधिवच् च जुह्वन्

                                	न ब्राह्मणश् च्यवते ब्रह्मलोकात् ॥ इति । (वध् ८।१७)

यद् वा कारणान्तराद् ब्रह्मचर्ये स्थितो ऽपि गच्छेत् । यतो गच्छन्न् अपि ब्रह्मचार्य् एव, व्रतान् न हीयत इत्य् अर्थः । एवं चातिप्रसक्ताव् आह: पर्वाण्य् अमावास्यादीनि । आद्याश् चर्तौ चतस्रो रात्रीर् वर्जयेद् इति ॥ ७८ ॥

 

_किं चान्यत् ।_

 

                    	**एवं गच्छन् स्त्रियं क्षामां मघामूलं च वर्जयेत् ।**

**              	सुस्थ इन्दौ सकृत् पुत्रं लक्षण्यं जनयेत् पुमान् ॥ १।७९ ॥**

 

क्षामा दुर्बला रोगिणी वा । वन्ध्येत्य् अन्ये, यथाह भृगुः ।

                    	अधिविन्नां तु यो भार्याम् उपेयाद् अप्य् ऋतौ द्विजः।

                    	रक्षणार्थम् अकामश् चेत् प्राजापत्येन शुध्यति ॥ इति

तत् पुनः पुत्रार्थत्वाद् अधिगमनस्यात्राप्रसक्तम् एव । मघापौष्णं चेत्य् अन्ते पठन्ति । तथा च गणितज्ञाः ।

                    	प्रसवस् तु निषेकर्क्षात् दशमे योषितामुडौ ।

                    	यस्मात् तं वर्जयेत् तस्माद् रेवतीषु मघासु च ॥ इति ।

तत् पुनश् चशब्दाद् एव रेवत्यवाप्तेर् अकिंचित् । मूलम् अप्य् अश्विन्यादेर् गण्डान्तत्वाद् वर्जनीयम् एव । उपलक्षणार्थत्वाच् च मूलश्रुतेर् अन्यद् अपीदृक् परिहरणीयम्, प्रमाणान्तरमूलत्वाच् चास्य पुनर् वर्जनवचनस्य । किं च, "सुस्थ इन्दौ सकृत् पुत्रं लक्षण्यं जनयेत् पुमान्" । सकृद् इत्य् अस्य पूर्वश्लोकगतेन संबन्धः संविशेद् इत्य् अनेन । तथा चाह मनुः ।

                    	निन्द्यास्व् अष्टासु चान्यासु स्त्रियो रात्रिषु वर्जयेत् ।

                    	ब्रह्मचार्य् एव भवति यत्र तत्राश्रमे वसन् ॥ इति ॥ (म्ध् ३।५०)

षड् निन्द्याः आद्याश् चतस्रः एकादशी त्रयोदशी च । अष्टाव् अन्या अनिन्द्याः । एवं चतुर्दश् वर्ज्याः । शिष्टं रात्रिद्वयम् । तत्रैका स्त्र्यर्थेति मन्वभिप्रायः । आचार्यस् तु पुत्रोत्पादनम् एव नैयोगिकं मन्यमानः सकृद् इत्य् आह । अत एव चतस्रश् चेत्य् अयम् अपि चकारो न रात्र्यन्तरार्थः । चतस्र इति प्रतिषेधो ऽन्यदावर्जनार्थः । अस्तु वैवं रात्र्यन्तरग्रहणार्थश् चकारो ऽपि, अर्थातिरेकात् । एवं गच्छन् लक्षण्यं जनयेत् पुमान् स्त्रीतो ऽतिरिक्तशुक्लः । तथा चाह मनुः: "पुमान् पुंसो ऽधिके शुक्लः" इति (म्ध् ३।४९) । सर्वथा शास्त्राबाधेन भिषग्दैवज्ञाद्युपदेशानुसारात् तथाभिगमनक्रिया, यथा च लक्षण्यपुत्रोत्पादः स्याद् इति श्लोकद्वयस्यार्थः । पुत्रम् इति चोद्देश्यत्वाद् अतन्त्रं संख्या । तथा च शङ्खः ।

                    	पुत्रपौत्रप्रतिष्ठस्य बह्वपत्यस्य जीवतः । इति ।

मन्त्रवर्णश् च "अशून्योपस्था जीवतम् अस्तु माता" (आप्म्प् १।४।८) इति बहुपुत्रतां दर्शयति, "दशास्यां पुत्राण् आ धेहि पतिम् एकादशं कृधि" (आप्म्प् १।४।६) इति च । युग्मरात्र्यादिवचनं तु लिङ्गविवक्षयेत्य् अदोषः । पूर्वश्लोकड् एव च पुत्रार्थं स्त्रियः सेव्या इत्य् ऋताव् एव गमनप्राप्तेः सकृद्गमननियमपरतयैतच् छ्लोकद्वयम् ऋतुगतरात्र्यन्तरनिवृत्तिफलं द्रष्टव्यम् । मानवं तु "ऋतुकालाभिगामी स्यात्" (म्ध् ३।४५) इति व्रते ऽर्थे स्मर्यमाणणिनिप्रत्ययान्तत्वान् नियमपरतयैव व्याख्येयम् । श्लोकान्तरानुसारात् तु पुत्रार्थिनः सकृद्गमननियम इत् व्याख्यातम् । एतेनैव वासिष्ठं व्याख्यातम् (वध् ८।१७) । "ऋतुकालाभिगामी स्यात्" इति फलश्रुतेश् च "ऋतौ गच्छन्न्" (वध् ८।१७) इति स्मृत्यन्तरानुसाराच् च युग्मायां रात्रौ सकृद् इति व्याख्येयम् । गौतमीयं त्व् अनृतुपरिसंख्यार्थम् "ऋताव् उपेयद्" इति केचित् (ग्ध् ५।१) । ऋताव् अनृतौ वार्थाद् एव गमन्प्राप्तेः, सूत्रान्तरारम्भाच् च "सर्वत्र वा प्रतिषिद्धवर्जम्" इति (ग्ध् ५।२) । तथा सूत्रद्वयम् अप्य् अनर्थकं स्याद्, अर्थाद् एव विकल्पप्राप्तेः । तस्मात् तद् अपि नियमार्थम् एव व्याख्येयम् । उत्तरसूत्रं त्व् अर्थप्राप्तम् एवानृतौ गमनविकल्पम् अनूद्य प्रतिषिद्धवर्जम् इत्य् एवम् अर्थम् । अयं त्व् अत्र संप्रदायः: ऋताव् अजातपुत्रः सकृद् अगच्छन् प्रत्यवैति, जातपुत्रस्य त्व् अगमने ऽप्य् अदोषः । तथा चाहुः ।

                    	ज्येष्ठ एव तु पुत्रः स्यात् कामजान् इतरान् विदुः । इति । (च्ड़्। म्ध् ९।१०७)

यावद्भार्यं चैकैकपुत्रानुत्पादने प्रत्यवायः, तदपेक्षयैव पुत्रोत्पादनविधानात् । असवर्णासु तु जातपुत्रस्य याथाकाम्यम्, स्मृत्यन्तरात् ।

                    	कृतदारो ऽवरान् दारान् भिक्षित्वा यो ऽधिगच्छति ।

                    	रतिमात्रं फलं तस्य द्रव्यदातुस् तु संततिः ॥ इति । (म्ध् ११।५)

अवरशब्दो ऽयम् असवर्णाभिप्रायः, सवर्णयैव कृतदारत्वात् । यथा चैतद् एवं तथोकं प्राक् । जातूकर्णश् चाह: "सवर्णया कृतदारो नान्याम् इच्छेत् संतानस्यान्यगामित्वाद्" इति । नार्युत्पादने तु विकल्पः, रात्रिद्वयस्य मनुनोक्तत्वात्, अत्र च सकृच्छ्रुतेः । अनृतौ तु स्त्रीकामाद् एव गमनं, "सर्वत्र वा" (ग्ध् ५।२) इति सूत्रारम्भात् । ऋताव् अप्य् उक्तकालातिरेकेणानृतुतुल्यत्वात् स्त्र्यनुरोधेनैव गमनम् इति स्थितिः । <span style="text-decoration:underline;">ननु</span> ऋताव् अपि स्त्रीकामाद् एव गमनं युक्तं, कामात्मतानिषेधात्, मन्त्रवर्णाच् च: "उतो त्व् अस्मै तन्वं वि सस्रे जायेव पत्य उशती सुवासाः" इति (र्व् १०।७१।४) । अप्य् एकस्मै वाग्विस्रब्धम् आत्मनम् अर्पयति जायेव पत्ये उशती कामयमाना सुवासाः ऋतुकालेष्व् इति स्त्रीकामाद् एव गमनप्रवृत्तिं दर्शयति । नैवम् । उभयनियमद्योतनार्थो ऽयं मन्त्रवर्ण इति । विशेषेण पुत्रोत्पादनचोदना स्त्रीपुंसयोर् यतः, तथा च द्वयोर् अप्य् अगमने प्रत्यवायाम्नानम् । तथा चाह बौधायनः ।

                    	ऋतुमतीं तु यो भार्यां संनिधौ नोपगच्छति ।

                    	तस्या रजसि तं मासं पितरस् तस्य शेरते ॥ इति । (ब्ध् ४।१।१८)

स्त्रियो ऽपि ।

                    	भर्तुः प्रतिनिवेशेन या भार्या स्कन्दयेद् ऋतुम् ।

                    	तां ग्राममध्ये विख्याप्य भ्रूणघ्नीं निर्धमेद् गृहात् ॥ इति । (ब्ध् ४।१।२०)

तस्माद् ऋतौ न स्त्रीकामाद् एव गमनं युक्तम् इत्य् एषा दिक् ॥ ७९ ॥

 

_एवं तावद् ऋतौ गमनविधिम् उक्त्वाथेदानीम् अर्थप्राप्तत्वाद् गमनस्यानियमे प्राप्त आह ।_

 

**              	याथाकामी भवेद् वापि स्त्रीणां वरम् अनुस्मरन् ।**

**              	स्वदारनिरतश् चैव स्त्रियो रक्ष्या यतः स्मृताः ॥ १।८० ॥**

 

अपिशब्दस्य क्रमभेदेन योजना: याथाकाम्य् अपि भवेत् । स्त्रीवत् कामो यस्य स याथाकामी, वचनाभावे ऽपि यदृच्छया गमनस्य प्राप्तत्वात् । यद् वा याथाकाम्य् अपि वा याथाकाम्य् एव स्याद् इत्य् अवधारणार्थो वाशब्दः । कस्मात् । स्त्रीणां वरम् अनुस्मरन् । "अपि नः श्वो विजनिष्यमाणाः पतिभिः सह शयीरन्" (वध् १२।२४; ५।८) इत्यादिवाक्यं सूचयति । स्त्रीकामाद् अनृताव् अपि गच्छेद् इति श्लोकार्थः । किं च स्वदारनिरतश् चैव स्यात् । कुतः । स्त्रियो रक्ष्या यतः स्मृताः । उक्तम् एतत्: "भर्तव्याश् च सुरक्षिताः" (य्ध् १।७७) इति । रक्षा च स्त्रीणां स्वदारनिरतत्वम् एव परमार्थत्वेन । न तु ताडनादिका । तया तासाम् अनर्थो ऽपि संभाव्येत । तथा च लौकिकाः "पाञ्चालस्त्रीषु मार्दवम्" इति पठन्ति । चकार एवकारश् च पादपूरणार्थौ । यद् वोत्कृष्य स्त्रियो रक्ष्या एव यतः स्मृता इति योज्यम् । रक्षणविधिनैव स्वदारनिरतत्वनियमान् न विध्यन्तरापेक्षेत्य् अभिप्रायः । तथा च वसिष्ठः ।

                    	या स्याद् अनतिचारेण रतिः सा धर्मसंश्रिता । इति । (वध् १२।२३)

मनुर् अप्य् आह ।

                    	स्वां प्रसूतिं चरित्रं च कुलम् आत्मानम् एव च ।

                    	स्वं च धर्मं प्रयत्नेन जायां रक्षन् हि रक्षति ॥ इति । (म्ध् ९।७)

"प्रसूतिरक्षणम् असंकरो धर्मः" (ग्ध् ८।३) इति च गौतमः । तेन रक्षणार्थं वरश्रुतेर् अनृताव् अपि स्त्रीकामाद् अगच्छतो दोष इत्य् अनवद्यम् ॥ ८० ॥

 

_यस्माच् च लोकानन्त्यदिवप्राप्तिः पुत्रपौत्रप्रपौत्रकाः स्त्रीतः, स्त्रियः सेव्या इति च स्थितम् । तस्माद् एव कारणात्,_

 

**              	भर्तृभ्रातृपितृज्ञातिश्वश्रूश्वशुरदेवरैः ।**

**              	बन्धुभिश् च स्त्रियः पूज्या भूषणाच्छादनाशनैः ॥ १।८१ ॥**

 

सर्वोपकारकत्वात् संतानस्य स्त्रीणां च तत्कारणत्वात् सर्वैः पूज्या इति । न मूलान्तरापेक्षा । ज्ञातिशब्दो मातुलाद्यर्थः । चशब्दः सख्याद्यर्थः ॥ ८१ ॥

 

_एवं सर्वैः परिपूज्यमाना न गर्विता व्ययशीला च स्यात् । किं तर्हि ।_

 

**              	संयतोपस्करा दक्षा हृष्टा व्ययपराङ्मुखी ।**

**              	कुर्याच् छ्वशुरयोः पादवन्दनं भर्तृतत्परा ॥ १।८२ ॥**

 

च स्याद् इति शेषः ॥ ८२ ॥

 

_इदं चान्यत् ।_

 

                    	**क्रीडाशरीरसंस्कारसमाजोत्सवदर्शनम् ।**

**              	हासं परगृहं यानं त्यजेत् प्रोषितभर्तृका ॥ १।८३ ॥**

 

तथा चाह मनुः ।

                    	पानं दुर्जनसंसर्गः पत्या च विरहो ऽटनम् ।

                    	स्वप्नो ऽन्यगेहवासश् च नारीसंदूषणानि षट् ॥ इति (म्ध् ९।१३) ॥ ८३ ॥

 

_यदा पुनर् एतान्य् अनियमात् स्त्रीस्वाभाव्यात् सर्वज्ञातिपूज्यत्वाद् वा स्वयं नानुतिष्ठेत् तदा क एनाम् अनुष्ठापयेत् । यदा वा प्रोषितो भर्ता विपन्नो ऽनुत्पन्नो वा तदा कास्याः पालक इत्य् अत आह ।_

 

**              	रक्षेत् कन्यां पिता विन्नां पतिः पुत्रस् तु वार्धके ।**

**              	अभावे ज्ञत्यस् त्व् एषां स्वातन्त्र्यं न क्वचित् स्त्रियाः ॥ १।८४ ॥**

 

काले कर्मणि वा । तथा चाह मनुः ।

                    	नास्ति स्त्रीणां पृथग् यज्ञो न व्रतं नाप्य् उपोषितम् ।

                    	पतिं शुश्रूषते येन तेन स्वर्गे महीयते ॥ (म्ध् ५।१५५)

इति कर्मण्य् अपि पारतन्त्र्यं दर्शयति ॥ ८४ ॥

 

_<span style="text-decoration:underline;">ननु</span> एवं सति स्त्रीणाम् अदोषः, पित्रादीनां रक्षणोपदेशात् । यद् वान्यरक्षकासंनिधाने यद्य् उत्पन्नरक्षकविपात्तिः, तदा कामचारितापि स्त्रीणां प्रसज्येत । <span style="text-decoration:underline;">मन्द, मैवं</span> ।_

 

                    	**पितृमातृसुतभ्रातृश्वश्रूश्वशुरमातुलैः।**

**              	हीना न स्याद् विना भर्त्रा गर्हणीयान्यथा भवेत् ॥ १।८५ ॥**

 

भर्तृशब्दो ऽयं रक्षकमात्रे वर्तते । मात्रादिवचनाद् अन्याम् अपि स्त्रियं वृद्धां कांचिद् उपासीत । न तु स्वतन्त्रा स्यात् । यत्र वा कश्चित् पालयिता, तत्र यायात् । गर्हणीयान्यथा भवेत् । अस्मिन् लोके । प्रेत्य च नरकपातः, अस्माद् एव गर्हानुमानात् ॥ ८५ ॥

 

_<span style="text-decoration:underline;">ननु</span> एवं सति भर्तृतन्त्रत्वात् स्त्रीणां तस्य च स्वतन्त्रत्वात् यावत्यो जायास् ताः सर्वास् तुल्यवत् कर्मणि विनियुञ्जीत । <span style="text-decoration:underline;">नैवम्</span> ।_

 

                    	**सत्याम् अन्यां सवर्णायां धर्मकार्यं न कारयेत् ।**

**              	सवर्णासु विधौ धर्म्ये ज्येष्ठया न विनेतराम् ॥ १।८६ ॥**

 

सत्यां सवर्णायाम् अन्यां धर्मकार्यं न कारयेद् इति संबन्धः । सवर्णास्व् अपि ज्येष्ठया विना नेतरां कनिष्ठाम् । तासाम् अपि यथाज्यैष्ठ्यम् । विधौ अग्निहोत्रादिकर्मणि । धर्म्ये आज्यावेक्षणादौ, क्रत्वर्थ इति यावत् । कनीयसीम् अपि तु सवर्णाम् एवं कारयेत् । असवर्णास्व् अप्य् एकान्तरत्वज्यैष्ठ्यादिक्रमेण व्याख्येयम् ॥ ८६ ॥

 

_<span style="text-decoration:underline;">ननु</span> एवं सति ज्येष्ठायां ध्रियमानायां यदि कनिष्ठा प्रमीयेत, तस्या अग्निहोत्राद्यर्थेनाग्निना दाहो न प्राप्नोति । <span style="text-decoration:underline;">उच्यते</span> ।_

 

                    	**दाहयित्वाग्निहोत्रेण स्त्रियं वृत्तवतीं पतिः ।**

**              	आहरेद् विधिवद् दारान् अग्नींश् चैवाविलम्बितः ॥ १।८७ ॥**

 

क्रत्वर्थेषु हि ज्येष्ठाया नियमो न पुरुषार्थेषु । पुरुषार्थश् च दाहः, शरीरसंस्कारत्वात् । अतश् च वृत्तवती चेत् संस्कर्तव्यैव । वृत्तवत्य् अधिकारिणीति यावत् । <span style="text-decoration:underline;">ननु</span> पुरुषार्थेष्व् अपि वरकर्तृकेषु ज्येष्ठैवाग्रे संस्कर्तव्या । <span style="text-decoration:underline;">तथा</span> नामास्तु । को दोषः । <span style="text-decoration:underline;">द्वयोर्</span> युगपन्मरणे कनिष्ठायाः संस्कारलोपः स्यात्, पात्राणाम् अग्नीनां च ज्येष्ठायाम् उपक्षीणत्वात् । प्रतिपाद्यत्वाच् च न पात्रान्तरोत्पत्तिः । अग्नीनां त्व् अशक्यतैव । एकचितिकरणे ऽपि यथोक्ताया दाहाघृतो (?) ऽनुपपत्तिर् एव । <span style="text-decoration:underline;">उच्यते</span> । अयाज्ञिकचोद्यम् एतत् । संतापजत्वाद् अग्नीनाम् अनेकस्मिन्न् अप्य् आहवनीयसंतापजे तच्छब्दलाभात् । <span style="text-decoration:underline;">ननु</span> एकस्मिन् संतापेन रूढे शिष्टो ऽग्निर् अनाहवनीय एव, लौकिकत्वात् । <span style="text-decoration:underline;">केनाख्यातम्</span> आयुष्मतः । अपवृक्तकर्मा हि लौकिको भवति । दाहार्थं चोद्धृतो दाह्यानुसारेणैवापवृज्येतेति विशेषाग्रहणाच् चोद्धरणस्य सर्वदाह्यार्थत्वम् अविरुद्धम् । पात्रचयस् तु ज्येष्ठाया एव, मुख्यत्वात् । शरीरसंस्कारत्वे ऽपि च पात्राणाम् अप्रयोज्यत्वं स्विष्टकृत्य् उत्तरार्धस्येव । तेनैव च कनीयसी निन्द्यते । यद् वा, अग्नीनाम् एव संस्कारत्वम् । पात्रचयस् तु तत्प्रतिपत्तिः । तथा च पात्रेषु द्वितीययैव दृश्यते: "जुहूं घृतेन पूर्णां दक्षिणे पाणौ सादयति" इति । "अग्निभिर् आदीपयन्ति" इत्य् अग्निषु तृतीयाप्रतिपाद्यत्वं तु कर्मान्तरानुसारात् । "यात्व् अग्निभिर् दहन्ती यज्ञपात्रैश् च" इति तृतीया अर्थप्राप्तत्वाद् अनुवादः । यज्ञायुधिवाक्यं त्व् अर्थवादत्वाद् अकिंचित् । तस्माद् यावत्यः पत्न्यः सर्वा एवाग्निहोत्राद्यर्थेनाग्निना दग्धव्या इति स्थितम् । <span style="text-decoration:underline;">केचित्</span> त्व् अदाहम् एव पत्न्या इच्छन्ति । यत् पुनः "आहिताग्निम् अग्निभिर् दहन्ति" (शब् प्म्स् ४।१।९) इति लिङ्गस्याविवक्षितत्वात् प्रातिपदिकार्थसंभवाच् च श्रुतिविरुद्धम् । तथा च काठके श्रुतौ "शवाग्नयो वा एते भवन्ति, ये पत्न्यां प्रमीतायां धार्यन्ते" इत्य् उपक्रम्य, "तस्मात् पत्नीम् अग्निभिर् दहेत्" इति विस्पष्टो विशेषविधिः । सूत्रकारादिवचनानि श्रुतिविरुद्धत्वाद् अनादृत्यानि । एवम् अर्थवादाद्युन्नेया विधयः प्रत्याख्येया इत्य् अलं प्रसङ्गेन । <span style="text-decoration:underline;">ननु</span> असवर्णाग्निहोत्रेण न दग्धव्या । यथाह मनुः ।

                    	एवंवृत्तां सवर्णां स्त्रीं द्विजातिः पूर्वमारिणीम् ।

                    	दाहयेद् अग्निहोत्रेण यज्ञपात्रैश् च धर्मवित् ॥ इति । (म्ध् ५।१६७)

<span style="text-decoration:underline;">मैवम्,</span> आहिताग्नित्वाविशेषात् । मानवं तु सवर्णाग्रहणम् अधिकारोपलक्षणार्थम् । यज्ञप्राप्त्या हि सर्वस्य ब्राह्मणत्वात् सावर्ण्यं यतः । तथा चाम्नायः: "ब्राह्मणो हि जायते यो यज्ञाञ् जायते" इति । अपि च दाहयेद् अग्निहोत्रेण सवर्णां चेति वाक्यभेदः स्यात् । तस्माद् अविशेषेणैव दाहः । "आहरेद् विधिवद् दारान् अग्नींश् चैवाविलम्बितः" । शीग्रम् । यद् वाविलम्बितशब्दः स्वहेताव् अपराभङ्गे विज्ञेयः । न चेत् पराभङ्गो गार्हस्थ्याद् दारान् आहरेत् । भङ्गश् चेद् आश्रमान्तरं प्रतिपद्येत । अविद्यमानदारस्य च दारक्रिया दृष्टार्थत्वात् । विधिवद् इत्य् अस्याप्य् अयम् एवार्थः । न चेद् योग्या पत्न्य् अस्ति, अन्याम् उद्यच्छेद् इति । आहरणाधिकारश् चेद् आहरेत्, धर्मप्रजासंपन्ने ऽन्यानधिकारात् । यत् तु "अन्यतरापाये दारान् कुर्वीत" इति, तस्याप्य् अयम् एवावसरः समर्थः, कृताधानस्योद्वाहासंभवात् । तथा च स्मरन्ति: "यद्य् उद्वहेत् प्राग् अग्न्याधेयात्" इति । न्यायविधश् च याज्ञिकाः "सवीर्यत्वात् पुत्रार्थे न प्रयोजयेत्" इत्य् आहुः । यत् पुनः "आहृतोढायां भार्यायां पुनर् आदधीत" इति, तद् आवसथ्यविषयम् इत्य् अलं प्रसङ्गेन विस्तरेण ॥ ८७ ॥

 

_वृत्तवत्या अग्निहोत्रेण दाह इत्य् उक्तम् । किं पुनस् तल्लक्षणम् इत्य् अत आह ।_

 

                    	**पतिप्रियहिते युक्ता स्वाचारा संयतेन्द्रिया ।**

**              	सेह कीर्तिम् अवाप्नोति प्रेत्य चानुत्तमां गतिम् ॥ १।८८ ॥**

 

एतद् वृत्तवत्या लक्षणम् । प्रियहिते युक्ता न रामणीयकप्रधाना । साध्वाचारा कामाद्यनभिभूता च या, सैवेहास्मद्दर्शने कीर्तिं यज्ञाधिकारं प्राप्नोति प्राकाश्यात् कीर्तनाद् वा । प्रकरणानुग्रहाच् च कीर्तिर् अधिकारः, यज्ञो वा । प्रेत्य चानुत्तमां गतिम् इति । नास्या उत्तमा अन्या गतिर् अस्तीत्य् अनुत्तमा ज्ञानकर्मसमुच्चयगम्या भर्तृसायुज्यलक्षणा, तां प्राप्नोतीति व्याख्येयम् ॥ ८८ ॥

 

**इति विवाहप्रकरणम्**

** **

**अथ वर्णजातिविवेकप्रकरणम्**

*** प्रकरण दिविसिओन् ओन्ल्य् इन् लतेर् एदितिओन्

 

_पुत्रार्थं "स्त्रियः सेव्या भर्तव्याश् च सुरक्षिता" _(य्ध् १।७७)_ इत्य् उक्तम् । सवर्णायाश् चोत्कृष्टत्वं विवाहनियमश् च । अस्यैव दार्ढ्यार्थे जातिनिरूपणायाह ।_

 

**              	सवर्णेभ्यः सवर्णासु जायन्ते हि सजातयः ।**

**              	अनिन्द्येषु विवाहेषु पुत्राः संतानवर्धनाः ॥ १।८९ ॥**

 

यस्मात् सवर्णास्व् एव सवर्णेभ्यः सजातयः पुत्रा जायन्ते, यस्माच् चानिन्द्यब्राह्मादिविवाहोढास्व् एवैते उत्पन्नाः पुत्राः संतानवृद्ध्या पितृभ्य आनृण्यं कुर्वन्ति, यस्माच् चान्यथा जातिनाशाद् विपर्ययः, तस्मात् पूर्वोक्तं सर्वं विवाहादि प्रयत्नतो ऽनुष्ठेयम् इति श्लोकार्थः प्रकरणार्थश् च समासतः ॥ ८९ ॥

 

_एवं तावत् सवर्णाया अव्यभिचारे जातिनियम उक्तः । व्यभिचारे ऽप्य् उत्कृष्टवर्णविषय एव श्रेयान् । यतः ।_

 

**              	विप्रान् मूर्धावसिक्तं स्त्री राज्ञो ऽम्बष्ठं विशो ऽङ्गना ।**

**              	शूद्राङ्गना निषादाख्यं सूते पारशवं तथा ॥ १।९० ॥**

 

विप्राच् छूद्रायाम् उत्पन्नस्यैकस्यैव संज्ञाद्वयं निषादः पारशव इति च द्रष्टव्यम् । किमर्थं तर्हि द्विजीया पारशवसंज्ञा । असवर्णाव्यभिचारनिन्दार्थम् । ब्राह्मणबीजोद्भवो ऽपि तत्संस्कारहानात् पारयन्न् एव जीवन्न् एव शव इत्य् अर्थः । तथा चाह मनुः ।

                    	स पारयन्न् एव शवस् तस्मात् पारशवः स्मृतः । इति । (म्ध् ९।१७८)

उत्कृष्टव्यभिचारस्तुत्यर्थं तु विपान् मूर्धावसिक्तम् अभिषेकयोग्यं राज्ञः क्षत्रियस्यापि स्त्री जनितवती । एवं सर्वत्र योज्यम् ॥ ९० ॥

 

_किं च ।_

 

**              	माहिष्योग्रौ प्रजायेते विट्छूद्राङ्गनयोर् नृपात् ।**

**              	शूद्रायां करणो वैश्याद् विन्नास्व् एष विधिः स्मृतः ॥ १।९१ ॥**

 

वैश्यायां माहिष्यः शूद्रायाम् उग्रः क्षत्रियात् । <span style="text-decoration:underline;">ननु</span> च शूद्रापरिणयनप्रतिषेधाद् "विन्नस्व् एष विधिः स्मृतः" इति विरुद्धम् । <span style="text-decoration:underline;">अनभिज्ञः</span> श्लोकार्थस्यायुष्मान् । विन्नासु हीनवर्णासु । विन्नास्व् एष विधिः, यद् उत स्वजातिनाशः, तस्मान् न हीनवर्णाम् उद्वहेद् इत्य् अस्यार्थः । अत एव चाविन्नस्व् अपि संज्ञान्तरालाभः । इतरथा तत्र संज्ञान्तरक्रियाप्रसङ्गः । उत्कृष्टवेदने तद्व्यभिचारे वा वर्णोत्कर्ष इति स्तुतिपरतयैव विधिशब्दयोजना ॥ ९१ ॥

 

_उत्कृष्टवर्णसंबन्धेनोत्कर्षदर्शनात् प्रातिलोम्ये ऽपि तथात्वाशङ्का मा भूद् इत्य् अत आह ।_

 

                    	**ब्राह्मण्यां क्षत्रियात् सूतो वैश्याद् वैदेहकस् तथा ।**

**              	शूद्राज् जातश् च चण्डालः सर्वधर्मविगर्हितः ॥ १।९२ ॥**

**              	क्षत्रिया मागधं वैश्याज् छूद्रात् क्षत्तारम् एव च ।**

**              	शूद्राद् आयोगवं वैश्या जनयामास वै सुतम् ॥ १।९३ ॥**

 

भूतार्थप्रत्यययोगः प्रयोगानादित्वज्ञापनार्थः। अत एव स्मृत्यन्तरेष्व् एकस्यैवार्थस्यानेकसंज्ञादर्शने ऽपि देशभेदेन तथाविधप्रयोगसत्तानुमानम् । न पुनः पारिभाषिकत्वकल्पना, वेदेष्व् अप्य् अनेकविधसंज्ञोपलब्धेः ॥ ९२, ९३ ॥

 

_एवं तावत् प्रातिलोम्येनोत्कृष्टसंबन्धे सति चण्डालत्वादिप्राप्तिः । आनुलोम्येन पुनः ।_

 

                    	**माहिष्येण करण्याम् तु रथकारः प्रजायते ।**

**              	असत्सन्तस् तु विज्ञेयाः प्रतिलोमानुलोमतः ॥ १।९४ ॥**

 

क्षत्रियेण वैश्यायां जातो माहिष्यः वैश्येन शूद्रायां करणी । तस्याम् करण्याम् माहिष्याद् रथकारो जायते । स चाधानाधिकृतो यस्मात् तस्माद् आनुलोम्येन युगान्तरेषूत्कर्षः, प्रदर्शनार्थत्वात् प्रातिलोम्येनापकर्ष इति द्रष्टव्यम् । तथा च स्पष्टीकरोति "असत्सन्तस् तु विज्ञेयाः" इति । यथाक्रमेणासन्तः प्रतिलोमाः सन्तश् चानुलोमाः । तथा च गौतमः: "प्रतिलोमात् तु धर्महीनः" इति (ग्ध् ४।२५) ॥ ९४ ॥

 

_किं च ।_

 

                    	**जात्युत्कर्षो युगे ज्ञेयः पञ्चमे सप्तमे ऽपि वा ।**

**              	व्यत्यये कर्मणां साम्यं पूर्ववच् चाधरोत्तरम् ॥ १।९५ ॥**

 

जात्युत्कर्षो वर्णोत्कर्षः, क्षत्रियस्यापि ब्राह्मण्यप्राप्तिः । <span style="text-decoration:underline;">को ऽयं</span> कूश्माण्डपातः । <span style="text-decoration:underline;">मैवम्</span> । उक्तवर्णान्तरविहितधर्मव्यवच्छेदेन ब्राह्मणादिशब्दप्रवृत्तिर् इत्य् अर्थः । पञ्चमे सप्तमे वा परिवर्ते । क्षत्रियस्य पञ्चमे वैश्यस्य सप्तमे ब्राह्मण्यम् । क्षत्रियजत्वे तु तस्यापि पञ्चम एव । पूर्वजातिविहितकर्मव्यवच्छेदाद् जात्यन्तरोक्तकर्मप्राप्तितश् च तच्छब्दलाभाद् अनवद्यम् । कुतः प्राप्तिव्यवच्छेदाव् इति चेद्, अस्माद् एवोत्कर्षवचनाद्, अमीमांस्यत्वाच् च् शास्त्रस्य । तद् एव द्रढयन्न् आह "व्यत्यये कर्मणां साम्यम्" । उक्तोत्कर्षव्यत्यये युगपरिवर्ताभावे प्रकृतिविहितान्य् एव कर्माणि भवन्तीत्य् अर्थः । यदि मूर्धावसिक्तां ब्राह्मणः परिणयेत्, तत्सुतां तत्सुतां च, ततः पञ्चमे परिवर्ते ब्राह्मणकर्माधिकारः । यदि मूर्धावसिक्त एव तां तत्सुतां तत्सुतां च, ततः क्षत्रियकर्मैव भवति । किं च तेषाम् अप्य् अन्तरप्रभवानां पूर्वेणैव न्यायेनानुलोम्यप्रातिलोम्येनौत्तराधर्यं, योज्यम् इति शेषः । ग्रन्थगौरवभयात् तु तत्संज्ञानभिधानम् । सर्वथोत्कृष्टवर्णसंकरे स्त्रीणाम् उत्कर्षः । अन्यथा तु विपर्ययः । पुरुषाणां तु द्विधाप्य् अपकर्ष इति प्रपञ्चनीयं व्याख्यातृभिः । अयं च मार्गः । आनुलोम्यप्रातिलोम्ये मूर्धवसिक्तादीनां वर्णचतुष्टये चतुर्विंशतिर् एव वर्णाभासा जायन्ते । स्वयं च षट् । एवं त्रिंशत् । प्रातिलोम्ये ऽप्य् एवम् एव सूतादीनाम् इत्य् एवं षष्टिर् वर्णाभासाः । तथा च स्मरन्ति ।

                    	प्रातिलोम्यानुलोम्येन वर्णैस् तज्जैश् च वर्णतः ।

                    	षष्ट्येवान्ये प्रजायन्ते तत्प्रसूतेस् त्व् अनन्तता ॥ इति ॥ ९५ ॥

 

**इति वर्णजातिविवेकप्रकरणम् ।**

** **

**अथ गृहस्थधर्मप्रकरणम् ।**

** **

_एवं तावद् गृहस्थधर्मम् उक्त्वा, इदानीं गृहस्थस्यान्वाहिकं विवक्षुस् तन्मूलभूताग्निनियमायाह ।_

 

                    	**कर्म स्मार्तं विवाहाग्नौ कुर्वीत प्रत्यहं गृही ।**

**              	दायकालाहृते वापि श्रौतं वैतानिकाग्निषु ॥ १।९६ ॥**

 

दृष्टान्तार्थं श्रौतवचनम् । यथैव श्रौतम् अग्न्यन्तरे क्रियमाणम् अकर्मैव स्याद्, एवं स्मार्तम् अक्षतहोमान्नपाकादि । वैवाहिकश् चाग्निश् चतुर्थ्युत्तरकालम्, तेनैव पत्न्यर्थावाप्तेः, पत्नीवतश् चाधिकारात् । दायविभागकालाहृते वा । अपिशब्दात् कालान्तराहृते ऽपि । यथा विद्यमानपत्नीकस्य पत्न्यन्तरमरणे । पत्न्यन्तरोत्पादे तु वैवाहिकवचनाद् एव सिद्धिः । तथा च गौतमः: "भार्यादिर् अग्निर् दायादिर् वा" इति (ग्ध् ५।७) । <span style="text-decoration:underline;">ननु</span> आधानाधिकृतस्यायं कालविधिः । <span style="text-decoration:underline;">न</span>, विद्यमानाग्नेः पत्न्यन्तरोत्पादमात्रेणाधिकारः । तस्या एवाधिकार इति चेत्, न, सहत्वासंभवात् । तदनुरोधात् सहत्वापत्तिर् इति चेत्, न, अग्निमत्त्वात्, तत्त्यागासंभवाच् च । <span style="text-decoration:underline;">ननु</span> एवम् अपि मध्यकं द्रव्यं कथम् इवैकस् त्यक्तुं क्षमः स्यत् । <span style="text-decoration:underline;">मैवम्</span> । यथैव रजस्वलायां पत्न्याम् एकाक्य् एव यजमानस् त्यजेद् वचनात् तदनुज्ञामात्रेण, एवम् अत्रापीत्य् अदोषः । तथैव चासौ कारयितव्या, यथात्मीयसंबन्धं न विरोधाय कुर्यात् । <span style="text-decoration:underline;">यद् वा</span> द्रव्याभाव एवास्याः, कुतः । अस्माद् एवानधिकारात् । <span style="text-decoration:underline;">मैवम्</span> । न हि क्रत्वर्थं द्रव्यार्जनं, पुरुषार्थम् एव । तच् चानधिकारे ऽप्य् अव्याहतम् एव । "भसदाहवा एताः परगृहाणाम् ऐश्वर्यम् अवरुन्धते" इति श्रुतेः । अधिकारानपेक्षो हि द्रव्यसंबन्धः । <span style="text-decoration:underline;">सत्यम्</span> । स तु पूर्वतरज्येष्ठाया एव । तदतिक्रमाच् च परिणीताप्य् अस्वामिन्य् एव, वेश्यावत् । <span style="text-decoration:underline;">ननु</span> अधिवेदननिमित्ते सत्य् ऊढा कथम् इत्वास्वामिनी स्यात् । <span style="text-decoration:underline;">उच्यते</span> । द्विविधं ह्य् अधिवेदनम्, धर्मप्रजापायरूपत्वात् । तत्र धर्मापाये परैव स्यात्, न पूर्वा । प्रजापाये तु कुतो धर्माधिकारः । <span style="text-decoration:underline;">अत्रोच्यते</span> । अहो सूक्षमदर्शित्वम् आचार्यवतः । धर्मप्रजापायावधिवेदनं प्रयुञ्जाते । न त्व् अधिविन्नायास् तादर्थ्यम् आपादयतः, प्रमाणाभावाद्, अन्यद् धि तादर्थ्यम् अन्या च प्रयुक्तिर् यतः । तत्र "अन्यतरापाये दारान् कुर्वीत" इति स्मृतेर् अर्थः । दारत्वाच् च तदुद्देशविहितं द्रव्यादि कथम् इव न स्यात् । अतो नास्वामित्वम् । यत् तूक्तं तदनुज्ञयैव करणम् इति । तद् अप्य् असत्, पूर्वाग्निविनाशात् । कुतो विनाश इति चेत्, कारकत्वापायात् । पत्नीयजमानयोर् हि कारकैक्यं वा स्यात्, भेदो वा । द्विधापि च द्रव्यान्तरोपादानाद् विनाशः, अग्नीषोमवत् । <span style="text-decoration:underline;">ननु</span> अयं दोषः कारकानुप्रवेशे सति स्यात् । वयं त्व् अनुप्रवेशम् एव वारयामः । अपायस् तु सिद्धे कारकत्व इति वैषम्यम् । <span style="text-decoration:underline;">मैवम्</span> । न शक्यः स्वेच्छामात्रेणानुप्रवेशः फलोत्साहाविशेषात् प्रसज्यमानो वारयितुम् । यदि हि कर्तृत्वपूर्वो ऽधिकारः स्यात्, ततस् तदनुपपत्त्या वार्येतापि । अधिकारपूर्वके तु कर्तृत्वे दुर्निवारो ऽनुप्रवेशः । ततश् च पूर्वकारकविनाशात् तदाहिताग्निविनाशः । ततश् च सिद्धो निमित्तान्तराभावाद् विवाह एव पुनर् अग्न्युत्पादः । तथा च न्यायमूलैव स्मृतिः: "आहृतोढायां पुनर् आदधीत" इत्य् अलम् अत्यभिधानेन । अतश् चापिशब्दः कालान्तरार्थः । यथोक्तम् अस्माभिः ॥ ९६ ॥

 

_अयं चान्यस् तद्धर्मः ।_

 

                    	**शरीरचिन्तां निर्वर्त्य कृतशौचविधिर् द्विजः ।**

**              	प्रातः संध्याम् उपासीत दन्तधावनपूर्विकाम् ॥ १।९७ ॥**

 

दन्तधावनविध्यर्थ एवायं श्लोकः, अन्यस्य ब्रह्मचार्युक्तस्यैवानुवादात्, तत्प्रकरणोक्तस्यानिषिद्धस्य सर्वाश्रमसाधारण्यात् । श्लोकाक्षराण्य् ऋज्वर्थान्य् एव । यत् तु "रजस्वलो जटिलः पङ्कदन्त उष्णीषी शिखी वदति सत्यम् एव" इति (च्ड़्। आप्ध् १।७।११), तद् अमावास्यादिविषयम्, तत्रैव सत्यवचननियमात् । तथा च श्रुतिः: "पङ्कदन्तो यजति" इति । एवं व्यासः ।

                    	दन्तकाष्ठम् अमावास्यां मैथुनं च चतुर्दशीम् ।

                    	हन्ति सप्तकुलं तात तैलग्रहणम् अष्टमीम् ॥ इति ।

द्वितीया चात्र सप्तम्यर्थे द्रष्टव्या ॥ ९७ ॥

 

_किं चान्यत् ।_

 

                    	**हुत्वाग्नीन् सूर्यदेवत्याञ् जपेन् मन्त्रान् समाहितः ।**

**              	वेदार्थान् अधिगच्छेत शास्त्राणि विविधानि च ॥ १।९८ ॥**

 

जपकर्मणो दीर्घकालत्वाद् धोमस्य कालबाधो मा भूद् इत्य् आरम्भः । वेदार्थान् मन्त्रब्राह्मणव्याख्यानानि । शास्त्राणि व्याकरणादीनि । चशब्दो विद्यान्तरार्थः । अनेन चानिर्वृत्ताखिलधर्मज्ञानस्यापि गार्हस्थ्याधिकार इति ज्ञापितं भवति । यद् वा, ज्ञातवेदशास्त्रस्यैवायं धारणार्थो विधिः । तथा च व्यासः: "ज्ञातवेदार्थतत्वेन" इति ॥ ९८ ॥

 

_इदं चान्यत् ।_

 

                    	**उपेयाद् ईश्वरं चैव योगक्षेमार्थसिद्धये ।**

**              	स्नात्वा देवान् पितॄंश् चैव तर्पयेद् अर्चयेत् तथा ॥ १।९९ ॥**

 

योगो ऽलब्धलाभः । लब्धपरिपालनं तु क्षेमः । तदर्थम् ईश्वरम् उपेयाद् इति । अनेनैतद् दर्शयति: न पर्याप्तधनस्यैव कर्मप्रवृत्तिः । किं तर्हि प्रवृत्तकर्मणो ऽप्य् अन्वहं द्रव्यार्जनम् इति । अत एव च सर्वादाव् (?) अग्न्याहरणोपदेशः । योगाद्यर्थवचनाच् चाद्रव्यस्यैवायं विधिर् ज्ञेयः । किं च । स्नात्वा देवान् पितॄंश् च तर्पयेद् उदकेन । अर्चयेत् पुष्पाद्युपहारैः । चशब्दाद् ऋषींश् च । स्नात्वैवेति सुखार्थस्याप्य् अयम् एव काल इत्य् एवकारार्थः । तथेति दक्षिणामुखः पितृतीर्थेन भूमाव् असौ तृप्यत्व् इत्य् एवमादिप्रकारार्थः ॥ ९९ ॥

 

_किं चान्यत् ।_

 

                    	**वेदाथर्वपुराणानि सेतिहासानि शक्तितः ।**

**              	जपयज्ञार्थसिद्ध्यर्थं विद्यां चाध्यात्मिकीं जपेत् ॥ १।१०० ॥**

 

वेदाद्यर्चनानन्तर्यप्रदर्शनार्थं पूर्वम् एवायं जपयज्ञ उक्तः । भेदेनाथर्वग्रहणं छन्दःसमाधानार्थं वेदत्वे ऽपि । किं च विद्यां चाध्यात्मिकीं ब्रह्मविद्याम् उपनिषल्लक्षणाम् जपेत् । तथा च गौतमः: "उपनिषदो वेदान्ता इति पापक्षपणाय" इत्य् आह (च्ड़्। ग्ध् १९।१२) । ऋज्व् अन्यत् ॥ १०० ॥

 

_इदानीं गृहस्थस्यासाधारणान् महायज्ञान् आह ।_

 

**              	बलिकर्मस्वधाहोमस्वाध्यायातिथिसत्क्रियाः ।**

**              	भूतपित्रमरब्रह्ममनुष्याणां महामखाः ॥ १।१०१ ॥**

 

मखो यज्ञः । बलिकर्मादयो भूतादीनां क्रमेण पञ्च महायज्ञाः । कार्या इति शेषः । तथा चाम्नायः: "पञ्चमहायज्ञास् तन्य् एव महासत्राणि भूतयज्ञो मनुष्ययज्ञः पितृयज्ञो देवयज्ञो ब्रह्मयज्ञः" इति (च्ड़्। ब्ध् २।११।१) । "अहर् अहर् भूतेभ्यो बलिं हरेत्" इत्यादिप्रत्यक्षश्रुत्युक्तानाम् अपि स्मार्तत्वप्रसिद्ध्यर्थो ऽस्य विधिः, "कर्म स्मार्तं विवाहाग्नाउ" इति वचनात् (य्ध् १।९६) ॥ १०१ ॥

 

_अग्न्यनपेक्षत्वात् तु ब्रह्मयज्ञः कामं प्रवर्तेत । भूतपितृयज्ञयोर् अप्य् अग्न्यनपेक्षत्वात् प्रवृत्तिप्राप्ताव् आह ।_

 

                    	**देवेभ्यश् च हुताद् अन्नाच् छेषाद् भूतबलिं हरेत् ।**

**              	अन्नं भूमौ श्वचण्डालवयोभ्यश् चैव निक्षिपेत् ॥ १।१०२ ॥**

 

यस्माद् देवेभ्यो हुतशेषाद् बलिकर्म तदन्तर्गतश् च पितृयज्ञः स्वधाकारोपदेशात् । तस्माद् अग्न्यभावे तयोर् अप्रवृत्तिः । सर्वं चैतद् गृह्याद् विशेषतो ऽवगन्तव्यम् । अन्नं चास्मिन्न् एव काले श्वचण्डालादिभ्यो बहिर् भूमौ निक्षिपेत् । क्रमविधानार्थश् चकारः । एवकारो ऽतिथिदानाद् अपि पूर्वकरणाद् विचिकित्सानिवृत्त्यर्थः । वैश्वदेवार्थपाकसंबन्धाच् चानग्निकस्याप्रवृत्तिः । केचित् तु तस्माद् एव पात्रस्थाद् अन्नाद् देवेभ्यो हुत्वा शेषाच् च बलिकर्म कृत्वा यच्छिष्टम् अन्नं तद् बहिर् निक्षिपन्ति । तत् तु बलिकर्मणि पात्रप्रक्षालनोपदेशाद् अनादृत्यम् । अत्रापि च पुनरन्नवचनम् अन्योपादानार्थम् ॥ १०२ ॥

 

_एवं वायसादिदानान्तं कर्म कृत्वा ततः ।_

 

**              	अन्नं पितृमनुष्येभ्यो देयम् अप्य् अन्वहं जलम् ।**

**              	स्वाध्यायं चान्वहं कुर्यान् न पचेद् अन्नम् आत्मनः ॥ १।१०३ ॥**

 

"अन्नं पितृमनुष्येभ्यो देयम्" इत्य् अनेन हन्तकारस्योभयार्थस्य विधानम् । स्वधाकारातिथिसत्कारयोर् महायज्ञत्वेन पूर्वत्रैव विहितत्वाद् धन्तकाराख्यम् अन्नदानान्तरम् एव पितृमनुष्यार्थं विधीयते । तथा च पारस्करः: "उद्धृत्यान्नं ब्राह्मणायावनेज्य दद्यात्" (पार्ग् २।९।११) इत्य् उभयार्थत्वम् एवावनेज्येति लिङ्गाद् दर्शयति । किं च । अप्य् अन्वहं दद्याज् जलं, पितृमनुष्ययज्ञनिर्वृत्त्यर्थम् । न तु हापयेद् इति शेषः । तथा चाम्नायः: "अहर् अहर् दद्याद् ओदपात्रात्" इत्यादि । यद् वा । अपिशब्दः समुच्चयार्थः । जलम् अप्य् अन्वहं दद्यात् । किं च स्वाध्यायं च ब्रह्मयज्ञम् अन्वहं कुर्यात् । चशब्दाद् भूतयज्ञादींश् चेति योज्यम् । ब्रह्मयज्ञादिपुनःश्रुतिश् चान्वहं कुर्याद् इत्य् एवमर्थम् । तेन चाभ्यर्हितत्वात् कर्मान्तराशक्ताव् अप्य् एषाम् अनुष्ठानम् । किं च । न चात्मार्थम् अन्नं पचेद् इत्य् अनेन वैश्वदेवार्थतैव पाकस्येति ज्ञाप्यते । ततश् च स्मार्तत्वाद् औपासन एव भवति । तथा च मनुः: "पक्तिं चान्वाहिकीं गृही" (म्ध् ३।६७) इत्य् अत्रैव पक्तिम् आह । आम्नायश् च: "स यत्र सुरान् यजते तेन मनुष्या भुञ्जते" इति पक्त्यर्थतां दर्शयति । प्रतिषेधमात्रं त्व् अप्रकृतम् एव स्यात् । ततश् चानग्निकस्यात्मार्थम् अपि पचतो न दोष इति स्थितम् ॥ १०३ ॥

 

_एवं पितृमनुष्येभ्यो हन्तकारं निर्वर्त्य, ततः ।_

 

                    	**बालस्ववासिनीवृद्धगर्भिण्यातुरकन्यकाः ।**

**              	संभोज्यातिथिभृत्यांश् च दम्पत्योः शेषभोजनम् ॥ १।१०४ ॥**

 

संशब्दो यथार्हभोजनार्थः । यथाह पारस्करः: "बालज्येष्ठा गृह्या यथार्हम् अश्नीयुः" इति (पार्ग् २।९।१३) । ऊढा दुहितरः स्ववासिन्यः । तद्वचनाद् एव दण्डापूपवद् बालवचनाद् वा कन्यकाप्राप्तौ पुनर्वचनं स्ववासिनीनां तत्रानियमज्ञापनार्थम् । गर्भिणीवचनं पत्न्यर्थम् । आतुरग्रहणं तु स्वयम् अप्य् आतुरः पूर्वम् अश्नीयाद् इत्य् एवमर्थम् । अतिथिवचनं दृष्टार्थम् । चशब्दो ऽभ्यागतार्थः । एवं सर्वान् भोजयित्वा दम्पत्योः पश्चाच् छेषभोजनम् । यद् वा । सर्वोपयोगे पुनःपाकप्रयुक्तिनिवृत्त्यर्थम् । तथा च स्मरणम्: "सर्वोपभोगे न पुनःपाकः" इति । अन्योन्यं तु दम्पत्योः क्रमानियमः । पत्नी वा पश्चात् । तथा च पारस्करः: "पश्चाद् गृहपतिः पत्नी च । पूर्वो वा गृहपतिः" (पार्ग् २।९।१४) इति ॥ १०४ ॥

 

_इदानीं भोजनप्राप्तौ नियमायाह ।_

 

                    	**अपोशानेनोपरिष्ठाद् अधस्ताद् अश्नता तथा ।**

**              	अनग्नम् अमृतं चैव कार्यम् अन्नं द्विजन्मना ॥ १।१०५ ॥**

 

प्राप्तस्यैवापोशानस्य तथाशब्दः प्रकारार्थः भोजनाङ्गम् आचमनान्तरं विदधाति । अत एव चानग्नवचनेन श्रुतिम् अनुकरोति: "तस्यो मे किम् अन्नं किं वासः" इति प्रकृत्य "तद्विद्वांसः श्रोत्रिया अशिष्यन्त आचामन्ति । अशित्वा चाचामन्ति । अमृतम् एव तद् अन्नम् अनग्नं कुर्वन्तो मन्यन्ते । तस्माद् एवंविद् अशिष्यन्न् आचामेद् अशित्वा चाचामेत्" (च्ड़्। बाउ ६।१।१४) इत्य् उभयत्राचमनम् एव दर्शयति । आचमनमात्राङ्गतया च गुणविधानात् साङ्गम् एव तत् स्यात् । लौकिकास् तु नित्यत्वात् प्रधानमात्रक्रियात एव कृतित्वं मन्यमानाः सकृद् अब्भक्षणमात्रं कुर्वन्तीत्य् अवसेयम् ॥ १०५ ॥

 

_अतिथिसत्कार उक्तः । कः पुनर् अतिथित्वे ऽधिक्रियत इत्य् अत आह ।_

 

                    	**अतिथित्वे ऽपि वर्णेभ्यो देयं शक्त्यानुपूर्वशः ।**

**              	अप्रण्ōद्यो ऽतिथिः सायम् अपि वाग्भूतृणोदकैः ॥ १।१०६ ॥**

 

आतिथ्यनिमित्ते यद् दानं, तद् वर्णेभ्य एव नापशदेभ्य इत्य् अर्थः । तत्रापि वर्णतो गुणतश् चानुपूर्व्येणेति व्याख्येयम् । प्रसङ्गात् तु सायंकालीनोपदेशः ॥ १०६ ॥

 

_हन्तकारदानानन्तरम् एव च ।_

 

                    	**सत्कृत्य भिक्षवे भिक्षा दातव्या सुव्रताय च ।**

**              	भोजयेच् चागतान् काले सखिसंबन्धिबान्धवान् ॥ १।१०७ ॥**

 

भिक्षुशब्दो ऽयं भिक्षुकाश्रमिवचनः सुव्रतशब्दस् तु निश्चितव्रतत्वात् परमहंसाभिप्रायः । तस्य चैकभैक्षत्वाद् भेदेनोपन्यासः । चशब्दश् चादरातिशयद्योतनार्थः, अन्यभिक्षुकग्रहणार्थो वा स्यात् । आनृशंस्यार्थं सख्यादींश् च स्वभोजनकालागतान् भोजयेत्, सत्कृत्यैव । चशब्दाद् अकाले ऽपि तदर्थः पाकारम्भः । समानग्रामे च कालागतानाम् एवेति व्यवस्था ॥ १०७ ॥

 

_एवं सख्यादिभ्यो नित्यम् एव सत्कारवद् भोजनं देयम् । श्रोत्रियागमने पुनः ।_

 

                    	**महोक्षं वा महाजं वा श्रोत्रियायोपकल्पयेत् ।**

**              	सत्क्रिया सेवनं स्वादु भोजनं सूनृतं वचः ॥ १।१०८ ॥**

 

कार्यम् इति शेषः । उपकल्पनवचनात् तदनुज्ञापेक्षो महोक्षादिवधः । सत्क्रियाम् अतिथिसपर्याम् । सेवनम् उपासनम् । तच् च कुर्यात् । स्वादु च मृष्टं भोजनं दद्यात् । सूनृतं च प्रियं ब्रूयाद् इति । एतच् चातिथिविशेषापेक्षया व्यस्तसमस्तत्वेन योज्यम् ॥ १०८ ॥

 

_असंबन्धश्रोत्रियागमन उक्तम् । संबन्धे तु ।_

 

                    	**प्रतिसंवत्सरं त्व् अर्घ्याः स्नातकाचार्यपार्थिवाः ।**

**              	प्रियो विवाह्यश् च तथा यज्ञं प्रत्य् ऋत्विजः पुनः ॥ १।१०९ ॥**

 

स्नातकाचार्यशब्दौ संबन्धिवचनौ, अन्यथातिप्रसङ्गात् । यो हि यस्योपनेता स तस्याचार्यः । यश् च ततः समावृत्तः स तस्य स्नातकः । पार्थिवो ऽपि स्वदेशभोक्तेति न क्षत्रियः । प्रतिशब्दो वीप्सार्थः । तुशब्दो ऽवधारणार्थः । अर्घ्या एव मधुपर्कादिभिः । "प्रियो विवाह्यश् च" । तथा तत्तुल्यगुण इत्य् अर्थः । ऋत्विजस् तु यज्ञम् एव प्रत्य् अर्घ्याः प्राग् अपि च संवत्सरात् । तथा च गौतमः: "यज्ञविवाहयोर् अर्वाक्" इति (ग्ध् ५।२९) । यज्ञशब्दश् च सोमयागे, "यद्य् असकृत् संवत्सरस्य सोमेन यजेत" इति वचनात् ॥ १०९ ॥

 

_अतिथिश्रोत्रिययोः सत्कार उक्तः । अधुना तल्लक्षणम् आह ।_

 

                    	**अध्वनीनो ऽतिथिर् ज्ञेयः श्रोत्रियो वेदपारगः ।**

**              	मान्याव् एतौ गृहस्थस्य ब्रह्मलोकम् अभीप्सतः ॥ १।११० ॥**

 

वर्णानुपूर्व्येणातिथित्वं गुणानुसाराद् उक्तम् । तत्रैवायं विशेषो ऽध्वनीन इति । तथा च निगमः ।

                    	अनित्यं हि स्थितो यस्मात् तस्माद् अतिथिर् उच्यते । इति । (म्ध् ३।१०२)

श्रोत्रियोपन्यासः सार्थत्वार्थः । ऋज्व् अन्यत् ॥ ११० ॥

 

_एवं च सत्य् अतिथित्वेन मृष्टान्नास्वादनलग्नो ऽध्वनीन एव नित्यं मा भूद् इति विवक्षयाह ।_

 

**              	परपाकरुचिर् न स्याद् अनिन्द्यामन्त्रणाद् ऋते ।**

**              	वाक्पाणिपादचापल्यं वर्जयेच् चातिभोजनम् ॥ १।१११ ॥**

 

अनिन्द्यैर् आमन्त्र्यमाणो ऽपि चातिभोजनं वर्जयेत् । एकान्ततस् तदनुरोधाद् अप्रहृष्यन् गच्छेद् इत्य् अर्थः । अतश् चाध्वन्य् अपि स्वपाकाशक्ताव् एवातिथित्वेनोपतिष्ठेत् । नैकग्रामे त्व् आपद्य् अप्य् एवं स्याद् इति ॥ १११ ॥

 

_यः पुनः स्वविध्यनुरोधेनातिथित्वं प्रतिपन्नः, तथाविधम् ।_

 

                    	**अतिथिं श्रोत्रियं तृप्तम् आ सीमान्ताद् अनुव्रजेत् ।**

**              	अहःशेषं समासीत शिष्टैर् इष्टैश् च बन्धुभिः ॥ १।११२ ॥**

 

सहेति शेषः । अतिथिं श्रोतिर्यम् इति सामानाधिकरण्यम् । न च शब्दकल्पना । अन्यस्याप्य् अतिथेर् यथार्हं पूजा कल्पनीया । तथा च पारस्करः: "यथार्हं भिक्षुकान् अतिथींश् च संभजेरन्" इति (पार्ग् २।९।१२) । समासीतेति वचनाद् आग्न्युद्धरणकालाद् आसनम् ॥ ११२ ॥

 

_उद्धृताग्निस् तु ।_

 

**              	उपास्य पश्चिमां संध्यां हुत्वाग्नींस् तान् उपास्य च ।**

**              	भृत्यैः परिवृतो भुक्त्वा नातितृप्त्याथ संविशेत् ॥ १।११३ ॥**

 

द्वितीयभोजनकालार्थः श्लोकः । पूर्वभोजनविधिकार्त्स्न्ये प्राप्ते भृत्यैः सहैवाश्नीयाद्, न पौर्वापर्येणेत्य् अर्थः । अतश् च नान्तरा भोजनम् । तथाचाम्न्यायः: "तस्माद् आहुः सायंप्रातर् आश्येव स्यात्" इत्य् अन्त्रानिषेधायैवाह ॥ ११३ ॥

 

_<span style="text-decoration:underline;">ननु</span> एवम् अन्यपरत्वाद् वाक्यस्यातितृप्त्या भोजने न दोषः स्यात् । <span style="text-decoration:underline;">सत्यम्</span> एवम् । किं तु ।_

 

**              	धर्मम् अर्थं च कामं च यथाशक्ति न हापयेत् ।**

**              	ब्राह्मे मुहूर्त उत्थाय चिन्तयेद् आत्मनो हितम् ॥ १।११४ ॥**

 

<span style="text-decoration:underline;">सत्यम्</span> । शास्त्रतो नैष निषेधः । किं तु अर्थकामाव् अप्य् अहापनीयाव् एव, न चेद् धर्मविरोधिनौ । तदतिक्रमे ऽपि शास्त्रबाध एव । धर्मो ऽप्य् एकान्ततस् तद्विरुद्धो न धर्मताम् उपेयात् । तथा च मनुः: "परित्यजेद् अर्थकामौ" इति (म्ध् ४।१७६) । यद् वा प्रकरणात् संवेशनाङ्गकामानुज्ञापनार्थम् एवैतत् । किं च । ब्राह्मे मुहूर्ते पश्चिमे याम उत्थायात्मनो हितं परमात्मानं चिन्तयेत्, तस्यैव परमार्थतो हितत्वात्, कालान्तरानुपदेशाच् च, अस्य च कालस्य योग्यत्वात् । उत्थानवचनं चार्थव्यापारनिवृत्त्या मनःसमाधानार्थम् । अत एव च तत्समाख्यया मुहूर्तोपदेशः । मनुवचनात् त्व् अविरोधेनार्थादिचिन्तापि "धर्मार्थाव् अनुचिन्तयेत्" इति (म्ध् ४९२) । कस्मात् पुनः प्राधान्येन परमात्मचिन्ता न धर्मार्थयोः । <span style="text-decoration:underline;">ननु</span> च ताव् एव चिन्त्यौ प्राधान्येन, अपवर्गस्यापि कारणभूतत्वात् । <span style="text-decoration:underline;">मैवम्</span> । उक्तं हि परमार्थतो हितत्वात् समाख्यानोपदेशाच् चेति ॥ ११४ ॥

 

_किं च ।_

 

**              	विद्याकर्मवयोबन्धुवित्तैर् मान्या यथाक्रमम् ।**

**              	एतैः प्रभूतैः शूद्रो ऽपि वार्धक्ये मानम् अर्हति ॥ १।११५ ॥**

 

विद्येति ब्रह्मविद्यैवोच्यते । अन्यथा हि तद्रहितस्य कर्मानधिकारात् कर्मणो ऽधिकत्वं निर्युक्तिकम् इव स्यात् । तथा च गौतमो विद्यां च वयसो निकृष्टाम् अभिधाय "श्रुतं तु सर्वेभ्यो गरीयस् तन्मूलत्वाद् धर्मस्य" इति भेदम् एवाह (ग्ध् ६।२१–२२) । कथं तर्हि वयसो ऽधिकत्वम् । चतुर्थाश्रमवचनः स वयःशब्दः, न वार्धक्यवचनः । तथा हि, दशमीस्थस्य पथो दानेन मान्यत्वम् उक्त्वा स्नातकम् एव सर्वेभ्यो मान्यत्वेनाह । अत्र तु वयःशब्दो वार्धक्य एव । तस्यापि मान्यत्वं "यो वा शतं वर्षाणि जीवति स इहैवामृतत्वं प्राप्नोति" इत्य् आम्नायात् (श्ब् १०।२।६।८) । यत् पुनर् वसिष्ठेन "विद्यावित्तवयःसंबन्धाः कर्म च मान्यं पूर्वं पूर्वं बलीयः" इति वयसो ऽपि मान्यम् उक्तम् (वध् १३।५६–५७) । तद् ब्राह्मणश्रुतलक्षणवित्ताभिप्रायं,

                    	पृथिवीम् अपि चैवेमां कृत्स्नाम् एको ऽपि सो ऽर्हति । (म्ध् १।१०५)

इति बाह्यवित्तकारणत्वात्, "श्रुतं तु सर्वेभ्यो गरीयः" इति गौतमानुसाराच् च (ग्ध् ६।२१) । तद् अपि ननु कर्मणो नातिरिक्तम् । अतिरिक्तं हि, ब्राह्मणगतस्यैव श्रुतस्य तद्धेतुत्वात्, "प्रब्रूयद् इतरेभ्यश् च" (म्ध् १०।२) इति च सर्वोपकारकत्वात् । कर्म त्व् अब्राह्मणाश्रितम् एव, आम्नायानुसारात् "तस्माद् ब्राह्मणः क्षत्रियम् अधस्ताद् उपास्ते राजसूये" इति (बाउ १।४।११) । संबन्धो ऽपि च ब्राह्म एव वसिष्ठोक्तो न यौनः, स्वामित्वसंबन्धस्यर्त्विजां क्षत्र्यादेर् अपि मान्यत्वात् । आचार्याभिप्रायस् तु लौकिकम् एव वित्तं द्विविधो ऽपि च बन्धुर् इति । एवं मनुः: "वित्तं बन्धुः" इत्यादि (म्ध् २।१३६) । किम् एतानि ब्राह्मणस्थान्य् एव मानकारणानि । नेत्य् उच्यते । "एतैः प्रभूतैः शूद्रो ऽपि वार्धक्ये मानम् अर्हति" इति, यदि भवन्ति । यत्र दैवान् न भवन्ति, तत्र किं कुर्मः । क्षत्रियवैश्ययोस् त्व् अव्याहतं मान्यत्वम् इत्य् अभिप्रायः । तथा च मनुः: "पञ्चानां त्रिषु वर्णेषु" इति (म्ध् २।१३७) । यद् वा एतैः प्रभूतैर् अधिकतरं मान्यत्वम् इति योज्यम् । किं च, शूद्रो ऽपि वार्धक्ये मानम् अर्हतीत्य् एषा दिक् ॥ ११५ ॥

 

**              	वृद्धभारिनृपस्नातस्त्रीरोगिवरचक्रिणाम् ।**

**              	पन्था देयो नृपस् तेषां मान्यः स्नातश् च भूपतेः ॥ १।११६ ॥**

 

वृद्धादिसमवाये ऽल्पे च पथ्य् अनेवंलक्षणैर् मार्गाद् अपसर्तव्यम् । तेषां त्व् अन्योन्यं स्मृत्यन्तरात् क्रमावगतिः । यथाह वसिष्ठः: "स्थविरबालातुरभारिकस्त्रीचक्रीवतां समागमे परस्मै परस्मै पन्था देयः" इति (वध् १३।५८) । नृपस् तेषां मान्य इति कर्तरि षष्ठी । तैस् तु वृद्धादिभिः सर्वैर् एव राजा मान्यः । नृपेणपि स्नातको ब्राह्मणः । तथा च गौतमः: "राज्ञा तु श्रोत्रियाय" इति (ग्ध् ६।२५) । "सर्वैश् च वध्वा उह्यमानायाः" (वध् १३।६०) इति वसिष्ठवचनाद् वरस् ततो ऽपि मान्यतरः । स्त्रियं तु गर्भिणीम् एवेच्छन्ति । अनुग्राह्यगौतमवचनाद् (च्ड़्। ग्ध् ६।२४), अत्र च रोगिसंनिधानात् तत् पुनर् विचारणीयम् । चक्रि चक्रवद् यानम् । ऋज्व् अन्यत् । यत्र तु श्रोत्रियो ऽपि सर्वैर् मान्यः, तत्र किम् इव ब्रह्मविदो वक्तव्यम् इति प्रकृतयोजना । प्रकरणयोजनं चैतत् । श्लोकस् त्व् अवगतविषय एव, अन्यत्राप्य् एवम् एव द्रष्टव्यम् ॥ ११६ ॥

 

_कस्मात् पुनर् ब्राह्मण एव स्नातकः परिगृह्यते । क्षत्रियवैश्ययोर् यागादयो ऽपि सन्त्य् एव । सत्यम् ।_

 

**              	इज्याध्ययनदानानि वैश्यस्य कत्रियस्य च ।**

**              	प्रतिग्रहो ऽधिको विप्रे याजनाध्यापने तथा ॥ १।११७ ॥**

 

वृत्त्यर्थान्य् अप्य् एतानि मानकारणं भवन्त्य् एव । यद् वा, उक्तं शक्तितो धर्माद्यहापनम् । तत्रेज्यादयः सर्वेषां धर्मसाधनम् । प्रतिग्रहादयश् च यथाधिकारम् अर्थसाधनम् । कामस्य तूक्तम् एवेत्य् एवं योजना ॥ ११७ ॥

 

**              	प्रधानं क्षत्रिये कर्म प्रजानां परिपालनम् ।**

**              	कुसीदकृषिवाणिज्यं पाशुपाल्यं विशः स्मृतम् ॥ १।११८ ॥**

 

पूर्वत्र तथाशब्दस्यार्थान्तरापेक्षत्वात्, क्षत्रियकर्मणि प्राधान्यवचनात्, "कुसीदकृषिवाणिज्यम्" इति च समासकरणात्, "पाशुपाल्यं विशः स्मृतम्" इति च स्मृत्यन्तरार्थोपक्षेपात्, कुसीदादीनाम् अनुकल्पतया साधारणत्वम् । वैश्यस्य तु स्वयंकर्तृकाण्य् अप्य् एतानि स्वकल्प एव, स्मृत्यन्तरात् ॥ ११८ ॥

 

_एवं तावद् द्विजातीनाम् उक्तम् । एकजातेः पुनः ।_

 

**              	शूद्रस्य द्विजशुश्रूषा तयाजीवन् वणिग् भवेत् ।**

**              	शिल्पैर् वा विविधैर् जीवेद् द्विजातिहितम् आचरन् ॥ १।११९ ॥**

 

शूद्रस्य द्विजशुश्रूषैव धर्मसाधनं, न यागादयः, अध्ययनविध्यभावात् । अर्थसाधनम् अपि सैव । किं तु तया यदा न जीवेत्, तदा वाणिज्यं क्रीतविक्रीतं कुर्यात् । नानाप्रकारैर् वा शिल्पैर् जीवेत् । सर्वथा तु द्विजातिहितम् आचरेत् । तद् एव हि तस्य धर्मसाधनं यतः ॥ ११९ ॥

 

_अयं चान्यः शूद्रस्यैव धर्मः ।_

 

**              	भार्यारतिः शुचिर् भृत्यभर्ता श्राद्धक्रियारतः ।**

**              	नमस्कारेण मन्त्रेण पञ्च यज्ञान् न हापयेत् ॥ १।१२० ॥**

 

पारदार्याप्रसक्तेः स्वदार एव यथाकामी स्यात् । शुचिः स्नानाद्यनुष्ठाता । भृत्यमात्रभर्ता । श्राद्धकर्म चामन्त्रकं यथाकालं कुर्याद्, अन्वहं पञ्च महायज्ञान् । इयांस् तु विशेषः: नमस्कारमात्रम् एव प्रयुञ्जीत, न देवताभिधानानि । मन्त्रतया च प्रतिषेधाद् देवतोद्देशेन त्यागः कर्तव्य एव । श्राद्धे तु देवतापदान्य् अपि मन्त्रमात्रानिषेधात् प्रवर्तन्ते ॥ १२० ॥

 

_एवं तावद् द्विजातीनां शूद्रस्य च धर्मसाधनम् उक्तम् । इदं पुनः ।_

 

                    	**अहिंसा सत्यम् अस्तेयं शौचम् इन्द्रियसंयमः ।**

**              	दमः क्षमार्जवं दानं सर्वेषां धर्मसाधनम् ॥ १।१२१ ॥**

 

चतुर्णाम् अपि वर्णानाम् इत्य् अर्थः । तथा चोक्तम्: "अहिंसा सत्यम् अस्तेयम्" इति । यद् वा प्रतिलोमार्थः सर्वशब्दः । पूर्वेषां तु दण्डापूपिकयैव स्यात् । एवं च सति दानवचनम् अप्य् अपुनरुक्तं स्यात् । शूद्रमात्रपरत्वे तु सर्वशब्दानुपपत्तिः । उभयार्थत्वे ऽविरोधः ॥ १२१ ॥

 

_इदं चान्यद् यथायोगं सर्वसाधारणम् उत्तराधिकारार्थम् आह ।_

 

**              	वयोबुद्ध्यर्थवाग्वेषश्रुताभिजनकर्मणाम् ।**

**              	आचरेत् सदृशीं वृत्तिम् अजिह्माम् अशठां तथा ॥ १।१२२ ॥**

 

अजिह्माम् अकुटिलाम् । अशठां परानुपद्रवकारिणीम् ॥ १२२ ॥

 

_तद् एवाधुना सादृश्यं प्रपञ्चयितुम् आह ।_

 

                    	**त्रैवार्षिकाधिकान्नो यः स सोमं हि पिबेद् द्विजः ।**

**              	प्राक्सौमिकाः क्रियाः कुर्याद् यस्यान्नं वार्षिकं भवेत् ॥ १।१२३ ॥**

 

काम्यकर्मार्थः श्लोकः, अन्यत्र श्रुतिविरोधात् ॥ १२३ ॥

 

_अकाम्यविषये पुनः ।_

 

                    	**प्रतिसंवत्सरं सोमः पशुः प्रत्ययनं तथा ।**

**              	कर्तव्याग्रयणेष्टिश् च चातुर्मास्यानि चैव हि ॥ १।१२४ ॥**

 

काम्यनित्यविवेकार्थः श्लोकः । चादयो निपाताः श्रौतविधानद्योतनार्थाः । तथाशब्दो ऽपि श्रुत्युक्तपरामर्शार्थः । नित्यत्वाच् चैषां यथासंभवं क्रिया ॥ १२४ ॥

 

_यस्य त्व् आत्यन्तिक्येवाशक्तिः, तदा,_

 

                    	**एषाम् असंभवे कुर्यद् इष्टिं वैश्वानरीं द्विजः ।**

**              	हीनकल्पं न कुर्वीत सति द्रव्ये फलप्रदम् ॥ १।१२५ ॥**

 

काम्यं कर्म हीनोपकरणं न कुर्यात्, यस्मात् सत्य् एव द्रव्ये तत् फलप्रदं, सर्वाङ्गोपसंहारनियमात् । सोमाद्यभावे चेष्टिवचनं नियोगतः कर्तव्यताख्यापनार्थम् ॥ १२५ ॥

 

_एवं च सति नैयमिकत्वात् कुतश्चिद् द्रव्याहरणप्रसक्ताव् आह ।_

 

**              	चण्डालो जायते यज्ञकरणाच् छूद्रभिक्षिता ।**

**              	यज्ञार्थं लब्धम् अददद् भासः काको ऽपि जायते ॥ १।१२६ ॥**

 

<span style="text-decoration:underline;">ननु</span> च पुरुषार्थं द्रव्यं न क्रत्वर्थम् । <span style="text-decoration:underline;">सत्यम्</span> । पुरुष एव यत् क्रतुनिमित्तम् आर्जयति, तत् क्रत्वर्थम् इत्य् अदोषः । वननीयवननार्थो वायम् उपदेशः । पुरुषार्थत्वे ऽपि शूद्रभिक्षणनिन्दा । शूद्रभिषुकस्य क्रतवो ऽपि प्रत्यवायाय, किम् उतान्यत् । तादर्थ्यवचनम् उक्तविषयम् एवेत्य् अदोषः । पर्यवसिते ऽपि क्रतौ सदस्येभ्य एव दद्याद्, न स्वयम् उपयुञ्जीतेत्य् अर्थः ॥ १२६ ॥

 

_इदानीम् अधिकृतानाम् एव स्वार्थवृत्तिनियमायाह ।_

 

                    	**कुसूलकुम्भीधान्यो वा त्रैहिको ऽश्वस्तनो ऽपि वा ।**

**              	जीवेद् वापि सिलोञ्छेन श्रेयान् एषां परः परः ॥ १।१२७ ॥**

 

आद्यो ऽपिशब्दो ऽयाचितार्थः । द्वितीयस् तु सिलोञ्छयोर् भेदकथनार्थः । कुसूलं कोष्ठको विंशतिद्रोणमानम् । तदर्धं कुम्भी,

                    	दश द्रोणाः स्मृता कुम्भी कुसूलो द्विगुणस् ततः ।

इत्य् अभियुक्तोपदेशात् । त्रैहिको दिनत्रयोपयोगिधान्यः । अश्वस्तनः सद्यःप्रक्षालकः । सिलः सशूकोच्चयनम् । कणोच्चयनम् उञ्छः ।

        	<span style="text-decoration:underline;">ननु</span> च सोमाद्यनुष्ठानविरोधाच् छ्रुतिविरुद्धेयं स्मृतिः । न च वृत्त्यपेक्षो ऽधिकारः । अद्रव्यत्वस्याधिकाराप्रतिबन्धकत्वात् ।

        	<span style="text-decoration:underline;">उच्यते</span> । जीवेद् इति वचनाज् जीवनार्थो वृत्तिसंकोचः । ऋत्वर्थं प्रतिग्रहादिभिर् अप्य् अनिषिद्धम् एवार्जनम् इत्य् अविरोधः । यद् वा एतन् नैष्ठिकादिवद् एव द्रष्टव्यम् । न हि रागितयैव प्रवृत्तद्रव्यार्जनान् उत्सृज्य वृत्तिसंकोचस्मृतिबाधेनाग्निहोत्रादिविधयः प्रवर्तन्ते । यतः प्रवृत्तौ वा ऋत्वर्थतैव द्रव्यार्जनस्य स्यात् । तथा च सर्वतन्त्रपरिलोपः । तस्मात् प्रतिग्रहादिवृत्तिविषया एवाग्निहोत्रादिविधय इत्य् अविरोधः । निपुणतस् त्व् एतद् वनस्थाश्रमनिरूपणे वक्ष्यामः । प्रवृत्ताश्रमान्तरस्य चैता वृत्तयः । तथा च शङ्खः: "अत ऊर्ध्वं पुत्रान् उत्पाद्य" इत्य् उपक्रम्य "क्रतुप्रस्थानलिङ्गो वृत्तिविशेषानुक्रमः श्रेयान् यायावराणां वार्ताम् उपास्य वनम् आश्रयेत्" इत्य् आह । अतो ऽप्य् अविरोधः ॥ १२७ ॥

 

**इति गृहस्थधर्मप्रकरणम्**

** **

**अथ स्नातकधर्मप्रकरणम्**

 

_एवं तावद् उत्तरोत्तरज्यायस्त्वेन वृत्तिसंयमो ऽभिहितो ज्ञानातिशयेनोच्छिन्नरागाणाम् । ये तु रागिणो बहुतरद्रव्यकामाः पूर्वोक्तप्रतिग्रहादिभिर् अनियतं द्रव्यम् आर्जयितुं प्रवृत्ताः, तान् प्रत्य् आह ।_

 

                    	**न स्वाध्यायविरोध्यर्थम् ईहेत न यतस् ततः ।**

**              	न विरुद्धप्रसङ्गेन संतोषी च भवेत् सदा ॥ १।१२८ ॥**

 

नार्धकृतं स्वाध्यायम् उत्सृज्यार्थार्थम् ईश्वरम् उपेयात् । न च यतस् ततः शूद्राद् अप्रशस्ताद् वार्थम् ईहेत । न च धर्मार्थयोर् युगपत्प्रसङ्गे धर्मविरोधिनम् अर्थं परिगृह्णीयात् । तथा च आपस्तम्बेन ब्रह्महत्याप्रायश्चित्तं विरुद्धप्रसङ्गे ऽभ्यधायि: "धर्मार्थसंनिपाते ऽर्थग्राहिण एतद् एव" इति (आप्ध् १।२४।२३) । सर्वथा संतोष्य् एव सदा भवेद्, न लुब्धः स्याद् इत्य् उपसंहारः कामात्मतानिषेधार्थः ॥ १२८ ॥

 

_निसर्गजननानुसारिणो याजनाद्याः सिलोञ्छान्ताः प्रथमे कल्पे त्व् एते । नैते ऽनुकल्पाः । अयं तु सर्वेषाम् आपत्कल्पः ।_

** **

**              	राजान्तेवासियाज्येभ्यः सीदन्न् इच्छेद् धनं क्षुधा ।**

 

सीदन्न् इति वचनाद् आपत्कल्पत्वम् । राजा क्षत्रियः, शास्त्रवर्ती च राज्यकर्ता । अन्तेवासी शिष्यः । ऋज्व् अन्यत् ॥

 

_किं च ।_

 

                    	**डम्भिहैतुकपाषण्डिबकवृत्तींश् च नार्चयेत् ॥ १।१२९ ॥**

 

चशब्दो विकर्मस्थाद्यर्थः । यथाह मनुः: "पाषण्डिनो विकर्मस्थान्" इति (म्ध् ४।३०) । एतांश् च सर्वथा नार्चयेत् । तथा च मनुः: "वाङ्मात्रेणापि नार्चयेत्" इति (म्ध् ४।३०) । डम्भी धर्मव्याजजीवी । हैतुकाः कुतार्किकाः । पाषण्डिनः क्षपणकादयः । बकवृत्तिर् अतिसंधायकः, स्वार्थनिष्ठश् च । यथाह मनुः: "अधोदृष्टिर् नैकृतिकः" इत्यादि (म्ध् ४।१९६) ॥ १२९ ॥

 

_अधुनान्यान् अप्य् अस्यैव विस्तरेण यमनियमान् आह ।_

 

                    	**शुक्लाम्बरधरो नीचकेशश्मश्रुनखः शुचिः ।**

**              	न भार्यादर्शने ऽश्नीयान् नैकवासा न संस्थितः ॥ १।१३० ॥**

 

यत् तु "अनियतकेशवेषा" इति, तद् आश्रितशूद्रविषयं द्रष्टव्यम् । न च भार्यादर्शने ऽश्नीयात्, तथा च कुर्याद् यथा भार्यास्य दर्शने न भुञ्जीत । यथाह मनुः:

                    	नाश्नीयाद् भार्यया सार्धं नैनाम् ईक्षेत चाश्नतीम् । इति । (म्ध् ४।४३)

आम्नाये ऽप्य् एवम् एव: "तस्माद् इमा मनुष्याः स्त्रियस् तिर इव पुंसो जघत्सन्ति" इति । यत् तु तत्रैव "तस्माज् जायाया अन्ते नाश्नीयात्" इति । अभिगमनातिरेकेणैकशय्याशयनप्रतिषेधार्थं तत्, प्रक्रमानुसारात् । तथा च समाचारः । स्पष्टम् अन्यत् ॥ १३० ॥

 

                    	**न संशयं प्रपद्येत नाकस्माद् अप्रियं वदेत् ।**

**              	नाहितं नानृतं चैव न स्तेनः स्यान् न वार्धुषी ॥ १।१३१ ॥**

 

स्तेनपुनर्वचनं नाकस्माद् इत्य् अनेन संबन्धार्थम् । यद् वा वर्जनार्थम् इदम् । पूर्वत्र धर्मसाधनम् इति ॥ १३१ ॥

 

 

                    	**दाक्षायणी ब्रह्मसूत्री यष्टिमान् सकमण्डलुः ।**

**              	कुर्यात् प्रदक्षिणं देवमृद्गोविप्रवनस्पतीन् ॥ १।१३२ ॥**

 

दाक्षायणं हिरण्यं तद्वान् स्यात् । तथा च मन्त्रवर्णः:

                    	न तद् रक्षांसि न पिशाचास् तरन्ति ।

                                	देवानाम् ओजः प्रथमजं ह्य् एतद्,

                    	यो बिभर्ति दाक्षायणं हिरण्यम् ॥ इति । (र्व्ख् ४।६।७अ-ब्)

ब्रह्मसूत्रपुनःश्रुतिर् मेखलादिनिवृत्त्यर्था । यष्टिस् तु दण्डकार्ये । ततश् च तत्प्रमाणैव स्यात् । सकमण्डलुर् इति सहत्वमात्रवचनान् न नियोगतः स्वयम् एव धार्यः । मत्वर्थीययोगात् तु स्वयम् एव यष्ट्यादयो धार्याः । न गृहस्थितयान्यगृहीतया वा यष्ट्या यष्टिमान् इत्य् उच्यते, सहयोगस् त्व् अन्यसंस्थे ऽपि दृष्टः । सोदकं चैतद्, दृष्टार्थत्वात् । तथा च मनुः ।

                    	वैणवीं धारयेद् यष्टिं सोदकं च कमण्डलुम् ।

                    	यज्ञोपवीतं वेदं च शुभे रौक्मे च कुण्डले ॥ इति । (म्ध् ४।३६)

धारयेद् इति च प्रयोजकत्वेनाप्य् उपपत्तेर् अन्यधारणे ऽपि कमण्डलोर् अविरोधः । देवादीनां प्रदक्षिणं कुर्यात् । देवशब्दश् चार्चनाश्रितायां तत्प्रतिकृतौ द्रष्टव्यः । मृदादीनां चाभिमुखागमने प्रदक्षिणं गच्छेत् । वनस्पतिशब्दश् च प्रज्ञातयज्ञियाश्वत्थादिवनस्पत्यर्थः ॥ १३२ ॥

 

_किं च ।_

 

                    	**न मेहेत नदीच्छायावर्त्मगोष्ठाम्बुभस्मसु ।**

**              	न प्रत्यग्न्यर्कगोसोमसंध्याम्बुस्त्रीद्विजन्मनः ॥ १।१३३ ॥**

 

अम्बूपादानेनैव सिद्धत्वान् नदीवचनं तच्छब्दवाच्यक्षेत्राद्यर्थम् । छाया चोपजीव्यच्छाया, "नोपजीव्यच्छायासु" इति वसिष्ठवचनात् (वध् ६।१२) । तथा च मनुः ।

                    	छायायाम् अन्धकारे वा रात्राव् अहनि वा सदा ।

                    	यथासुखमुखः कुर्यात् प्राणाबाधभयेषु च ॥ (म्ध् ४।५१)

इति छायामात्रस्यानिषेधं दर्शयति । संध्याशब्दश् चोदयास्तमयान्वितदिक्प्रतिषेधार्थः, काले हि मेहनानुज्ञानात् । मेहनशब्दश् चोभयत्रापि मूत्रपुरीषोत्सर्गे द्रष्टव्यः । ब्रह्मचारिप्रकरणे च प्रसक्तस्याप्य् अनभिधानं सर्वाश्रमविहितम् अविरुद्धं सर्वाश्रमेषु प्रवर्तत इति ज्ञापनार्थम् । तथा च गौतमः: "उत्तरेषां चैतद् अविरोधि" इति (ग्ध् ३।१०) । चशब्दाद् आश्रमान्तरोक्तं च ब्रह्मचारिण इत्य् एतद् एवाह ।

        	<span style="text-decoration:underline;">ननु</span> एवं कस्मान् न भवति: ब्रह्मचारिप्रकरणोक्तम् अन्यस्य मा भूद् इति तत्रानारम्भः । तथा च ब्रह्मचारिणो दिङ्नियम उक्ते स्नातकस्यार्काद्यभिमुखप्रतिषेधोपपत्तिः । अन्यथा तूदङ्मुखस्य कथम् आदित्याभिमुख्यं, येन प्रतिषिध्येत ।

        	<span style="text-decoration:underline;">सत्यम्</span> । उक्तं तु स्मृत्यन्तरैकवाक्यत्वाद् इति । तथा च मनुना स्नातकस्यैव दिङ्नियम उक्तः । कथं तर्हि प्रत्यर्कप्रतिषेधः । दिङ्मोहादिविषयम् एतद् द्रष्टव्यम् । दिगपरिज्ञाने ऽप्य् अनियम एव सामर्थ्यात् प्रसक्तः । तत्रेदम् उच्यते: न प्रत्यग्न्यर्केति ॥ १३३ ॥

 

_इदं चान्यत् ।_

 

                    	**नेक्षेतार्कं न नग्नां स्त्रीं न च संस्पृष्टमैथुनाम् ।**

**              	न च मूत्रं पुरीषं वा नाशुची राहुतारकाः ॥ १।१३४ ॥**

 

नित्यम् एवाकस्माद् अर्कदर्शनप्रतिषेधः । न च संस्पृष्टमैथुनाम् इति । चशब्दो ऽवस्थान्तरार्थः । यथा "क्षुवन्तीं जृम्भमाणां वा" इत्यादि (म्ध् ४।४३) । सामर्थ्याच् चायं परकीयाया निषेधः । न नग्नाम् इति तु स्वकीयाया अपि । अन्यत्राविरुद्धः । अस्माद् एव च स्त्रीणां नग्नोद्वर्तनाद्य् अभ्यनुज्ञातम् । अशुचेश् च राहुनक्षत्रदर्शननिषेधान् नान्यदा दोषः । राहुवचनं चोपस्पृष्टसोमाद्यर्थम् ॥ १३४ ॥

 

**              	अयं मे वज्र इत्य् एनं सर्वं मन्त्रम् उदीरयेत् ।**

**              	वर्षत्य् अप्रावृतो गच्छेत् स्वपेत् प्रत्यक्छिरा न च ॥ १।१३५ ॥**

 

तथा चाम्नायः: "तस्माद् वर्षत्य् अप्रावृतो न व्रजेत्" । "अयं मे वज्रः पाप्मानम् अहताद्" (पार्ग् २।७।७) इत्य् एतद् एव मन्त्रस्य कार्त्स्न्यम् । यदा वर्षति गच्छेत्, तदैवम् इति व्याख्येयम् ॥ १३५ ॥

 

_इदं चान्यत् ।_

 

                    	**ष्ठीवनासृक्छकृन्मूत्रविषाण्य् अप्सु न संक्षिपेत् ।**

**              	पादौ प्रतापयेन् नाग्नौ न चैनम् अतिलङ्घयेत् ॥ १।१३६ ॥**

 

प्रशब्दो ऽभिप्रायेण नैतत् कुर्याद् इत्य् एवमर्थः । चशब्दो ऽग्नाव् अपि ष्ठीवनाद्यसंक्षेपार्थः, स्मृत्यन्तरोक्तान्य् अचोदनार्थश् च । असृग् लोहितम् । शकृत् पुरीषम् । स्पष्टम् अन्यत् ॥ १३६ ॥

 

_किं च ।_

 

                 	**जलं पिबेन् नाञ्जलिना न शयानं प्रबोधयेत् ।**

**            	नाक्षैः क्रीडेन् न धर्मघ्नैर् व्याधितैर् वा न संवसेत् ॥ १।१३७ ॥**

 

जलग्रहणात् क्षीराद्यप्रतिषेधः । उपलक्षणार्थं जलग्रहणम् इत्य् अन्ये । शयानं चाभिघ्नन् कामकारेण वा न बोधयेत् । तथा चाम्नायः: "तस्माद् उ ह स्वपन्तं धूर् इव न बोधयेत्" इति । धूर् हिंसा, तया न बोधयेत् । अभिघ्नन्न् इवेत्य् अर्थः । सर्वत्र चास्मिन् यमप्रकरणे पूर्वोक्तं नाकस्मात् कुर्याद् इति योजनीयम् । तथा चाम्नायः कारणान्तरात् कर्तव्यताम् दर्शयति: "तम् एतैर् नमभिर् आमन्त्रयां चकर" इत्य् उपक्रम्य "स नोत्तस्थौ" इत्य् उक्त्वोत्थापनविधिम् आह "तं पाणिना पेषं प्रबोधयाम् चकार" इति ॥ १३७ ॥

 

_इदं चान्यत् ।_

 

                    	**विरुद्धं वर्जयेत् कर्म प्रेतधूमं नदीतरम् ।**

**              	केशभस्मतुषाङ्गारकपालेषु च संस्थितिम् ॥ १।१३८ ॥**

 

विरुद्धं कर्माभिचारादिकं वर्जयेत् । विधानाशङ्का मा भूद् इति प्रतिषेधः । नदीतरणं बाहुभ्याम्, "न बाहुभ्याम् नदीं तरेत्" इति मनुवचनात् (म्ध् ४।७७) । नदीग्रहणं चोपलक्षणर्थम् । भस्माङ्गारयोर् गोमयकाष्ठजन्यत्वाद् भेदेनोपन्यासो ऽन्यत्रापि भेदावबोधनार्थः । ऋज्व् अन्यत् ॥ १३८ ॥

 

_किं च ।_

 

                    	**नाचक्षीत धयन्तीं गां नाद्वारेणाविशेत् क्वचित् ।**

**              	न राज्ञः प्रतिगृह्णीयाल् लुब्धस्योच्छास्त्रवर्तिनः ॥ १।१३९ ॥**

 

गा परकीयां नाचक्षीत । "गा धयन्तीं परस्मै नाचक्षीत" (ग्ध् ९।२३) इति स्मृत्यन्तरात् । गोश् च कर्तृत्वात् तदनिच्छया स्तनेषु तुद्यमानेष्व् आचक्षीतैव । "ईहेत न यतस् ततः" (य्ध् १।१२८) इति पूर्वनिषिद्धस्यापि राज्ञः पुनर् उपन्यासस् तत्प्रपञ्चार्थः, अतिशयनिन्दाप्रदर्शनोपोद्घातार्थश् च ॥ १३९ ॥

 

_इदानीं तम् एव निन्दातिशयम् आह ।_

 

                    	**प्रतिग्रहे सूनिचक्रिधजिवेश्यानराधिपाः ।**

**              	दुष्टा दशगुणं पूर्वात् पूर्वाद् एते यथोत्तरम् ॥ १।१४० ॥**

 

सूना प्राणिवधार्थं काष्ठं, तद्वान् सूनी । चक्रं वागुरा । ध्वजः शौण्डिकचिह्नम्,

                    	ध्वजं च कुर्याच् चिह्नार्थं समया ग्रामं च संवसेत् ।

                    	न चैवान्तावसायिभ्यः सुरां दद्याद् अनापदि ॥

इति स्मृत्यन्तरात् । वेशो रूपं मैथुनं वा, तेन जीवन्ती वेश्या । तथा च मनुः: "वेशेनैव च जीवताम्" इति (म्ध् ४।८४) । तात्पर्यं तूक्तम् एव ॥ १४० ॥

 

_एवं तावद् अर्थप्रवृत्त्याश्रितान् यमनियमान् अभिधायाधुनाध्ययनाश्रितान् विवक्षुस् तदुपोद्घातार्थम् आह ।_

 

                    	**अध्यायानाम् उपाकर्म श्रावण्यां श्रवणेन तु ।**

**              	हस्ते वौषधिभावे वा पञ्चम्यां श्रावणस्य वा ॥ १।१४१ ॥**

 

_एवं छन्दांस्य् उपाकृत्यार्धपञ्चमान् मासान् अर्धषष्ठान् वाधीत्य ततः ।_

 

                    	**पौषमासस्य रोहिण्याम् अष्टकायाम् अथापि वा ।**

**              	जलान्ते छन्दसां कुर्याद् उत्सर्गं विधिवद् द्विजः ॥ १।१४२ ॥**

 

अष्टका चात्र माघस्य गृह्यते । तथा च पारस्करः: "पौषमासस्य रोहिण्यां मध्यमायां वाष्टकायाम् अध्यायान् उत्सृजेरन्" इति (पार्ग् २।१२।१) । एते चोपाकर्मोत्सर्गकर्मणी आचार्यस्यैव, "यावन्तं शिष्यगणम् इच्छेत्" (च्ड़्। पार्ग् २।१०।१७) इत्य् उपाकर्मणि पारस्कराभिधानात् । द्विजग्रहणं तु शिष्याभिप्रायेणानुवादः । गृह्यशास्त्रापेक्ष एव चायम् उपदेशः, विधिवद् इति वचनात् । विधिवच् चोपाकृत्योत्सृज्य चाधीयानस्याभ्यासार्थं वा वेदाख्यं ब्रह्मार्थतो ग्रन्थतो वा द्विजातिमात्रस्य ॥ १४२ ॥

 

                    	**त्र्यहं प्रेतेष्व् अनध्यायः शिष्यर्त्विग्गुरुबन्धुषु ।**

**              	उपाकर्मणि चोत्सर्गे स्वशाखे श्रोत्रिये तथा ॥ १।१४३ ॥**

 

गुरुर् अत्रोपाध्यायो नाचार्यः । यथाह पारस्करः: "गुरौ प्रेते ऽपो ऽभ्यवेयात् । दशरात्रं चोपरमेत् । सतानूनप्त्रिणि सब्रह्मचारिणि त्रिरर्त्रम् । एकरात्रम् असब्रह्मचारिणि" इति (पार्ग् २।११।७–९) । एतद् अपितर्य् आचार्ये द्रष्टव्यम् । अनयैव दिशान्यत्रापि विषयकल्पना, न तु यदृच्छातः । ऋत्विक्समये तु सतानूनप्त्रवचनाद् यजमानवद् ऋत्विगन्तराणाम् अपि स्यात् । अत एव चासोमर्त्विज्य् एकरात्रम् एव । सब्रह्मचारी चैकाचार्योपनीतः । "स्वशाखे श्रोत्रिये तथा" इति । श्रोत्रियो मन्त्रब्राह्मणाध्यायी । यद् वा स्वशाखाध्यायिनि श्रोत्रिये चेति भेदः । स्रोत्रियशब्दश् च वेदपारगाद्यर्थः । अन्यत्र तु एकरात्रम् एव । तथाशब्दश् च स्मृत्यन्तरोक्तानध्यायप्रकारसंग्रहार्थः । यथाह गौतमः: "अन्तरा गमने श्वादीनां त्र्यहम् उपवासो विप्रवासश् च" इत्यादि (ग्ध् १।५८–५९) । स्पष्टम् अन्यत् ॥ १४३ ॥

 

_तथा ।_

 

                    	**संध्यागर्जितनिर्घातभूकम्पोल्कानिपातने ।**

**              	समाप्य वेदं द्युनिशम् आरण्यकम् अधीत्य च ॥ १।१४४ ॥**

 

द्युनिशम् अहोरात्रम् । तच् च व्यवस्थया । सायं संध्यागर्जिते निशायाम् एव, "प्रतर् दिवैव वर्षासु अन्यदा तु समुच्चयः, संध्यागर्जिते चापर्ताव् अहोरात्रम्" इति स्मृत्यन्तरात् । अत्र चोपरिष्टाद् द्युनिशम् इति प्रकृते ऽप्य् अहोरात्रम् इति वचनात् ॥ १४४ ॥

 

_तथा च ।_

 

**              	पञ्चदश्यां चतुर्दश्याम् अष्टम्यां राहुसूतके ।**

**              	ऋतुसंधिषु भुक्त्वा वा श्राद्धिकं प्रतिगृह्य वा ॥ १।१४५ ॥**

 

द्युनिशम् इति वर्तते । पञ्चदशी च पक्षापेक्षयामावास्यापि गृह्यते । तथा च "वाते ऽमावास्यायां सर्वानध्यायः" इति पारस्करः (पार्ग् २।११।१) । श्राद्धार्थम् आमन्त्रणं श्राद्धिकं, तद् आलभ्याप्य् अनध्यायः । आमश्राद्धार्थो वायम् आरम्भः, "पाण्यास्यो हि द्विजः स्मृतः" (म्ध् ४।१७७) इति वचनात् । तथा च वाशबश् चशब्दार्थे, भुक्ताभुक्त्वा चेति । यत् तु राहुसूतके त्रिरात्रं, तद् ग्रहनार्थे ऽध्ययने न धारणार्थे । अन्ये ऽपि चात्र गुरवः कल्पस्वपरशाखाग्रन्थार्थभेदेन ग्रहणार्थतयैव कल्प्याः । तथा च धारणाभिप्रायेणैवाह मनुः:

                    	द्वाव् एव वर्जयेन् नित्यम् अनध्यायौ प्रयत्नतः ।

                    	स्वाध्यायभूमिं चाशुद्धाम् आत्मानं चासुचिं द्विजः ॥ इति । (म्ध् ४।१२७)

आम्नायश् च "तस्माद् एव विद्वान् विद्योतमाने स्तनयत्य् अवस्फूर्जत्य् अधीयीतैव" (श्ब् ११।५।६।९) इति धारणार्थ एव, ब्रह्मयज्ञे ऽनध्यायासंभवात् ॥ १४५ ॥

 

                    	**पशुमण्डूकनकुलश्वाहिमार्जारसूकरैः ।**

**              	कृते ऽन्तरे त्व् अहोरात्रं शक्रपाते तथोच्छ्रये ॥ १।१४६ ॥**

 

तुशब्दो ऽवधारणार्थः । अहोरात्रम् एव, न पूर्ववद् व्यवस्था । पशुः छागः, "मेषकस् ते पशुः" इति मन्त्रवर्नात्, स्मृत्यन्तरे च मेषकोपदेशात् । स्पष्टम् अन्यत् । अन्यः पाठः: "महोत्सवे" इति । एवं च महानवम्यादाव् अहोरात्रम् । यत् तूक्तम्: "भोजनाद् ऊर्ध्वम् उत्सवः" इति, उत्सवमात्रविषयं तत् । शक्रोच्छ्रये तु स्मृत्यन्तरात् ॥ १४६ ॥

 

                    	**श्वक्रोष्टुगर्दभोलूकसामबाणार्तनिःस्वने ।**

**              	अमेध्यशवशूद्रान्त्यश्मशानपतितान्तिके ॥ १।१४७ ॥**

 

क्रोष्टा सृगालः । बाणो वीणा । अन्त्यो ऽपशदः । शूद्रवचनाद् एव दण्डापूपवद् अन्त्यप्राप्तौ तद्वचनम् आश्रितशूद्रनिवृत्त्यर्थम् । मेध्यदेशस्थस्याप्य् अमेध्यसमीपे श्मशानसमीपे वानध्यायः । अमेध्यवचनात् सिद्धे श्मशानवचनं दूरतरवर्जनार्थम् । तथा च आपस्तम्बः: "श्मशाने सर्वतः शम्याप्रासान् नाधीयीत" इति (आप्ध् १।९।६) ॥ १४७ ॥

 

_तथा ।_

 

                    	**देशे शुचाव् आत्मनि च विद्युत्स्तनितसंप्लवे ।**

**              	भुक्त्वार्द्रपाणिर् अम्भोऽन्तर् अर्धरात्रे ऽतिमारुते ॥ १।१४८ ॥**

**              	पांसुवर्षे दिशां दाहे संध्यानीहारभीतिषु ।**

**              	धावतः पूतिगन्धे च शिष्टे च गृहम् आगते ॥ १।१४९ ॥**

 

नीहारो धूमिका ॥ १४८, १४९ ॥

 

                    	**खरोष्ट्रयानहस्त्यश्वनौवृक्षेरिणरोहणे ।**

**              	सप्तत्रिंशद् अनध्यायान् एतांस् तात्कालिकान् विदुः ॥ १।१५० ॥**

 

सङ्ख्यावचनं विद्युत्संप्लवे स्तनितसंप्लवे भुक्त्वैवार्द्रपाणिः खरारोहणे उष्ट्रारोहणे यानारोहणे नावारोहण इत्य् एवमादिविवेकार्थम् । श्वनादाद् आरभ्य इरिणरोहणान्तास् तात्कालिकाः, यावद् आरूढस् तावद् एव भवतीति । इरिणम् ऊषरम् । एतान् विदुर् इति परमतोपन्यासार्थम् । ततश् च स्मृत्यन्तरोक्तान् अप्य् अनध्यायान् अन्विष्य विधिवत् कुर्याद् इत्य् अभिप्रायः ॥ १५० ॥

 

_शिष्टागमने ऽनध्याय उक्तः । तत्र सूद्रादिमध्यपाठाद् अन्यः कश्चिच् छिष्टो ऽप्य् अलौकिको ऽश्राव्य इत्य् आशङ्कानिवृत्त्यर्थम् आह ।_

 

                    	**देवर्त्विक्स्नातकाचार्यराज्ञां छयां परस्य च ।**

**              	नाक्रामेद् रक्तविण्मूत्रष्ठीवनोद्वर्तनानि च ॥ १।१५१ ॥**

 

छायाशब्दो हि ख्यातिवचनः । यथा: महती छाया देवदत्तस्येति । अतो देवादीनां छायाम् नाक्रामेत् । तत्र यथैवर्त्विगाद्यागमने स्नेहान् मधुपर्काद्याकुलत्वाच् चानध्यायः, एवं परस्मिन्न् अपि प्रकृष्टगुणे ऽनध्याय इत्य् अर्थः । तथा चाम्नायः: "य उ हैवंवित् स्वेषु प्रतिबुभूषति, स हैवालं भार्येभ्यो भवति" इत्यादि (बाउ १।३।१८) । "य उ हैवम्विदा स्पर्धते, सो ऽनुशुष्येहैवान्ततो म्रियते" इति (बाउ १।५।२१) । देववचनम् अतिस्तुत्यर्थम् । रक्तादीनां त्व् अभिभवाभावाद् अधिष्ठानप्रतिषेधः । रक्तं रुधिरम् । विट् पुरीषम् । स्पष्टम् अन्यत् । अनध्यायसंनिधेश् चैतद् व्यतिरेकेणैव देशस्यामेध्यत्वं पदोपघातादिना । ततश् चोपलिप्तादाव् अध्ययनसिद्धिः । अन्ये तु देवादीनाम् अपि शरीरच्छायानधिष्ठानम् एवेच्छन्ति । तत् पुनर् विचार्यम् ॥ १५१ ।

 

_<span style="text-decoration:underline;">ननु</span> एवं सत्य् अप्रकृष्टे ऽप्य् आगते ऽनाध्यायः पूजा वा प्रसज्येत, "सर्वस्याभ्यागतो गुरुः" इति वचनात् । <span style="text-decoration:underline;">मैवम्</span> ।_

 

                    	**विप्राहिक्षत्रियात्मानो नावज्ञेयाः कदाचन ।**

**              	आ मृत्योः श्रियम् आकाङ्क्षेन् न कंचिन् मर्मणि स्पृशेत् ॥ १।१५२ ॥**

 

विप्रक्षत्रियशब्दौ पूर्वश्लोकानुवादाच् छिष्टपार्थिववचनौ । अहिशब्दो दृष्टान्तार्थः । यथैवाहिर् नावज्ञेय उत्कृष्टब्राह्मणराजानौ च, तथैवात्मापि । अतो न यं कंचिद् अपेक्ष्यात्माभ्युत्थानानध्यायादिना न्यक् कर्तव्यः । श्रोत्रियस्यैव तत् कर्तव्यम् इत्य् अर्थः । तथा चाह मनुः ।

                    	विद्वद्भोज्यान्य् अविद्वांसो येषु राष्ट्रेषु भुञ्जते ।

                    	तान्य् अनावृष्टिम् इच्छन्ति महद् वा जायते भयम् ॥ इति । (म्ध् ?)

आत्मलाघवाकरण एव हेतुम् आह "आमृत्योः श्रियम् आकाङ्क्षेत्" इति । इदं त्व् अविशेषेणैव कुर्यात् "न कंचिन् मर्मणि स्पृशेत्" इति । अन्या व्याख्या "विप्रादिमात्रस्यैवावज्ञा न कार्या" इति । तथा च भगवान् वासुदेवः ।

                    	विद्वान् अविद्वान् अशुचिं शुचिं वा

                                	यो ब्राह्मणं न प्रणमेद् यथार्हम् ।

                    	स पापकृद् ब्रह्मदवाग्निदग्धो

                                	दण्ड्यश् च वध्यश् च न चास्मदीयः ॥ इति ।

तत् पुनर् वक्ष्यमाणत्वाद् अकिंचित् ॥ १५२ ॥

 

_इदानीं मानप्रसङ्गाद् गृहदेवतानां मानार्थम् आह ।_

 

                    	**दूराद् उच्छिष्टविण्मूत्रपादाम्भांसि समुत्सृजेत् ।**

 

गृहदेवतानां मानार्थम् । गृहाद् इति शेषः ॥

 

                    	**श्रुतिस्मृत्युदितं सम्यङ् नित्यम् आचारम् आचरेत् ॥ १।१५३ ॥**

 

"प्रदर्शनार्थम् इदं मयोक्तम्" (च्ड़्। य्ध् ३।२१७), अन्यद् अपि श्रुतिस्मृत्यन्तरेभ्यश् चान्वेष्यम् इत्य् अभिप्रायः ॥ १५३ ॥

 

_इदं चान्यन् मानप्रसङ्गाद् एव ।_

 

                    	**गोब्राह्मणानलान्नानि नोच्छिष्टो न पद स्पृशेत् ।**

 

अनलो ऽग्निः । अन्नं भुज्यमानं पक्वम् आमं वा ।

 

_किं च ।_

 

                    	**न निन्दाताडने कुर्यात्**

 

प्रकृतेभ्यो गवादिभ्यः।

 

_अस्यापवादः ।_

 

                                                        	**सुतं शिष्यं च ताडयेत् ॥ १।१५४ ॥**

 

चशब्दान् निन्देच् च । पत्न्याद्यर्थो वा चशब्दः । संनिधानान् निन्द्यत्वावगतेः ॥ १५४ ॥

 

_अयं त्व् अत्रोपदेशसंक्षेपः ।_

 

                    	**कर्मणा मनसा वाचा यत्नाद् धर्मं समाचरेत् ।**

 

नार्थकामाव् इति शेषः ।

 

_अस्यापवादः ।_

 

                    	**अस्वत्तं लोकविद्विष्टं धर्मम् अप्य् आचरेन् न तु ॥ १।१५५ ॥**

 

अनेकार्थत्वाद् धातूनाम् अदेर् गत्यर्थत्वम् । अस्वत्तम् असुगतम् । असुपरिनिश्चितम् इत्य् अर्थः । अन्यः पाठः: अवन्तम् इति । तस्याप्य् अयम् एवार्थः । अस्वन्तम् अशोभनान्तम् । अन्ते न शोभनम्, अनिश्चितत्वाद् इति । तस्यैव निगमनं: लोकविद्विष्टम् इत्यादि । तुशब्दो ऽवधारणार्थः । अन्ये त्व् अस्वन्तं रूढ्यैव धर्मान्तरविरोधिनम् आचक्षते । यथा स्वाध्यायातिशय इति । तत् त्व् अन्वेष्यम् । लोकविद्विष्टं सर्वजनानभ्युपगतं गोवधादीति केचित् । तत् त्व् अयुक्तं, विधानानर्थक्यात् । अतो लोकं कर्मसाध्यं ये जानन्ति, ते लोकविदो मन्वादयः, तैर् द्विष्टं नाचरेत् । उ(त्प ? पप)न्ने ऽप्य् अयं धर्म इति स्वयम् अभिमानेन मन्वादिभिर् निन्दिते न प्रवर्तेतेत्य् अर्थः । अद्विष्टे त्व् अविरुद्धा प्रवृत्तिः ॥ १५५ ॥

 

_मान्यप्रसङ्गाद् अन्यद् अप्य् आह ।_

 

                    	**मातृपित्रतिथिभ्रातृज्ञातिसंबन्धिमातुलैः ।**

**              	वृद्धबालातुराचार्यवैद्यसंश्रितबान्धवैः ॥ १।१५६ ॥**

**              	ऋत्विक्पुरोहितामात्यभार्यादाससनाभिभिः ।**

**              	विवादं वर्जयित्वा तु सर्वांल् लोकाञ् जयेद् गृही ॥ १।१५७ ॥**

 

तस्माद् एतैर् विवादं न कुर्याद् इति शेषः । एषां च प्रत्येकं विवादकरणनिमित्तभेदाद् दण्डापूपवद् गतार्थत्वप्रसङ्गपरिहारः ॥ १५६, १५७ ॥

 

_इदं चान्यत् परिभवाकरणप्रसङ्गाद् उच्यते ।_

 

                    	**पञ्च पिण्डान् अनुद्धृत्य न स्नायात् परवारिषु ।**

**              	स्नायान् नदीदेवखातह्रदेषु च सरस्सु च ॥ १।१५८ ॥**

 

यदि परखातेष्व् अनुद्धृत्यैव कर्दमं स्नायात्, ततस् तत्कर्ता परिभूतः स्यात् । अतस् तदनुरोधाद् अपि तावत् कर्दमोद्धरणं युक्तम् इत्य् अभिप्रायः । अयं च नद्याद्यभावे स्नानकल्पः । चशब्दः प्रस्रवणाद्यर्थः ॥ १५८ ॥

 

_मान्यप्रसङ्गाद् अन्यद् अप्य् आह ।_

 

                    	**परशय्यासनोद्यानगृहयानानि वर्जयेत् ।**

**              	अदत्तानि**

 

अदत्तानीति च्छेदः । परशब्दः प्रकृष्टार्थः । तदीयान्य् असाधारणानि शय्यासनक्रीडोद्यानवासगृहादीनि नाधितिष्ठेत् । अदत्तानीति वचनाद् अनुज्ञातो ऽधितिष्ठेद् इति गम्यते ॥

 

_किं च ।_

 

                    	                    	**अग्निहीनस्य न चाश्नीयाद् अनापदि ॥ १।१५९ ॥**

 

प्रकृष्टस्याप्य् अनौपासनस्य चान्नं न चाश्नीयात् । चशब्दाद् वक्ष्यमाणदोषयुक्तस्य च । अन्ये त्व् अन्यमात्रवचनं परशब्दं वर्णयन्ति, अदत्तानि न चाश्नीयाद् इत्य् अनेन च योजयन्ति । तत् पुनर् विचार्यम् ॥ १५९ ॥

 

_इदानीम् अन्यान् अपि प्रसङ्गाद् अभोज्यान्नान् आह ।_

 

                    	**कदर्यबद्धचोराणां क्लीबरङ्गावतारिणाम् ।**

**              	वेनाभिशस्तवार्धुषिगणिकागणदीक्षिणाम् ॥ १।१६० ॥**

 

एषाम् अन्नं नाश्नीयाद् इति शेषः । कदर्यस् तृष्णालुः । बद्धो निगलादियन्त्रितः । चोरः प्रसिद्धः । रङ्गावतारी मल्लः । वेनो नटः । अभिशस्तो महापातकादिव्याजदूषितः ।वार्धुषी समर्घधनम् आदाय महार्घधनविक्रेता । गणिका दासी । गणः परिषत् । दीक्षितः प्राग् अग्नीषोमीयात् । द्विजातयो ऽप्य् एवमादिकर्मदूषिता न भोज्यान्नाः ॥ १६० ॥

 

_तथा ।_

 

**              	चिकित्सकातुरक्रुद्धपुंश्चलीमत्तविद्विषाम् ।**

**              	क्रूरोग्रपतितव्रात्यडाम्भिकोच्छिष्टभोजिनाम् ॥ १।१६१ ॥**

 

चिकित्सको वैद्यः । आतुरो ऽसमाधेयरोगी । क्रुद्धो नित्यक्रोधनः । पुंश्चली प्रजननेन्द्रियप्रधाना । मत्तो धनमदाद्यभिभूतः । विद्विट् शत्रुः । क्रूरो ऽन्तराशयकठिनः । उग्रः प्रसह्यकारी । पतितो महापातकी, अभिशतवचनात् सिद्धस्याप्य् अभिधानं प्रायश्चित्तगौरवार्थम् । अन्यत्राप्य् एवं द्रष्टव्यम् । व्रात्यः पतितसावित्रीकः । डाम्भिक उक्तः । उच्छिष्टभोजी शूद्रः ॥ १६१ ॥

 

**              	अवीरस्त्रीस्वर्णकारस्त्रीजितग्रामयाजिनाम् ।**

**              	शस्त्रविक्रयिकर्मारतुन्नवायश्ववृत्तिनाम् ॥ १।१६२ ॥**

 

अपुत्रपतिकाविरस्त्री । स्वर्णकारस्त्रीजितौ प्रसिद्धौ । ग्रमयाजको वैश्वदेविक इति मालवानां प्रसिद्धः । कर्मारो भस्त्रेरिमकः (?) । तुन्नवायः सीवनवृत्तिः । श्ववृत्तिः पादप्रक्षालनादिहीन(कया? क्रिया)सेवकः श्वकण्ठको वा ॥ १६२ ॥

 

                    	**नृशंसराजरजककृतघ्नवधजीविनाम् ।**

**              	चेलधावसुधाजीवसहोपपतिवेश्मनाम् ॥ १।१६३ ॥**

 

नृशंसो ऽनुदारपाठकः (?) राजविशेषणं वा । राजा पार्थिवः । रजकश् चिम्पकः । कृतघ्नः प्रसिद्धः । वधजीवी मारकश् चाटः । चेलधावो वस्त्रनिर्णेजकः । सुधा देवकुलादीनां संस्कारद्रव्यं, तया जीवति यः स सुधाजीवः । सह उपपतिना वेश्म यस्य स सहोपपतिवेश्मा । उपपतिर् भार्याजारः । वेश्मसंबन्धितया स्नुषाजारो ऽपि गृह्यते ॥ १६३ ॥

 

_य एते उक्ताः कदर्यादयः ।_

 

                    	**एषाम् अन्नं न भोक्तव्यं सोमविक्रयिणस् तथा ।**

**              	पिशुनानृतिनोश् चैव तथा चाक्रिकवन्दिनाम् ॥ १।१६४ ॥**

 

एषां कदर्यादीनाम् । न केवलं गृहे नाश्नीयात्, तदीयम् अन्नम् अप्य् आहृतं न भुञ्जीत, न च प्रतिगृह्णीयाद् इति, आरम्भसामर्थ्यात् । एषाम् इति वचनाद् अनग्निकस्यान्नं गृहानीतं प्रोक्षणादिभिः संस्कृत्य भोक्तव्यम् । यथा च कदर्यादीनां सोमविक्रय्यादीनाम् अपि तथा । सोमविक्रयी लतासोमस्य विक्रेता यज्ञफलविक्रेता वा । सोमशब्दश् च कर्ममात्रोपलक्षणार्थः । पिशुनः खलो मर्मसूचकः । अनृती परोपद्रवप्रसङ्गे ऽनृतवक्ता । चाक्रिकः पाटहिकः । वन्दी नग्नाचार्यः । तथाशब्दः स्मृत्यन्तरोक्ताभोज्यान्नपरिग्रहार्थः । यद् वा, एषां अन्नं न भोक्तव्यं, न त्व् अप्रिग्राह्या अप्य् एत इति मन्तव्यम् । अन्नप्रतिषेधात् फलमूलादेर् आहृतस्याभ्यनुज्ञा । तथाह वसिष्ठः: "एधोदकयवसमूलफल-मध्वभयाभ्युद्यतयानावसथशफरीप्रियङ्गुस्रग्गन्धमांसन्य् एषाम् अपि प्रतिगृह्णीयात्" इति (वध् १४।१२) । निन्दार्थो वायम् आरम्भः । नैषाम् अन्नं न भोक्तव्यम् एव । किं तर्हि भुक्तम् अपि भोक्तारम् एव भक्षयतीत्य् अर्थः । सर्वव्याख्याविकल्पाश् चान्यत्रापि शास्त्रान्तरापेक्षया विविच्य व्यस्तसमस्तत्वेनालोच्योपादेया हातव्या वा इति । एवं चशब्दादयो ऽपि क्रमभेदानर्थकत्व(त्वादि)शब्दान्तरार्थत्वपादपूरणार्थत्वेन वा यथास्थानं योजनीयाः ॥ १६४ ॥

 

**इति स्नातकधर्मप्रकरणम्**

** **

**अथ भक्ष्याभक्ष्यप्रकरणम्**

 

_एवं तावद् अनौपासनाद्याश्रयतो ऽन्नस्याभोज्यत्वम् अभिधायाधुना भोज्यपरिगृहीतस्यापि निमित्तान्तराद् अभोज्यत्वम् आह ।_

 

                    	**अनर्चितं वृथामांसं केशकीटसमन्वितम् ।**

**              	शुक्तं पर्युषितोच्छिष्टं श्वस्पृष्टं पतितेक्षितम् ॥ १।१६५ ॥**

 

वृथामांसं पक्वम् अनगिकगृहागतम् । केश्कीटसमन्वितं तद्बहुलम् । संशब्दाद् अल्पांस् तूद्धृत्य संस्कृत्य च भक्षणम् एव । शुक्तम् अवस्विन्नं तदहर् अपि । स्पष्टम् अन्यत् ॥ १६५ ॥

 

                    	**उदक्यास्पृष्टसंघुष्टं पर्याचान्तं च वर्जयेत् ।**

**              	गोघ्रातं शकुनोच्छिष्टं पादस्पृष्टं च कामतः ॥ १।१६६ ॥**

 

तुशब्दार्थश् चशब्दः । पूर्वोक्तेषु प्रतीकारो ऽपि क्वचिद् अस्ति, एतानि तु वर्जयेद् एवेत्य् अभिप्रायः । उदक्या रजस्वला । संघुष्टं, यथाह वसिष्ठः: "को भोक्ष्यत इति चाभिक्रुष्टम्" इति (वध् १४।९) । उदक्यास्पृष्टम् इत्य् एवं वा संघुष्टम् । पर्याचान्तम् एकपङ्क्त्याम् अभितस् त्व् आचान्तम्, आचान्तस्य वा स्वम् उच्छिष्टम् । स्पष्टम् अन्यत् । कामत् इति वचनाद् अकामाद् ब्राह्मणपादस्पृष्ट्ं भोज्यम् एव ॥ १६६ ॥

 

_किं चान्यत् ।_

 

                    	**शूद्रेषु दासगोपालकुलमित्रार्धसीरिणः ।**

**              	भोज्यान्ना नापितश् चैव यश् चात्मानं निवेदयेत् ॥ १।१६७ ॥**

 

भोज्या इति वक्तव्ये भोज्यान्ना इति वचनात् प्रकरणाच् चान्नम् एवैषां भोज्यम् । शूद्रान्तराणां तु तत्प्रतिषेधो ऽपि । दासादयश् च स्वकीया एव, अन्यथातिप्रसङ्गात् ॥ १६७ ॥

 

                    	**अन्नं पर्युषितं भोज्यं स्नेहाक्तं चिरसंस्थितम् ।**

**              	अस्नेहा अपि गोधूमयवगोरसविक्रियाः ॥ १।१६८ ॥**

 

अन्नवचनं मांसादिव्यावृत्त्यर्थम् । मांसं हि पर्युषितम् अभोज्यम् एव । अन्नं तु शुक्तम् एव पर्युषितम् अभोज्यम् । अन्यत् तु द्वित्रिरात्रादिपर्युषितम्, चिरसंस्थितं, तद् अपि स्नेहाक्तं भोज्यम् एव, न चेद् रसादिविकृतम् । पूर्वत्रापि पर्युषितम् एतद् अपेक्षयैव व्याख्येयम् । परिशब्दाच् चाहोरात्रोषितं गृह्यते । ततश् चापररात्रे सिद्धं भोज्यम् एव । स्पष्टम् अन्यत् ॥ १६८ ॥

 

_एवं तावन् निमित्तत्वेन दौष्ट्यम् उक्त्वाधुना स्वभावतो वक्तुम् आह ।_

 

                    	**संधिन्यनिर्दशावत्सगोपयः परिवर्जयेत् ।**

**              	औष्ट्रम् ऐकशफं स्त्रैणम् आरण्यकम् अथाविकम् ॥ १।१६९ ॥**

 

संधिनी परवत्ससंयुक्ता, गर्भसहिता वा । एककालिकेत्य् अन्ये । अनिर्दशा प्रसवाद् आरभ्य आ दशरात्रात् । अन्ये तु "गव्यं पीयूषम्" (म्ध् ५।६) इति प्रतिषेधात्, तत्कालाद् ऊर्ध्वं दशरात्रम् इत्य् आहुः । तद् असद्, विशेषाभावात् । अनिर्दशेति चोपाध्यपेक्षणात्, क्षीरसत्तैवोपाधिर् यतः । तथा च गौतमः: "गोश् च क्षीरम् अनिर्दशायाः सूतके" (ग्ध् १७।२२) इति प्रसव्म् एवावधित्वेनाह । पीयूषनिषेधस् तु प्रायश्चित्तातिरेकार्थः । तथा चाह: "प्रयत्नेन विवर्जयेत्" इति (म्ध् ५।६) । अवत्सा मृतवत्सा प्रनष्टवत्सा वा । वत्सशब्दो हि बालगोवचनः । ततश् च सिद्धे गोवचनं पयोमात्रप्रतिषेधार्थम् । अतो दध्यादेर् अदोषः । परिशब्दात् त्व् औष्ट्रादीनां सविकाराणां प्रतिषेधः । यदि त्व् अनिर्दशाया विकारप्रतिषेधो ऽपि क्वचिद् अस्ति, ततो वर्जने ऽभ्युदयः । अन्यत्राप्य् एवम् एवैतद् द्रष्टव्यम् । स्पष्टम् अन्यत् ॥ १६९ ॥

 

_किं च ।_

** **

**              	देवतार्थं हविः शिग्रुं लोहिताव्रश्चनानि च ।**

**              	अनुपाकृतमांसानि विड्जानि कवकानि च ॥ १।१७० ॥**

 

देवतार्थं हविः पुरोडाशादि । बलिर् इत्य् अन्ये । शिग्रुः सौभाञ्जनकः । लोहिताः लोहितवर्णाः वृक्षनिर्यासाः । आव्रश्चनं स्थाणुः । स चादनीयो यदि स्यात् ततो वर्ज्यः । चशब्दात् तत्प्ररोहश् च । तथा च मनुः:

                    	लोहितान् वृक्षनिर्यासान् व्रश्चनप्रभवांस् तथा । इति । (म्ध् ५।६)

अनुपाकृतम् अपशुबन्धप्रभवम् । विड्जानि माषादीनि । कवकान्य् अविकसितसर्पच्छत्राणि । चशब्दाद् इतराणि स्मृत्यन्तरोक्ताभक्ष्याणि च । देवतार्थहविर्वचनं च स्वभावदुष्टप्रकरणोपलक्षणाद् अहविषो ऽपि प्रसिद्धदेवतार्थस्वभावस्य प्रतिषेधार्थम् । अनुपाकृतमांसवचनम् अपि मांसस्य स्वभावदौष्ट्यज्ञापनार्थम् ॥ १७० ॥

 

_एवं सति मांसस्य स्वभावाद् अभक्ष्यत्वे प्राप्ते विशेषोपसंहारार्थम् आह ।_

 

                    	**क्रव्यादपक्षिदात्यूहशुकप्रतुदटिट्टिभान् ।**

**              	सारसैकशफान् हंसान् सर्वांश् च ग्रामवासिनः ॥ १।१७१ ॥**

 

क्रव्यादा मांसादाः पक्षिणो गृध्रादयः । पक्षिशब्दो ऽन्यत्राप्य् अमेध्यपक्षिप्रसङ्ग एषां एव प्रतिपत्त्यर्थः, एकशफोपादानवद् वा केवलपक्ष्यर्थः । दात्यूहः संपातकः । प्रतुद्य भक्षकाः प्रतुदाः सूचीमुखादयः । एकशफा एकखुरा अश्वादयः । पक्षिमध्य एषाम् अभिधानं पशवो ऽपि ग्रामवासिनः श्वादयो यथा स्युर् इति । स्पष्टम् अन्यत् ॥ १७१ ॥

 

                    	**कोयष्टिप्लवचक्राह्वबलाकबकविष्किरान् ।**

**              	वृथाकृसरसंयावपायसापूपशष्कुलीः ॥ १।१७२ ॥**

 

कोयष्टिको मेढ्रकः । प्लवः शकटिबलः । चक्रवाकादयः प्रसिद्धाः । विष्किराः पादेन विकीर्य भक्षकाः कुक्कुटादयः । ग्रामवासिवचनाद् ग्रामकुक्कुटप्रतिषेधे सिद्ध आरण्यार्थो ऽयम् आरम्भः । तत्रापि "कुक्क्तुटा नखविष्किराणाम्" इत्य् (नोत् इन् आप्ध्) आपस्तम्बवचनाऌ लाबकाद्यप्रतिषेधः । कृसरादयः प्रसिद्धाः । अत्राभिधानं मांसवत् प्रायश्चित्तज्ञापनार्थम् । स्वभावदुष्टत्वं च । ततश् चानग्नेर् अप्य् आत्मार्थत्वे दोषः । तथा च शङ्खः: "वृथाकृसरसंयावपायसापूपमांसाशनम् आहिताग्निः कृत्वा प्राजापत्यं चरेत् । त्रिरात्रम् इतरेषम्" इति ।

 

_तथा ।_

 

                    	**कलविङ्कं सकाकोलं कुररं रज्जुदालकम् ।**

**              	जालपादान् खञ्जरीटान् अज्ञातांश् च मृगद्विजान् ॥ १।१७३ ॥**

 

कलविङ्को ग्रामचटकः । तस्य वर्षास्व् अरण्यवासाशङ्कया पुनर्वचनम् इति केचित् । तत् पुनर् ग्रामचटकव्यपदेशाद् एवायुक्तम्, अतः स्वभावदौष्ट्यातिरेकार्थम् । ततश् च स्त्रीशूद्रयोर् अप्य् अभक्ष्यत्वसिद्धिः । ग्रामवासिमात्रोपलक्षणं चैतत् । तथा च समाचारः । अस्मिन् प्रकरणे ऽन्यान्य् अपि पुनर्वचनान्य् एवम् एव व्याख्येयानि । काकोलः श्येनः । कुररः शब्दानुकारी करञ्जकः । रज्जुदालो ऽरण्यकपोतः । खञ्जरीटाख्यो दीर्घपुच्छः पूर्वदेशप्रसिद्धः । श्लेष्मातक इत्य् अन्ये । मांसतुल्यदोषार्थं चैतद् वचनम् । जालपादा हंसादयः । पुनर्वचनं तूक्तार्थम् । <span style="text-decoration:underline;">ननु</span> एवं चक्रवाकादिवचनम् अयुक्तम् । सर्वजालोपलक्षणत्वं कलविङ्कवन् मा भूद् इत्य् <span style="text-decoration:underline;">एवमर्थम्</span> । अत एव चाट्या(?)दयः स्त्रीशूद्रयोर् अप्रतिषिद्धाः । खञ्जरीटान् इति बहुवचनं स्त्रीशूद्रयोर् अप्य् अभ्यक्षत्वार्थम् । हंशान् इति तु सिद्धे ऽपि दौष्ट्ये ऽन्यत्रापि बहुवचनस्यायम् एवार्थो यथा स्याद् इत्य् उक्तम् । अज्ञातवचनं दृष्टान्तार्थम् । यथैव मांसाशनाभियुक्तैर् भैक्ष्यत्वेनाज्ञाताः पशवः पक्षिणश् च मरणादिभयान् न भक्ष्यन्ते, तथा शास्त्रोक्तस्वभावदुष्टा अपीत्य् अभिप्रायः ॥ १७३ ॥

 

_तथा ।_

 

                    	**चाषांश् च रक्तपादांश् च सौनं वल्लूरम् एव च ।**

**              	मत्स्यांश् चाकामतो जग्ध्वा सोपवासस् त्र्यहं भवेत् ॥ १।१७४ ॥**

 

बहुवचनं तूक्तार्थम् । सौनं सूनारूढदुष्टम् । वल्लूरं प्रसिद्धम् । शुक्तमांसम् इति केचित् । एतान् मत्स्यांश् च वक्ष्यमाणातिरेकेणाकामतो भक्षयित्वा सहोपवासेन त्र्यहं स्यात् । चतुरहम् एवेत्य् अर्थः । सह वा तेन त्रिरात्रम् ॥ १७४ ॥

 

_तथा कामत एव ।_

 

                    	**पलण्डुं विड्वराहं तु छत्राकं ग्रामकुक्कुटम् ।**

**              	लशुनं गृञ्जनं चैव जग्ध्वा चान्द्रायणं चरेत् ॥ १।१७५ ॥**

 

गृञ्जनं पलण्डुसदृशम् उदीच्यदेशप्रसिद्धम् । लशुनगृञ्जनपलण्डूनां प्रायश्चित्तविधानात् प्रतिषेधकल्पना । विड्वराहादीनां तु प्रायश्चित्तार्थम् वचनम् । विड्वराहो ग्रामसूकरः । छत्राकं सर्पच्छत्रकम् । चशब्दो विड्वराहतुल्यग्रामवासिपशुप्रतिशेधार्थः । तथा चाम्नायः: "त्रयो हत्वा पशवो ऽमेध्या विड्वराह एलकश् च" इति । पाठसिद्धे त्रय इत्य् अमेध्यत्वप्रकारार्थम्: एवंजातीयका एवामेध्या न त्व् अजादय इति । तुशब्दः सर्वथा सर्ववर्णाणां चेत्य् द्य्तोतनार्थः । अप्रकरणे प्रायश्चित्ताभिधानं सर्वत्रानन्तरानुष्ठानार्थम् । यतिचान्द्रायणम् चैतत् ।

                    	अमत्यैतानि षड् जग्ध्वा कृच्छ्रं सान्तपनं चरेत् ।

                    	यतिचान्द्रायणं वापि शेषेषूपवसेद् अहः ॥ इति । (म्ध् ५।२०)

अयं त्व् अत्र संप्रदायः: अनग्निकाद्याश्रयदुष्टभोजने त्रिरात्रम् अकामात्, कामतस् तु प्राजापत्यम् । यथाह मनुः ।

                    	भुक्त्वातो ऽन्यतमस्यान्नम् अमत्या (तु) त्र्यहं क्षपेत् ।

                    	मत्या भुक्त्वा चरेत् कृच्छ्रं रेतोविण्मूत्रम् एव च ॥ इति । (म्ध् ४।२२२)

नैमित्तिकाभोज्ये ऽप्य् एतद् एव, प्रकरणाभेदात् । स्वभावदुष्टे त्व् अमत्येहोक्तं चतूरात्रम् । मत्या कृच्छ्र एव जपाद्युपबृंहितः । पलण्ड्वादीनां चामत्या यतिचान्द्रायणम् । मत्या तु पतितवचनाद् भक्षणसामान्याच् च सुरापानप्रायश्चित्तम् । तत्र "सुरायाश् चाज्ञाने" (वध् २०।१९) इत्य् एतद् वसिष्ठोक्तं कृच्छ्रातिकृच्छ्रं पुनः संस्कारश् चेति, न तु कामकृतसुरापानप्रायश्चित्तं, पतितत्वोपचारात् । एवम् आहिताग्नेर् द्विजन्मनः । इतरस्य तु "शेषेषूपवसेद् अहः" (म्ध् ५।२०) इत्य् अकामाद् उपवासः । कामतस् त्रिरात्रं, "त्रिरात्रम् इतरेषाम्" इति शङ्खवचनात् । पलण्ड्वादाव् अमत्या सान्तपनं, मत्या त्व् अतिकृच्छ्र एव, "पलण्ड्वादिभोजनेष्व् अतिकृच्छ्रः" इति वसिष्ठवचनात् (वध् १४।३३) । यद्य् अपि काकाद्यवलीढभोजने ऽतिकृच्छ्र उक्तः, तथाप्य् एवम् एव, स्मृत्यन्तरैकवाक्यत्वात् । प्रायश्चित्तप्रकरणे तु विषयकल्पनान्यायं वक्ष्यामः ॥ १७५ ॥

 

_किं सर्वान्य् अभक्ष्यान्य् एव मांसानि । नेत्य् उच्यते ।_

 

                    	**भक्ष्याः पञ्चनखाः सेधागोधाकच्छपशल्यकाः ।**

**              	शशश् च मत्स्येष्व् अपि हि सिंहतुण्डकरोहिताः ॥ १।१७६ ॥**

 

भक्षणार्हा भक्ष्याः । पञ्चनखाः सेधादयः शशान्ताः । चशब्दः खड्गाद्यर्थः । यत् तु वासिष्ठं: "खड्गे तु विवदन्त्य् अग्राम्यसूकरे च" (वध् १४।४७) इति, विविधं श्राद्धादौ प्रशंसार्थं वदन्तीत्य् अस्यार्थः । तथा च "आनन्त्यं खड्गमांसेन" इत्य् आत्रेयः । पञ्चनखग्रहणं हस्त्यादिपरिसंख्यार्थम् । मत्स्येष्व् अपि सिंहतुण्डादयो भक्ष्याः, न सर्पशीर्षादयः । सिंहो दीर्घमुखो दीर्घः । तुण्डः स्थूलः स्थूलमुखः । रोहितो लोहितवर्णः । हिशब्दो हेत्वर्थः । यस्मान् मत्स्यादिमांसैर् मासवृद्ध्या पितृतृप्तिर् अभिधास्यते, तस्मान् मत्स्या भक्ष्या इति । हेत्वभिधानप्रयोजनं तु श्राद्ध एव भक्ष्यत्वज्ञापनार्थम् । तथा च मनुः: "पाठीनरोहिताव् आद्यौ" इति (म्ध् ५।१६) । अपिशब्दस् तु मत्स्यसंबद्धं पञ्चनखेष्व् अपि प्रायश्चित्तं यथा स्यात्: "सोपवासं त्र्यहं भवेत्" (य्ध् १।१७४) इति, श्राद्धे सेधादिप्राप्त्यर्थं च ॥ १७६ ॥

 

                    	**तथा पाठीनराजीवौ सशल्काश् च द्विजातिभिः ।**

**              	अतः शृणुध्वं मांसस्य विधिं भक्षणवर्जने ॥ १।१७७ ॥**

 

पाठीनादयः प्रसिद्धाः । तथाशब्दात् पाठीनराजीवाव् अपि श्राद्ध एव । सशल्कास् त्व् अविशेषेणैव । तुशब्दार्थश् चशब्दः । द्विजातिवचनाच् चोक्तं वक्ष्यमाणं च द्विजात्यर्थम् एव, द्विजातिभिर् अप्य् एतत् कर्तवं किम् उतान्यैर् इति । यस्माच् च सेधादिमांसं न स्वभावदुष्टं श्राद्धौपयिकम् वा, तस्माच् "छृणुध्वं मांसस्य विधिं भक्षणवर्जने" । भक्षणे वर्जनं भक्षणवर्जनम् । निर्दोषं भक्षणम् इत्य् अर्थः । भक्षणस्य वा प्राप्तस्य वर्जनम् । विधिशब्दः प्रकारार्थः । मांसवर्जने संभोधनं त्व् आदरार्थम् ॥ १७७ ॥

 

_कः पुनर् असौ विधिर् इत्य् अत आह ।_

 

                 	**प्राणात्यये तथा श्राद्धे प्रोक्षितं द्विजकाम्यया ।**

**            	देवान् पितॄंस् तथाभ्यर्च्य खादन् मांसं न दोषभाक् ॥ १।१७८ ॥**

 

_यस् त्व् अतो ऽन्यथा ।_

 

                    	**वसेत् स नरके घोरे दिनानि पशुरोमभिः ।**

**              	संमितानि दुराचारो यो हन्त्य् अविधिना पशून् ॥ १।१७९ ॥**

 

पूर्वश्लोके तथाशब्दद्वयात् प्रकारद्वयम् । प्राणात्यये तथा श्राद्धे प्रोक्षितम् इत्य् एकः प्रकारः । द्विजकाम्यया देवान् पितॄंस् तथाभ्यर्च्येत्य् अपरः । तत्र यथैव प्राणात्यये क्रतौ च मरणप्रत्यवायभीत्या निगोयतो भक्ष्यं, तथा श्राद्धे नियुक्तेनापीत्य् अर्थः । तथा चाह मनुः: "नियुक्तस् तु यथान्यायम्" इति (म्ध् ५।३५) । यथान्यायवचनात् तु प्रीतिव्यावृत्तिः । प्राणात्ययोपादानं च दृष्टान्तार्थत्वे ऽप्य् असिद्धस्यादृष्टान्तत्वाच् छास्त्रतश् चासिद्धत्वाद् विधीयत एव । प्रोक्षितम् अपि व्यामोहापनुत्तये प्राणात्यये चाभक्षयता पशून् आत्माविधिनैव हतः स्यात्, प्रोक्षिताभक्षणे क्रतुवैगुण्यात् । तस्मात् प्राणात्ययादेर् अन्यत्र च लोभादिना यो हन्त्य् अविधिना पशून्, वसेत् स नरके घोर इति योज्यम् । वधश् चाष्टविधः । यथाह मनुः: "अनुमन्ता विशसिता" इत्यादि (म्ध् ५।५१) । <span style="text-decoration:underline;">ननु</span> अयं प्रोक्षितशब्दः प्रकृष्टसेचनम् आह । तत् कुतो विशिष्टार्थावगतिः । <span style="text-decoration:underline;">सत्यम्</span> । अयम् एव त्व् असौ प्रकर्षः । यद्विधानलक्षणत्वं क्रताव् एव च तत् । द्वयं चान्यत्र कार्यं: प्रोक्षणं च कुर्यात्, प्रोक्षितं च भक्षयेद् इति । क्रतौ तु तस्य सिद्धत्वात् परार्थोपादानम् अविरुद्धम् । तथा चाम्नायः: "जीर्यन्ति ह वै जुह्वतो यजमानस्याग्नयः" इत्य् उपक्रम्य "अथैतेषां नातो ऽन्या मांसाशा विद्यते यस्य चैते भवन्ति" (श्ब् ११।७।१।१–२) इति क्रताव् एव मांसप्राप्तिम् अन्यत्र चाप्राप्तिं दर्शयन् प्रोक्षितशब्दस्य क्रत्वर्थताम् एव द्योतयति । यस् त्व् अपरः प्रकारो द्विजकाम्ययेत्यादिः, तेनाश्नन् न दोषभाक् ॥ १७९ ॥

 

_यदि तु वर्जयेत् तदा ।_

 

                    	**सर्वान् कामान् अवाप्नोति हयमेधफलं तथा ।**

**              	गृहे ऽपि निवसन् विप्रो मुनिर् मांसस्य वर्जनात् ॥ १।१८० ॥**

 

द्विजैः काम्यमानत्वाद् द्विजकाम्या अतिथिपूजा । तयोपनीतं महोक्षादि भक्षयतो न दोषः । तथा देवपित्रर्चनं श्राद्धकर्म । तत् कृत्वा शिष्टं मांसम् अश्नतः । यदि त्व् एतद् अपि वर्जयेत्, ततः सर्वान् कामान् अवाप्नोति हयमेधफलं तथा इत्यादि योज्यम् । विचित्रां चैव मांसाशनक्रियाम् आलोच्याह मनुः: "न मांसभक्षणे दोषः" इति (म्ध् ५।५६) ॥ १८० ॥

 

**इति भक्षाभक्ष्यप्रकरणम्**

** **

**अथ द्रव्यशुद्धिप्रकरणम्**

 

_<span style="text-decoration:underline;">ननु</span> एवं मांसभक्षणविधानम् अयुक्तम्, निमित्तदौष्ट्यस्यासमाधेयत्वात् । श्वचण्डालादिभिर् हि मांसम् उत्पाद्यते यतः । <span style="text-decoration:underline;">सत्यं</span> श्वचण्डालाद्युत्पाद्यं, तथाप्य् अदुष्टम् एवेत्य् एतत् प्रतिपिपादयिषयैव प्रसङ्गात् द्रव्यान्तराणाम् अपि निमित्तान्तरतो ऽमेध्यानां मेध्यत्वविधानायाह । यद् वा सर्वद्रव्याणां शौचम् अस्ति, न तु स्वभावदुष्टानां विड्वराहादीनाम् इति द्रव्यशुद्ध्यारम्भः । विड्वराहाद्यशुचिसंपृक्तं वा द्रव्यं कथं शुध्येद् इत्य् आकाङ्क्षित आह ।_

 

                    	**सौवर्णराजताब्जानाम् ऊर्ध्वपात्रग्रहाश्मनाम्**

**              	शकरज्जुमूलफलवासोविदलचर्मणाम् ॥ १।१८१ ॥**

**              	पात्राणां चमसानां च वारिणा शुद्धिर् इष्यते ।**

 

शुद्धिर् इष्यत इत्य् एतद् एवास्मिन् प्रकरणे क्रियापदं यथयथं योज्यम् । सौवर्णानां च निर्लेपानाम् अशुचिस्पर्शनमात्रे ऽशुद्धिः । यथाह मनुः ।

                    	निर्लेपं काञ्चनं भाण्डम् अद्भिर् एव विशुध्यति ।

                    	अब्जम् अश्ममयं चैव राजतं चानुपस्कृतम् ॥ इति । (म्ध् ५।११२)

राजतं रौप्यम् । अब्जं शङ्खशुक्त्यादि । ऊर्धपात्राणि षोडशिपात्रादीनि । ग्रहा ऐन्द्रवायवादिपात्राणि । ग्रहत्वाद् एवोर्ध्वपात्रे सिद्धे भेदाभिधानं कृत्स्नपात्रार्थम् । ततश् च द्रोणकलशाद्य् अप्य् उक्तं भवति । अश्म दृषदादि । शाकादीनि स्पष्टानि । विदलो वेण्वादि । सर्वत्र चास्मिन् प्रकरणे प्रकृतिविकृत्योर् अन्यतरग्रहणे ऽप्य् उभयलाभः । तथा च वसिष्ठो दारवाणां तक्षणम् उक्त्वा प्रकृत्यातिदिशति: "दारुवद् अस्थ्नाम्" इति (वध् ३।५२) । आचार्यो ऽपि राजतानाम् अश्मनाम् इति पात्रविशेषणत्वेनोपदिशन्न् एतद् एव स्पष्टयति ॥ १८१–२ब् ॥

 

_एवम् एषां सोमेष्टिलौकिकानां पात्राणां स्वल्पोपघाते निर्लेपानां वारिणा शुद्धिर् इष्यते । सलेपानां तु ।_

 

                    	**चरुस्रुक्स्रुवसस्नेहपात्राण्य् उष्णेन वारिणा ॥ १।१८२ ॥**

 

पुनर् वारिग्रहणं तस्यैवौष्ण्यगुणत्वज्ञापनार्थम् । ततश् च यस्य यच् छुद्दिसाधनं, तद् एव गुणविकृतं दोषविकृतस्येत्य् एतत् सिद्धम् । तथा च यत् शङ्खेनोक्तम्, "चेलानाम् उत्स्वेदनं तन्मात्र्च्छेदो वा" इत्य् एतद् अपि सिद्धं भवति । पदार्थानिरुक्तं च स्पष्टम् अन्यत् ॥ १८२ ॥

 

_स्पर्शनमात्रोपघाते निर्लेपानाम् एव ।_

 

                    	**स्फ्यशूर्पाजिनधान्यानां मुसलोलूखलानसाम् ।**

**              	प्रोक्षणं संहतानां च बहूनां चैव वाससाम् ॥ १।१८३ ॥**

 

स्फ्यादीनि यज्ञसाधनानि यथा कर्मणि प्रोक्षणमात्रान् नैमित्तिकम् उपघातं निघ्नन्ति, एवम् एवंरूपाणि पुरुषार्थान्य् अपि संहतानि शय्यादीनि, असंहतानि च पुरुषवाह्यानि वासांसि । चशब्दो धानाद्यर्थः । तथा चाम्नायः: "यद् यद् एवैषां मन्त्राशुद्धश् तक्षा वामेध्यः कश्चित् पराहन्ति, तद् तद् एवैषाम् एव तद् अद्भिर् मेध्यं करोति" इति निमित्तान्तराद् अमेध्यत्वप्रसक्तौ मेध्यता प्रोक्षणेन दर्शयति ॥ १८३ ॥

 

_अल्पोपघात उक्तम् । महति पुनः ।_

 

                    	**तक्षणम् दारुशृङ्गास्थ्नां गोवालैः फलसंभुवाम् ।**

**              	मार्जनं यज्ञपात्राणां पाणिना यज्ञकर्मणि ॥ १।१८४ ॥**

 

चर्वादीनां दारवादीनां चैवं शौचम् । केचिद् दीर्णवृक्षाणां दारुत्वसामान्यात् सर्जरसादीन्य् अपि दारवाणीच्छन्ति । तत् पुनर् विचार्यम् । संपूर्वाद् भवतेः क्विबन्तात् षष्ठीबहुवचन आम्युवङादेशे च कृते संभुवाम् इति रूपम् । तानि पुनर् अलाबुपात्रादीनि । तेषां गोवालैर् अवघर्षणम् । सलेपानां मार्जनम् । यज्ञपात्राणां कृतशौचानाम् एव । पाणिना यज्ञकर्मणीत्य् अन्यार्थम् एतद्: उदकवद् ब्राह्मणपाणेर् अपि शुद्धिकारणत्वं यथा स्याद् इति । ततश् च कमण्डल्वादेस् तन्मार्जनाच् छुद्धिः । भोजनकाले च मेध्यानाम् अपि पात्राणां परिमार्जनम् । तथा चाम्नायः: "तस्माद् यदा मनुष्याणां परिवेषणम् उपकॢप्तं भवति । अथ पात्राणि निर्णेनिजति" इति । अथशब्देन शुद्धानाम् एवेति द्योतयति ॥ १८४ ॥

 

_उपघातातिरेक एवम् ।_

 

                    	**सोषैर् उदकगोमूत्रैः शुध्यत्य् आविकसौत्रिकम् ।**

**              	सश्रीफलैर् अंशुपट्टं सारिष्टैः कुतपं तथा ॥ १।१८५ ॥**

 

आविकं सौत्रिकम् ऊर्णामयं, कार्पासं च । सूत्रशब्दस्य साधारण्यात् कौशेयादिसंग्रहः । यत् तु "आदित्येनोर्णामयानाम्" इति (च्ड़्। ब्ध् १।८।४०), तत् प्रायोगिकोपघातविषयम् । यत् तु भारद्वाजम्: "न शौचं शयनासनकटप्रस्तरयानप्रस्तरगण्डोपधानकशिपुकम्भल-कुगृहधान्यमनिफलकशिलासहस्ररोम्णाम् अनिखातानां च काष्ठानां तृणपलालदाम्नां कुमाराणाम् अन्यत्र प्रोक्षणाद् अन्त्यस्पर्शने स्नानं कुमाराणाम् एके" इति, तत् स्पर्शविषयम्, अन्त्यस्पर्शनवचनात् । मूत्रादिसंसर्गे तु दोषापेक्षया सोषैर् उदकगोमूत्रैर् यथार्हं शौचकल्पना । तैर् एवोदकगोमूत्रैः सबिल्वकल्कैर् अंशुपट्टानाम् । अंशुपट्टो नेत्रपट्टः । कुतपः कम्बविशेषः । स्पष्टम् अन्यत् ॥ १८५ ॥

 

_उदकगोमूत्रैर् एव ।_

 

**              	सगौरसर्षपैः क्षौमं पुनःपाकान् महीमयम् ।**

 

उदकगोमूत्राधिकारे मार्त्तिकस्योप्देशात् तद् अपि तस्याल्पोपघाते शुद्धिसाधनं द्रष्टव्यम् । पुनःशब्दाच् च पक्वस्यैतत् । आमं तु पाक्यं पाकात्, अपाक्यं तु भूशुद्ध्यैव । दोषातिशये च त्यागः । यथाह वसिष्ठः ।

                    	मद्यमूत्रपुरीषैश् च श्लेष्मपूयाश्रुशोणितैः ।

                    	संस्पृष्टं नैव शुध्येत पुनःपाकेन् मृन्मयम् ॥ इति । (वध् ३।५९)

संशब्दाच् च मद्यादिक्लिन्नं त्याज्यम्, न विप्रुण्मात्रस्पर्शनात् । पुनःपाकेन चाशुद्धिवचनाद् आद्यपाकाच् शुद्यत्य् एव ॥

 

_सर्वदैवोपहतप्रायत्वे ऽपि ।_

 

                    	**कारुहस्तः शुचिः पण्यं भैक्षं योषिन्मुखं तथा ॥ १।१८६ ॥**

 

कारुः कुम्भकारादिः । भैक्षं ब्रह्मचार्यादिगतम् । योषिन्मुखम् असवर्णाया अपि । गुणार्थश् च योषिच्छब्दः । यथाह शङ्खः: "कारुहस्तः शुचिस् तथाकराः । तद्द्रव्याणि प्रोक्षिताभ्युक्षितानि शुचीनि । आकरजानाम् अभ्यवहरणीयानां घृतेनाभिघारितानां पुनःपचनम् । एवं स्नेहानां स्नेहवद् द्रवाणाम्" इति । प्रोक्षणं प्रक्षालनम् । अभ्युक्षणम् उपरिसेचनमात्रम् । पुनः शुचिग्रहणम् आकरजत्वान् नात्र दुष्टत्वम् इति ज्ञापनार्थम् । पुनर् आकरजवचनं यानि प्रायेणाकरजान्य् एव किलाटादीनि, तन्य् एव, न त्व् अपूपव्यञ्जनादीनीत्य् एवम् अर्थम् । अभिघारितानां पक्वानां पुनःपाकः । अभिघारणम् एवेतरेषाम् । स्नेहानां तु पाकमात्रम् । स्नेहवद् द्रवाणां पाकयोग्यानां मध्वादीनाम् इत्यादि योज्यम् ॥ १८६ ॥

 

_यथास्थानं तु दोषविशेषात् ।_

 

**              	भूशुद्धिर् मार्जनाद् दाहात् कालाद् गोक्रमणात् तथा ।**

**              	सेकाद् उल्लेखनाल् लेपाद् गृहं मार्जनलेपनात् ॥ १।१८७ ॥**

 

तथाशब्दान् मृदन्तरावपनाच् च । "आवपनं च भूमेः" इति गौतमः (ग्ध् १।३२) । मार्जनं शोधनं, बहूद्धरणम् इति यावत् । कालाद् वर्षादिभिः, रजस्वलादिपरिगृहीताव् आ तच्छुधिकालात् । अपरिग्रहे त्व् आह भृगुः ।

                    	उपलिप्तं तु यत् सार्धं परिक्रान्तम् उदक्यया ।

                    	शुद्धं तच् छुध्यते यद् वा सुवर्णसलिलोक्षितम् ॥ इति \

सेकः प्रोक्षणम् । तथा चाह यमः ।

                    	गोकर्णमात्रम् अब्बिन्दुः पुनति पततः क्षितौ ।

                    	समूढम् अस्मूड्ःअं वा यत्र लेपो न दृश्यते ॥ इति ।

गृहं मार्जनलेपनाद् अन्वहम् । कुड्यवचनो वा गृहशब्दः, अन्यत्र भूशुद्ध्यैवोक्तत्वात् ॥ १८७ ॥

 

_अनभ्यवहार्य उक्तम् । अभ्यवहार्ये तु ।_

 

                    	**गोघ्राते ऽन्ने तथा केशमक्षिकाकीटदूषिते ।**

**              	सलिलं भस्म मृद् वापि प्रक्षेप्तव्यं विशुद्धये ॥ १।१८८ ॥**

 

_अन्नाधिकारात् तदुच्छिष्टलेपोपहतानाम् ।_

 

                    	**त्रपुसीसकताम्राणां क्षाराम्लोदकवारिभिः ।**

**              	भस्मना कांस्यलोहानां शुद्धिः प्लावो द्रवस्य तु ॥ १।१८९ ॥**

 

तुशब्दाद् अन्यत्राप्य् अल्पोपघाते द्रव्यस्यायं शौचविधिः ॥ १८९ ॥

 

_मूत्रपुरीषादिभिस् तु ।_

 

                    	**अमेध्याक्तस्य मृत्तोयैः शुद्धिर् गन्धापकर्षणम् ।**

**              	वाक्शस्तम् अम्बुनिर्णिक्तम् अज्ञातं च सदा शुचि ॥ १।१९० ॥**

 

सर्वद्रव्याणाम् अयं शौचकल्पः । गन्धवचनान् निर्गन्धश्लेष्माद्युपघाते ऽद्भिर् एव लेपापकर्षणम् इति केचित् । तत् पुनर् वाच्यम् । यथाह मनुः ।

                    	यावन् नापैत्य् अमेध्याक्ताद् गन्धो लेपश् च तत्कृतः ।

                    	तावन् मृद् वारि चादेयं सर्वासु द्रव्यशुद्धिषु ॥ इति । (म्ध् ५।१२६)

यत् पुनः शङ्खेनोक्तम्: "तैजसानां कुणपरेतोमूत्रपुरीषोपहतानाम् आवर्तनम् उल्लेखनं भस्मना वा त्रिःसप्तकृत्वः परिमार्जनम्" इति, तद् गन्धाद्यपकर्षणाशक्तौ द्रष्टव्यम् । भस्मनाप्य् अपकृष्टगन्धानाम् एवाविरोधात्, परिमार्जनं शुष्कामेध्योपघात एव । इयं तु सर्वसाधारणद्रव्यशुद्धिविषयकल्पना: यद् विशिष्टप्रमाणेन दुष्टम् इत्य् अज्ञातं, यच् च हृद्विलेखे सति शोभनम् एवैतद् इति वाक्शस्तम् उदकेन वा प्रक्षालितं प्रोक्षितं वा, तत् सदा निर्विचिकित्सं शुद्धम् एवेत्य् अवसेयम् ॥ १९० ॥

 

_एवम् आपः शुद्धिकारणत्वेनोक्ताः । तासां पुनर् इयं शुद्धिः ।_

** **

**              	शुचि गोतृप्तिकृत् तोयं प्रकृतिस्थं महीगतम् ।**

**              	तथा मांसं श्वचण्डालक्रव्यादादिनिपातितम् ॥ १।१९१ ॥**

 

अवगाहनादिक्षमं गोतृप्तिकृत् केचिद् इच्छन्ति । तत् त्व् अयुक्तम्, "प्रदराद् अपि या गोस् तर्पणाः श्युः" इति वसिष्ठवचनात् (वध् ३।३५) । प्रकृतिस्थं गन्धवर्णरसागमाद्यदुष्टम् । सर्वथा भूमिगतत्वे ऽपि मेध्यम् । तथा चाम्नायः: "वाग् वै देवेभ्यो ऽपाक्रामत् । सा आपः प्राविशत् । ते देवा अद्भ्यो वाचम् ऐच्छन् । तान् आपो ऽब्रुवन्: ऽयद् अस्माकं प्रजाभ्यो यद् अन्यजेभ्यो ऽशुभं तत् पावयध्वं, ततो वाचं दास्यामऽ इति । तथेति देवाः प्राहुः" इत्य् उपक्रम्य, "यो ह्य् आदित्यः स ब्रह्मयज्ञः सर्वा देवताः सविता अन्वहं ब्रह्मयज्ञपूताभी रश्मिभिः पावयेत् । तस्माद् एवाहनि शुद्धाः शुद्ध्यै कल्प्यन्ते । तस्माद् यद् यन् मीमांस्यं स्यात्, तत् तद् अद्भिः स्पृशेत्, शुच्य् एव भवति । रात्रौ वरुणं प्राविशत् । तस्मान् न रात्रौ गृह्णीयात् । धाम्नो धाम्न इति वाग्निं वोपरिष्टाद् गृह्णीयात्" इति । न च कर्पूरादिविकारे ऽपि दोषः, "गन्धादिदुष्टाभिः" (च्ड़्। वध् ३।३६) इति दुष्टत्ववचनात् । तथाशब्दान् मांसम् अपि प्रकृतिस्थम् एव मेध्यम् । अतश् च चण्डालाद्युपघाते निपातितस्य दोष एवेत्य् अवसेयम् ॥ १९१ ॥

 

_यथा चोपघाताशङ्कायाम् अप्य् उदकं मेध्यं, तथैतान्य् अपि ।_

 

**              	रश्मिर् अग्नी रजश् छाया गौर् अश्वो वसुधानिलः ।**

**              	विप्रुषो मक्षिकाः स्पर्शे वत्सः प्रस्नावने शुचिः ॥ १।१९२ ॥**

 

आदित्यरश्मयो ऽग्निर् वातोद्भूतं रजश् चण्डालादिशरीरच्छाया गावो ऽश्वा भूमिर् वायुस् तदीरिताश् चास्प्ष्टाः सर्वतो विप्रुषो मक्षिकाश् चाशुचिसेविन्यः स्पर्शे मेध्याः । प्रस्नावने च मातुर् वत्समुखं मेध्यम् । वत्सग्रहणं च सर्वप्रस्नावकोपलक्षणार्थं, न्यायसाम्यात् । सर्वथा शास्त्रम् अमीमांस्यं यतः ॥ १९२ ॥

 

_<span style="text-decoration:underline;">ननु</span> गवाश्वयोर् मेध्यत्ववचान् महिष्यादाव् अशुद्धत्वप्रसङ्गः । <span style="text-decoration:underline;">मैवम्</span> । गुणार्थम् एतद् न परिसङ्ख्यार्थम् । को गुण इति, उच्यते ।_

 

                    	**अजाश्वं मुखतो मेध्यं न गौर् न नखजा मलाः ।**

**              	पन्थानश् च विशुध्यन्ति सोमसूर्यांशुमारुतैः ॥ १।१९३ ॥**

 

चशब्दाद् अन्यद् अप्य् एवंरूपं सोमादिस्पर्शनाच् छुध्यत्य् एव । तथा च मन्त्रवर्णः: "अग्निः पवित्रं स मा पुनातु वायुः सोमः सूर्य इन्द्रः" इति (आप्श्र् १२।२०।६) । अतश् च यस्यैवान्यच् छौचं नोक्तं, तस्यैवैतद् इति शास्त्रसंक्षेपः ॥ १९३ ॥

 

_अमेध्यत्वशङ्कायाम् अपि हि ।_

 

**              	मुखजा विप्रुषो मेध्याः पराचमनबिन्दवः ।**

**              	श्मश्रु चास्यगतं दन्तसक्तं त्यक्त्वा ततः शुचिः ॥ १।१९४ ॥**

 

विप्रुषां पुनर्वचनं साक्षात्कारेण दौष्ट्यावगताव् अन्यत्रामेध्या एवेति ज्ञापनार्थम् । गौतमीयं च "न चेद् अङ्गे निपतन्ति" (ग्ध् १।४१) इति परकीयविषयम् । इदं चात्मीयार्थम् इति भेदः । स्पष्टोपलब्धौ त्व् आत्मीयेष्व् अपि दोष एव । पराचमबिन्दवश् च मेध्याः । तथाह वसिष्ठ ।

                    	परान् अथाचाययतः पादौ या विप्रुषो गताः ।

                    	भूमिस्थैस् तु समा ज्ञेयाः । इति । (वध् ३।४२)

एतस्माद् एव चान्यावर्जितेनाप्य् आचमनसिद्धिः । तथा च आपस्तम्बः: "यं वा प्रयतस् त्व् आचामयति" इति (आप्ध् १।१५।३) । श्मश्रु चास्यगतं मेध्यम् । चशब्दात् श्मश्रुगतश् च लेपः, "न श्मश्रुगतो लेपः" इति वसिष्ठवचनात् (वध् ३।४०) । श्मश्रुगतत्वश्रुतेश् चापकर्षणाशक्ताव् एव । दन्तश्लिष्टं त्यक्त्वा ततः शुचिः निगिरंश् च । यस्याचमनकाले प्रयत्नतो ऽनुपलम्भः, ततः पश्चान् निगीर्य त्यक्त्वा वा तेनैवाचमनेन शुद्ध इत्य् अवसेयम् । अत्रैव प्रदेशे केचिद् इमं शोकं पठन्ति ।

                    	रथ्याकर्दमतोयानि स्पृष्टान्य् अन्त्यश्ववायसैः

                    	मारुतेनैव शुध्यन्ति पक्वेष्टकाचितानि च ॥ इति । (= य्ध् १।१९५ इन् च्र्। एद्।)

तत् पुनः पूर्वेणैव गतत्वाद् अकिंचित् ॥ १९४ ॥

 

_पूर्वस्माद् एवाचमनाच् छिद्दिर् उक्ता । न च तद् अन्यत्राचमनम् उपदिष्टम् इत्य् अधुनैवोपदेष्टुम् आह ।_

 

                    	**स्नात्वा पीत्वा क्षुते सुप्ते भुक्त्वा रथ्याप्रसर्पणे ।**

**              	आचान्तः पुनर् आचामेद् वासो विपरिधाय च ॥ १।१९५ ॥**

 

आचान्त इत्य् उपदेशात् स्नानादिनिमित्तेष्व् अन्येषु चोच्छिष्टस्पर्शनादिषु स्मृत्यन्तरानुसाराद् अन्यद् आचमनविधायकं कल्पनीयम् । तद्वशाच् चाचान्तः स्नानादिषु पुनर् आचामेद् इत्य् एष श्लोकविषयः । अतश् चान्यत्र सकृदाचमनम् एव । रथ्याप्रसर्पण इति प्रशब्दाद् अनुपान्त्कस्यैवाचमनं, न सर्वत्र । वाससश् च विपरिवर्त एवाचमनं, न श्लथितसमाधाने । केचित् त्व् आद्यन्तयोर् आचमनम् इच्छन्ति । तत् पुनर् विचार्यम् । स्पष्टम् अन्यत् । अयं त्व् अत्र संप्रदायः: कात्यस्याचमनविधेर् विचित्रप्रकारत्वम्, आचमनस्य शौचाशुभक्षपणाद्यर्थत्वात् । तथा हि ।

                    	मूत्रद्युत्सर्जने शौचं यज्ञादौ कर्मसाधनम् ।

                    	क्षुते नैमित्तिकं शुक्तभाषणे पापनाशनम् ॥

                    	जाह्नव्यादौ च धर्माय प्रस्थानादौ च सिद्धये ।

                    	क्रूरदृष्येक्षणे क्षुण्णलक्षणद्यपनुत्तये ॥

                    	स्मृत्यन्तरात् समाचाराद् आम्नायाच् चैवमादिभिः ।

                    	प्रकारैस् तद् विवेक्तव्यं सदा तत्त्वबुभुत्सुभिः ॥

तत्र शौचार्थाचमनार्हस्पृष्टितत्स्पृष्टिनोर् अप्य् आचमनम् एव शौचम् । परस्य त्व् अदोषः । तथा च स्मरन्ति ।

                    	उच्छिष्टेन तु संस्पृष्ट एक एव स दुष्यति ।

                    	तं स्पृष्ट्वान्यो न दुष्येत सर्वद्रव्येष्व् अयं विधिः ॥ इति ।

अचेतनस्य तु द्रव्यस्य प्रोक्षणम् । यथाह शङ्खः: "द्रव्यहस्त उच्छिष्टो निधायाचामेत् । अद्भिर् अभ्युक्ष्य द्रव्यं शुध्यति" इति । श्रुतिश् चोक्तैव: "यद् यन् मीमांस्यं स्यात् तत् तद् अद्भिः स्पृशेत्" इति । उच्छिष्टाचेतनद्रव्यस्पृष्टिस्पर्शे त्व् अदोषः, "सर्वद्रव्येष्व् अयं विधिः" इति वचनात् । अपुरुषप्राणिनां तु निर्दोषतैव । एतेनैव स्नानवैचित्र्यं प्रपञ्चनीयम् । इयांस् तु विशेषः: शौचार्थत्वे ऽपि द्वैविध्यम्, मैथुन्युदक्यादिभेदात् । उदक्यादिस्पृष्टितत्स्पृष्टिनोर् अपि स्नानं द्रव्यस्य च प्रक्षालनम् । मैथुन्यादौ त्व् आचमनप्रोक्षणे । यच् च द्रव्यं मानुषं वा स्नानक्षालनक्षमं, तस्यैवैतत् । तद्विनाशिनस् त्व् आचमनप्रोक्षणे एवातुरपुस्तकादेः । यथाह बौधायनः ।

                    	देशं कालं तथात्मानं द्रव्यं द्रव्यप्रयोजनम् ।

                    	उपपत्तिम् अवस्थां च ज्ञात्वा शौचं प्रकल्पयेत् ॥ इति ॥ (ब्ध् १।८।५३)

अयं चात्र परमार्थः । अस्यैव स्मृत्यन्तरेषु प्रपञ्चनमात्रम् । यथाह मनुः: "शौचं यथार्हं कार्यम्" इति (म्ध् ५।११४) । तैजसविशेषशौचार्थत्वे ऽपि सर्वार्थम् एवैतत् । एवं चण्डालादिसंकरे सर्वद्रव्यप्रक्षालनप्राप्तौ विशेषः: तैजसानां भस्मना त्रिःसप्तकृत्वः परिमार्जनम् । सकृद्भुक्तानाम् उल्लेखनं, चिरभुक्तानाम् आवर्तनम् । एवं मूत्रलशुनशूद्रभोगादिष्व् अपि योज्यम् । मार्त्तिकानां तु चण्डाललशुनादिस्पर्शने पुनःपाकः । मूत्राद्युपघाते चण्डालादिभोगे च त्यागः । काकादिभिर् लयने पर्यग्निकरणम् । तत्पुरीषाद्युपघाते पुनःपाकः । एवं दारवाणां प्रक्षालनप्रोक्षणपरिघर्षणोल्लेखनतक्षणत्यागादि योज्यम् । तान्तवानां तु चण्डालादिसंकरे ऽल्पानां प्रक्षालनं, सकृद्भुक्तानां तुषादिभिर् यथार्हं मृद्भिर् अद्भिश् च । लशुनाद्युपहतानां मूत्रादिव्याप्तानां त्व् अपनयनाशक्तौ तन्मात्रछेदः । पैष्ट्यादिव्याप्तौ चण्डालादिचिरभुक्तानां च त्याग एव । वैवर्ण्ये तूत्स्वेदनम् । सर्वद्रव्याणां तु स्वं स्वं वर्णम् उत्पाद्य मृद्बिर् अद्भिश् च क्षालनम् । अब्जोपलास्थिदन्तमणिमयानां स्कृच्छूद्रादिभुक्तानां लशुनादिस्पर्शे वा परिमार्जितानाम् उदकगोमूत्राभ्यां क्षालनं, चिरभुक्तानां तु त्यागः । महार्हं तु अत्याज्यम् एव, "अमेध्याद् अपि काञ्चनम्" (म्ध् २।२३९) इत्य् उपन्यासात् । उक्तं च "देशं कालम्" (ब्ध् १।८।५३) इति, "मृत्तोयैः शोध्यते शोध्यम्" (म्ध् ५।१०८) इति च मानवम् । सर्वत्रानादिष्टशौचे लेपसदसद्भावापेक्षया यथार्हं कल्पनीयम् । बहूनां तु धान्यवाससां शयनादीनां च चण्डालादिसंकरे प्रोक्षणम् । यस्य च स्नानार्हस्पर्शने प्रोक्षणं, तस्य चोच्छिष्टस्पर्शने न किंचित् । चण्डालाद्याहृतानां तृणकाष्ठशुष्कगोमयमूलफलादीनां प्रोक्षणम् । अप्रोक्षितस्प्र्शने तु स्नानम् एव । आर्द्रगोमयादेस् तु शुष्कस्य सुवर्णोदकप्रोक्षितस्य वा शुद्धिः । मूत्राद्युपघाते तु धान्यानां तत्संस्पृष्टं त्यक्त्वा पर्यग्निकरणादिभिः शेषशुद्धिः । शुष्कपुरीषाद्यनियतसंसर्गे चापस्तम्बोक्तं व्रीहीणां प्रक्षाल्यावशोषणं तण्डुलानाम् तु त्यागः इति । रसानां तु पात्रदोषे पात्रान्तरोपनयनोत्पवने । लशुनादिसंसर्गे तूद्धृत्य प्लावनम् अभक्ष्यानुपपतनीयरससंसर्गाशङ्कायां पाक्यस्य क्वाथनम्, आप्लाव्यान्यस्मिन् सुवर्णादिप्रक्षेपः । तैलसर्प्षी उच्छिष्टसमन्वारब्धे उदके ऽवधायोपयोजयेद् इति । एतच् छ्वकाकाद्युप्घाते ऽपि द्रोषाढकावसेचनसमर्थानां विज्ञेयम् । कूपादीनाम् उद्धृतदोषाणां हिरण्यादिप्रक्षेपः । पुल्कसाद्युत्पादितलवणाणां मधुनश् च भूनिक्षेपणात् । तत्त्यागेनैव शुद्धिः सर्वद्रव्याणां च,

                    	अमेध्यतां गतं द्रव्यं यद् अमेध्यपरिग्रहात् ।

                    	आत्यन्तिकप्रहाणेन तत् तस्माच् छिद्धिम् आप्नुयात् ॥

इति स्मृत्यन्तरात् । सर्वस्य च द्रव्यस्यात्यल्पस्य त्याग् एव । पक्वान्नानां तूच्छिष्टस्पर्शे ऽल्पानाम् अपि प्रोक्षणं, "प्रचरन्न् अभ्यवहार्येषु" इति वसिष्ठवचनात् (वध् ३।४३) । शूद्रोच्छिष्टस्पर्शे ऽपि, उदक्यास्पृष्टस्याभक्ष्यत्वोपदेशात् । लशुनादिस्पर्शे तु स्वल्पम् उद्धृत्यान्यस्य धान्यवत् संस्कारः, अल्पस्य तु त्याग एव । श्वकाकाद्यवलीढे तु प्राग् द्रोणाढकात् त्यागः । तदाक्रमेण तु साक्षात् स्पृष्टम् उद्धृत्य शिष्टस्य धान्यवत् संस्कारः । गृहीतान्नस्य मूत्रादिकरणे पूर्ववत् संस्कारः । शूद्रश् चेद् गृहीतान्न उच्छिष्टः स्यात्, संस्कृत्य कूश्माण्डीभिः प्रोक्षणम् । सर्वान्नदोषेषु च सावित्र्याष्टशतेनाभिमन्त्र्य संस्कृत्योपयोगः । सर्वत्र "देशं कालम्" इत्य् आलोच्यम् । यत्र च हृद्विलेखः स्यात् तत् त्याज्यम् एव, आत्मतुष्टेर् अपि शौचकारणत्वात् । शुष्कवटकादीनां तु तन्मात्रत्यागः । अत्यन्ताशुचिसंपृक्तानां त्यागः । पात्रोपघाते त्व् अन्नस्यापि, रसवत् । चण्डालादिसंकरे तु पक्वान्नस्य त्याग एव । चेलवद् रज्जुविदलचर्मणां तन्मात्रच्छेदादि । कुकुण्ठादिचर्मणां तु रञ्जनं मूत्रादिसंसर्गे । सर्वत्रास्माद् एव चारञ्जितैर् न व्यवहारः । उपानच्छौचं तु मृत्तोयेनैव यथार्हम् । एतद् अपि शङ्खोक्तं द्रष्टव्यं "मृद्भस्मगोमूत्रक्षारोदकैश् चेलानां चेलवद् धान्यानां पक्ष्मचामरचर्मतृणवालवेत्रवल्कलादीनाम्" इत्यादि । आदिग्रहणं कुतपाद्यर्थम् । तृणशब्देन च तालपत्रस्यापि ग्रहणं, तृणराजत्वात् तत्रापि तृणशब्दो यतः । चण्डालाद्यन्वारब्धनिखातकाष्ठस्पर्शे च न किंचित् । यथाह आपस्तम्बः: "मूढप्रस्तरे च संस्पृशण्न् अन्यान् अप्रयतान् प्रयतो मन्येत । तथा तृणकाष्ठेषु निखातेषु" इति (आप्ध् १।१५।१३–१४) । "अनेकोद्धार्ये काष्ठ्शिले भूमिसमे" इति च वृद्धगार्ग्यः । गृहसंलग्नकवाटकटनिःश्रेण्यादीनि च, तथाशब्दात् । केचित् तु निःश्रेण्याः प्रोक्षणम् इच्छन्ति । तच् च वृद्धगार्ग्यवचनाद् अयुक्तम् । मृदिष्टकाकर्दमाणां सर्वयन्त्राणां चादित्यदर्शनाद् इत्य् एषा दिक् । सर्वत्र "यद् एवानूचाना विद्वांसो ब्राह्मणा ब्रूहुः, तच् छौचम् आद्रियेत" इति स्मृत्यन्तराच् छौचं ब्राह्मणवचनम् एवेत्य् अलम् अभिधानेन । सर्वत्र चात्र मूलभूतवाक्यानुपन्यासो ग्रन्थातिरेकभीत्या । प्रदर्शनार्थं तु कतिपयान्य् उपन्यस्यन्ते । यथाह हारीतः: "यथार्थं शौचम् अद्भिः काञ्चनरजतशङ्खशुक्त्यादीनां तद्गुणवर्णयोगात् स्नेहतो वर्णोपहतानां यवगोधूममाषकलायमसूरचूर्णैर् मार्जनम् अद्भिः प्रक्षालनं च । अम्ललवणाभ्यां ताम्राणां, भस्मना कांस्यानां, शैलतैलावघर्षणैः कार्ष्णायसानां, शैलावघर्षणमार्जनैर् मणिमयानां, सिकतावघर्षणैः शैलानां सलेपानां, निर्लेखनम् दारुमयानां, निष्टपनम् एव मार्त्तिकानां, गोवालरज्ज्वा सोदकया फलमयानां, क्षारोष्णोदकाभ्यां कार्पासशणमयानां, पुत्रञ्जीवारिष्टकैः क्षौमदुकूलानां, पुत्रञ्जीवोदश्विद्भ्यां चाजिनानां, श्रीफलश्वेतसर्षपकल्कैः कौशेयानाम्, उदश्विद्वल्मीकमृदा सर्षपैश् चोर्णामयानां, स्नेहसक्तुकुल्माषोन्मर्दनैर् गुरूणाम् ऊर्णामयानाम् अत्यन्तोपहतानां सर्वतैजसानाम् अग्निना शौचम् । मृद्दारुचर्मणां त्यागः । तन्मात्रच्छेदनम् एके वाससाम् । न वा साधारणत्वात् । "साधारणं हि वास" इत्य् आचार्याः । तस्मात् सर्ववाससाम् उपघातापनोदनाद् एव शुद्धिः । चेलवच् चर्मणां शुद्धिः । दृतीनां रञ्जनं, पयसा दान्तानां, क्रीतानां पर्यग्निकरणप्रोक्षणैः पयआदीनां, दध्यादीनाम् प्रोक्षणं, पर्यग्निकरणावहननैर् व्रीहेः, यवगोधूमानां प्रोक्षणं, फलीकृतानां विमर्शनम्, अवघर्षणदलनपेषणैः शमीधान्यानां, विमर्शनप्रक्षालनैः शाकमूलफलानां भूस्थानां, ग्रहणाद् अभूस्थानां, तक्षणप्रक्षालनैर् इक्षुकाण्डानां, स्वविधानाद् यज्ञद्रवहविषाम्, उष्णेन वारिणा स्रुवाणां, चरूणां च श्रपणम् एव । स्नेहानां कृतलवणानां पुल्कसादिस्पृष्टानां भूस्थानां तृणकाष्ठानाम् आदित्यदर्शनात् । एवम् इष्टकानां च शकलीकृतानां स्पर्शनानिष्टगन्धोपघ्राणश्रवणदर्शनोदाहरणेषु च । केशपिपीलिकादिभिर् अन्नोपघाते काञ्चनरजतभस्मताम्रवज्रवैडूर्यगोवालाजिनदर्भाणाम् अन्यतमेनाद्भिः संस्पृष्टेन शुद्धं भवति । मन्त्रप्रोक्षणपर्यग्निकरणादित्यदर्शनैः शौचं बह्वन्नोपघाते, ब्राह्मणानुमताद् वा, तन्मात्रम् अपनीयाजेनोपघ्राप्य शुद्धं भवति । अत्यन्तोपहतानां त्यागः, रसमयानां च । भूस्था आपः पुण्या अशुभागमवर्जम् । तथापि च ब्राह्मणं भवति: "देवानां वाग् अपाक्रामत्" इत्यादि । अथाप्य् अत्रोदाहरन्ति ।

                    	शोधितानां तु पात्राणं यद्य् एकम् उपहन्यते ।

                    	तस्य पात्रस्य तच् छौचं नेतरेषां कथंचन ॥ इति ।

                    	वत्सः प्रस्नावने मेध्यः श्वा मृगग्रहणे शुचिः ।

                    	आकराः शुचयः सर्वे शकुनिः फलशातने ॥ (म्ध् ५।१३०)

तथा ।

                    	गोभिर् आक्रमणाद् दाहात् खननाद् अभिवर्षणात् ।

                    	मार्जनाऌ लेपनात् कालाद् भूमिर् एतैर् विशुध्यति ॥ इति ।

न चण्डालोपहता भूः स्नानार्हाप्रायत्यं जनयति । यस्माद् आह ।

                    	मक्षिका विप्रुषो नार्यो भूमिस् तोयं हुताशनः ।

                    	मार्जारश् चैव दर्वी च मारुतश् च सदा शुचिः ।

                    	यथाशुभौघो नदिसंश्रितो (?) वहन्

                                	नदीगुणैस् तद्गुणभावयुक्तः ।

                    	तथान्नपानं विधिपूर्वम् आगतं

                                	द्विजातिपात्रान्तरितं न दुष्यति ॥ इति ।

स्मृत्यन्तराण्य् एवम् उदाहार्याणि विवेक्तव्यानि चेत्य् अलं प्रसङ्गेन ।

                    	मया निरुकात्र पदार्थशुद्धिः

                                	प्रायेण लोकस्य हितैषिणेयम् ।

                    	श्रद्धेयमार्गैव यतस् ततश् च

                                	प्रपञ्चनीया बहुभिः सुधीभिः ॥ १९५ ॥

 

**इति द्रव्यशुद्धिप्रकरणम्**

** **

**अथ दानप्रकरणम्**

 

_<span style="text-decoration:underline;">ननु</span> इयं कतिपयद्रव्याश्रितैव शुद्धिर् उक्ता । अनन्तस् तु तद्विषयः । स कथम् इवानुक्तो विज्ञेयः । <span style="text-decoration:underline;">उक्तम्</span> एवैतत् परिषच्छ्लोके: यद् वाध्यात्मविद् एको ऽपि ब्राह्मणो ब्रूयात्, स निर्विचिकित्सः सर्वथा धर्म इति _(च्ड़्। य्ध् १।९) _। अपि च ।_

 

                    	**तपस् तप्त्वासृजद् ब्रह्मा ब्राह्मणान् वेदगुप्तये ।**

**              	तृप्त्यर्थं पितृदेवानां धर्मसंरक्षणाय च ॥ १।१९६ ॥**

 

एवं च वेदगुप्तिर् धर्मसंरक्षणं च भवति, यदि सर्वथा स वेदार्थम् अधिगच्छेत् । सृष्ट्यादिवचनं च कारणानुसारात् कार्यस्य सामर्थ्यातिरेकप्राप्त्यर्थम् ॥ १९६ ॥

 

_<span style="text-decoration:underline;">ननु</span> एवम् अपि ज्ञातैव ब्राह्मणः स कदाचिन् न ब्रूयद् अपीत्य् अत आह ।_

 

                    	**सर्वस्य प्रभवो विप्राः श्रुताध्ययनशीलिनः ।**

**              	तेभ्यः क्रियापरा श्रेष्ठास् तेभ्यो ह्य् अध्यात्मचिन्तकाः ॥ १।१९७ ॥**

 

सर्वस्यैव जगतः स्वामिनो विप्राः । ते च धर्मोपदेशद्वारेणैव स्वामिनो नान्यथा । तथा चाह मनुः ।

                    	सर्वेषां ब्राह्मणो विद्याद् वृत्त्युपायान् यथाविधि ।

                    	प्रब्रूयाद् इतरेभ्यश् च स्वयं चैव तथा भवेत् ॥ इति । (म्ध् १०।२)

किं जातेर् एवाइतन् (?) माहात्म्यम् । नेत्य् उच्यते, श्रुताध्ययनशीलिन एवेति अन्येषाम् अनुपदेष्टृत्वात् । तेभ्यः क्रियापरा इत्यादि मान्यश्लोके व्याख्यातम् एव ॥ ११७ ॥

 

_कस्माच् चैवम् उत्तरोत्तरश्रैष्ठ्यम् । यस्मात् ।_

 

**              	न विद्यया केवलया तपसा वापि पात्रता ।**

**              	यत्र वृत्तम् इमे चोभे तद् धि पात्रं प्रकीर्तितम् ॥ १।१९८ ॥**

 

तपःशब्देन चात्र सृष्ट्यनुसाराज् जातिर् एवोच्यते, अन्यथा क्षत्रियादेर् अपि मान्यत्वप्रसङ्गात् । अतो यत्र विद्यातपसी वृत्तं चानुष्ठानं, तत् पात्रं दानादिसाधनम् । यस्माच् च तत् सर्वं ब्रह्मविदि, वैराग्यादिगुणातिरेकश् च, तस्मात् तस्यैव सर्वश्रैष्ठ्यम् । यद् वा स्वार्थ एव तपःशब्दः । चशब्दाद् उपक्रमाच् च जात्युपादानम् ॥ १९८ ॥

 

_यस्माच् चैवंरूपो ब्राह्मणः पातृत्वाज् जगतः पात्रं, तस्मात् ।_

 

**              	गोभूतिलहिरण्यादि पात्रे दातव्यम् अर्चितम् ।**

**              	नापात्रे विदुषा किंचिद् आत्मनः श्रेय इच्छता ॥ १।१९९ ॥**

 

पात्रे पातरि । अर्चितं सर्वम् एव दद्यात् । आह च: "यो ऽर्चितं प्रतिगृह्णीयात्" इति (म्ध् ४।२३५) । अपातरि त्व् आत्मनः श्रेय इच्छन् न किंचित् दद्यात् । आदिग्रहणाद् भोजनाद्य् अपि । भोजनादि चाध्यात्मविदो ऽपि गृह्णन्त्य् एव । अतश् च तेषां च संप्रदानत्वसिद्धिः । <span style="text-decoration:underline;">ननु</span> च ब्राह्मणो न परीक्षितव्यः, परीक्षायां वेदविक्रयश्रवणात् । अन्यथा च ज्ञानानुपपत्तेः कथं पात्रावगतिः । <span style="text-decoration:underline;">उच्यते</span> । लौकिक एवात्राभ्युपायः ॥ १९९ ॥

 

_किं च, यद्य् असौ प्रतिगृह्णीयात् तद्दोषायापेक्षापि प्रसज्येत । तस्य त्व् अनधिकार एव । यतः ।_

 

**              	विद्यातपोभ्यां हीनेन न तु ग्राह्याः प्रतिग्रहः ।**

 

_यस्मात् ।_

 

**              	गृह्णन् प्रदातारम् अधो नयत्य् आत्मानम् एव च ॥ १।२०० ॥**

 

तुशब्दो ऽवधारणार्थः । स्पष्टम् अन्यत् ॥ २०० ॥

 

_यस्माच् चैवैं, तस्मात् ।_

 

**              	दातव्यं प्रत्यहं पात्रे निमित्तेषु विशेषतः ।**

**              	याचितेनापि दातव्यं श्रद्धापूतं तु शक्तितः ॥ १।२०१ ॥**

 

प्रत्यहम् एवायाचितम् उपनीय पात्रे दद्यात् । तथा चाम्नायः: "अहर् अहर् दद्याद् ओदपात्रादि" इत्यादि (श्ब् ११।५।६।२) । तथा "हिरण्यम् आदायाग्नीध्रम् अभ्येति" इत्य् उपनीय दानं दर्शयति । तथा "यो वै ज्ञातो ज्ञातकुलीनः स पितृमान् पैतृमत्यः" इत्य् उपक्रम "यो वै ज्ञातायापि कतिपयीर् दक्षिणा ददाति, ताभिर् महर् जयति" इति पात्र एव दानं दर्शयति । निमित्तेषु ग्रहोपरागादिषु । विशेषतो बहुतरम् । देयम् अयाचितेनैव । किं च, याचितेनापि दातव्यं सांतानिकादिभ्यो दशभ्यः श्नातकेभ्यः । न च याचितत्वाद् एवावज्ञा कार्या । किं तर्हि श्रद्धापूतम् एवादरेण देयं, शक्तितश् च, आत्मवित्तानुसारात् तद्गुणानुसाराच् च । तथा चाह मनुः: "दशैतान् स्नातकान् विद्यात्" इति (म्ध् ११।२) ॥ २०१ ॥

 

_गवादीनां देयत्वम् उक्तम् । तत्प्रकारपपञ्चायाह ।_

 

                    	**स्वर्णशृङ्गी शफै रौप्यैः सुशीला वस्त्रसंयुता ।**

**              	सकांस्यदोहा दातव्या क्षीरिणी गौः सदक्षिणा ॥ १।२०२ ॥**

 

सत्कृता दक्षिणा सदक्षिणा । दक्षिणाशब्दाच् च हिरण्यबाहुल्यं कार्यम् ॥ २०२ ॥

 

_न चायं नित्यदानप्रकार एव । किं तर्हि ।_

 

**              	दातास्याः स्वर्गम् आप्नोति वत्सरान् रोमसंमितान् ।**

**              	कपिला चेत् तारयति भूयश् चासप्तमं कुलम् ॥ १।२०३ ॥**

 

अनेनैव विधिना दीयमाना विशेषतः । नित्ये ऽपि चायम् एव प्रकारः, अन्यानुपदेशाद् अपेक्षितत्वाच् च । एवम् अन्यत्रापि योज्यम् । यद् वा निमित्तेषु विशेषतः इति यद् उक्तम्, अयं स विशेषो ऽभिहितः । नित्यं तु यथार्हं सत्कृत्य दद्याद् इत्य् अवसेयम् ॥ २०३ ॥

 

_अकपिला वा ।_

 

**              	सवत्सारोमतुल्यानि युगान्य् उभयतोमुखीम् ।**

**              	दाता स्वर्गम् अवाप्नोति पूर्वेण विधिना ददत् ॥ १।२०४ ॥**

 

सह वत्सेन यावन्ति रोमाणि, तावन्ति युगानि वर्षाणि । उभयतोमुखीं सोष्यन्तीं निर्गतवत्समुखीम् । पूर्वेण हेमशृङ्गादिविधिना (य्ध् १।२०२) । ददद् दाता स्वर्गम् आप्नोतीति योज्यम् । तथा च "अदितिर् अस्य् उभयतः शीर्ष्णी" (त्स् १।२।४।२) इति मन्त्रवर्णः ॥ २०४ ॥

 

_एवं तावद् उक्तः प्रकारः । तद् असम्भवे ऽपि ।_


    **यथाकथंचिद् दत्त्वा गां धेनुं वाधेनुम् एव वा ।**


    **अरोगाम् अपरिक्लिष्टां दाता स्वर्गम् अवाप्नुयात् ॥ १।२०५ ॥**

स्पष्टार्थः श्लोकः ॥ २०५ ॥

_यस्य तु गोमात्रम् अपि नास्ति तस्यापि_ ।

                    	**श्रान्तसंवाहनं रोगिपरिचर्या सुरार्चनम् ।**

**              	पादशौचं द्विजोच्छिष्टमार्जनं गोप्रदानवत् ॥ १।२०६ ॥**

 

निगदोक्तः श्लोकः ॥ २०६ ॥

 

_यथासम्भवम् एव च ।_

 

**              	भूमिपश्वन्नवस्त्राम्भस्तिलसर्पिःप्रतिश्रयम् ।**

**              	नैवेशिकं स्वर्णधुर्यं दत्त्वा स्वर्गे महीयते ॥ १।२०७ ॥**

 

नैवेशिकं विवाहार्थं धनं, कन्या वा । धुर्यो ऽनड्वान् । ऋज्व् अन्यत् ॥ २०७ ॥

 

_वित्तानुसाराद् एव च ।_

 

**              	गृहधान्याभयोपानच्छत्रमाल्यानुलेपनम् ।**

**              	यानं वृक्षजलं शय्यां दत्त्वात्यन्तं सुखी भवेत् ॥ १।२०८ ॥**

 

यानं गन्त्र्यादि । वृक्षसेकार्हं जलं वृक्षजलम् । स्पष्टम् अन्यत् । सर्वत्र चास्मिन् प्रकरणे दातुर् वित्तानुसारात् फलविशेषकल्पना । यथा चोक्तम्: "नायं यज्ञः सक्तुप्रस्थतुल्यः" इति । आम्नायश् चोक्त एव: "यो वै ज्ञातायापि कतिपयीः" इत्यादिः (च्ड़्। य्ध् १।२०१ चोम्।) । बाह्यवित्तानुसारी चातिरेको ब्राह्मणाद्यर्थे स्वप्राणपणेनाभयप्रदानादेः । आम्न्यायश् च: "तस्माद् यद्य् अपि सर्वज्यानीम जीयेत आत्मना चेच् जीवति प्रविनाशाद् इत्य् आहुः" (?) इत्य् अप्राधान्यं वित्तस्य दर्शयति । एवं सर्वत्र विवेककल्पना ॥ २०८ ॥

 

_एवं तावद् विभववतः सर्वसाधारणो दानधर्म उक्तः । यस् तु खलु विद्वान् ब्राह्मणः, तस्य ।_

 

**              	सर्वधर्ममयं ब्रह्म प्रदानेभ्यो ऽधिकं ततः ।**

**              	प्रददत् तत् समाप्नोति ब्रह्मलोकम् अविच्युतः ॥ १।२०९ ॥**

 

स्पष्टार्थः श्लोकः ॥ २०९ ॥

 

_एवं च सति ।_

 

**              	प्रतिग्रहसमर्थो ऽपि नादत्ते यः प्रतिग्रहम् ।**

**              	ये लोका दानशीलानां स तान् आप्नोति पुष्कलान् ॥ १।२१० ॥**

 

ब्रह्मप्रदानेनैवेत्य् अर्थः । तस्मान् न दास्यामीति प्रतिगृह्णीयात् । तथा च लौकिकाः ।

                    	प्रक्षालनाद् धि पङ्कस्य दूराद् अस्पर्शनं वरम् । इति ।

अतश् च प्रतिग्रहनिवृत्तिर् एव ज्यायसीत्य् अवसेयम् ॥ २१० ॥

 

_निवृत्तेनापि च ।_

 

**              	कुशाः शाकं पयो मत्स्या गन्धाः पुष्पं दधि क्षितिः ।**

**              	मांसं शय्यासनं धान्यं प्रत्याख्येयं न वारि च ॥ १।२११ ॥**

 

निगदोक्तः श्लोकः ॥ २११ ॥

 

_एवं तावच् छाकाद्यप्रणोद्यम् इति स्थितम् । हिरण्याद्य् अपि ।_

 

**              	अयाचिताहृतं ग्राह्यम् अपि दुष्कृतकर्मणः ।**

**              	अन्यत्र कुलटाषण्डपतितेभ्यस् तथा द्विषः ॥ १।२१२ ॥**

 

कुलान्य् अटतीति कुलटा दुषारिणी । तथाशब्दाद् द्वेष्यश् च, अप्रतिग्राह्यप्रकारार्थो वा । तथान्ये ऽपि षण्डसदृशा अनधिकृताः शूद्रादयः । यत् तु गौतमीयम्: "तेन चोत्तरस् तदर्थो ऽस्य निचयः" (ग्ध् १०।६२–६३) इति, तद् आश्रितशूद्रविषयं द्रष्टव्यम् । दानायैवैषां स्थित्यतिरिक्तवित्तसंग्रहाधिकारो ऽपि । तदर्थो ऽस्य निचय इत्य् अनेनाप्य् एतद् एवोकम् इत्य् अवसेयम् ॥ २१२ ॥

 

_एवं तावद् अयाचिताहृतग्रहणम् उक्तम् । याचित्वापि तु ।_

 

**              	सुरातिथ्यर्चनकृते गुरुभृत्यार्थम् एव च ।**

**              	सर्वतः प्रतिगृह्णीयाद् आत्मवृत्त्यर्थम् एव च ॥ १।२१३ ॥**

 

सर्वशब्दः पूर्वश्लोकानुसाराद् एवायम् अकुलटादिषु द्रष्टव्यः । यत् पुनर् वासिष्ठः ।

                    	गुर्वर्थे दारम् उज्जिहीर्षन्न् अर्चिष्यन् देवतातिथीन् ।

                    	सर्वतः प्रतिगृह्णीयान् न तु तृप्येत् स्वयं ततः ॥ (वध् १४।१३)

इति, तत् कुलटादिषु प्रतिप्रसवार्थम् । तथा च तत्रैव "उदकाद्य् एषाम् अपि प्रतिगृह्णीयात्" इति (वध् १४।१२) । अनेन सर्वनाम्नैत एव परामृश्यन्ते । प्राणसंरक्षणार्थं चैतद्, न पुनर्भोगार्थम् इत्यादिविवेकः प्रपञ्चनीयः ॥ २१३ ॥

 

**इति दानप्रकरणम्**

** **

**अथ श्राद्धप्रकरणम्**

 

निमित्तेषु विशेषतो दानम् उक्तम् । कानि पुनस् तानि निमित्तानीत्य् अत आह ।

 

**              	अमावास्याष्टका वृद्धिः कृष्णपक्षो ऽयनद्वयम् ।**

**              	द्रव्यब्राह्मणसंपत्तिर् विषुवत् सूर्यसंक्रमः ॥ १।२१४ ॥**

**              	व्यतीपातो गजच्छाया ग्रहणं चन्द्रसूर्ययोः ।**

**              	श्राद्धं प्रति रुचिश् चैव श्राद्धकालाः प्रकीर्तिताः ॥ १।२१५ ॥**

 

अमावास्याष्टकयोः कृष्णपक्षान्तर्गतत्वे ऽपि भेदेनोपादानम् आदरातिरेकार्थम् । एवं सूर्यसंक्रमविषुवायनादीनां वचनानि योज्यानि । द्रव्यं वार्ध्राणसादि श्राद्धार्थम्, उभतोमुख्यादि दानार्थम् । ब्राह्मणसंपद् उक्ता वक्ष्यमाणा च । गजच्छाया त्व् अन्यैव, व्यतीपातसंनिधानात्,

                    	यदि स्याच् चन्द्रमाः पित्र्ये करे चैव दिवाकरः।

                    	वर्षासु च त्रयोदश्यां सा छाया कुञ्जरस्य तु ॥

इति च स्मरणात् । एते श्राद्धकालाः प्रकीर्तिताः । श्राद्धवचनं दानादेर् अपि प्रदर्शनार्थं, प्रक्रमाविशेषात् । तथा चाहुः: "शतम् इन्दुक्षये दानम्" इति । एतानि व्यस्तान्य् अपि निमित्तानि । यद् वा, श्राद्धशब्दः स्वार्थ एव । तस्य चायं कालविधिः । संनिधानाच् च दानस्याप्य् अयम् एवापेक्षितत्वात् स्मृत्यन्तरानुसाराच् चाविरुद्धः काल इत्य् अवसेयम् । कृष्णपक्षे ऽविशेषत एव श्राद्धम् उक्तम् । यथाह जातूकर्णिः: "अथ श्राद्धम् अपरपक्षे सर्वत्राविशेषात् । नभस्य एव वा सामर्थ्योपपत्तिभ्याम्" इति । आम्नायश् च "अथ यत्र दक्षिणा वर्तते सूर्यः, पितृषु तर्हि भवति" इत्यादिनैतम् एवार्थं स्फुटयति । अथ वा प्रशस्ततरत्वं तस्य । अविशेषेणैवात्र निमित्तत्वम्, "मासि मासि चाशनम्" इत्य् आम्नायात् । जातूकर्णम् प्य् एवम् एव नेयम् ॥ २१४, २१५ ॥

 

_एवं तावत् कालसंपदम् उक्त्वा पात्रसंपदम् आह ।_

 

**              	अग्र्यः सर्वेषु वेदेषु श्रोत्रियो वेदविद् युवा ।**

**              	वेदार्थविज् ज्येष्ठसामा त्रिमधुस् त्रिसुपर्णकः ॥ १।२१६ ॥**

**              	स्वस्रीयऋत्विग्जामातृयाज्यश्वशुरमातुलाः ।**

**              	त्रिनाचिकेतदौहित्रशिष्यसंबन्धिबान्धवाः ॥ १।२१७ ॥**

**              	कर्मनिष्ठतपोनिष्ठपञ्चाग्निब्रह्मचारिणः ।**

**              	पितृमातृपराश् चैव ब्राह्मणाः श्राद्धसंपदः ॥ १।२१८ ॥**

 

अग्र्यो ऽग्रगामी, सर्वेषु वेदेष्व् ऋग्वेदादिषु । श्रोत्रियो ज्ञाता वेदपारग इत्य् अर्थः । वेदविद् एकशाखापारगः । युवा तरुणः । वेदार्थविन् मीमांसादिशास्त्रज्ञः । ज्येष्ठसामाख्यं छान्दोग्यं व्रतं, तत् चीर्णं येन स ज्येष्ठसामा । एवम् उत्तरत्रापि योज्यम् । त्रिमधुर् आथर्वणम् । त्रिसुपर्णकं बाह्वृच्यम् । स्वस्रीयो भागिनेयः । ऋत्विगादयः प्रसिद्धाः । त्रिनाचिकेतम् आध्वर्यवं व्रतं, त्रिरग्निचयनं वा । शिष्यो ऽनुशिष्टः स्नातकः । संबन्धी स्थालादिः । बान्धवा मातृश्वसीयादयः । कर्मनिष्ठा यावज्जीवाग्निहोत्रिणः । तपोनिष्ठा नैष्ठिकपरिव्राजकादयः । पञ्चाग्निर् अग्निहोत्री, वनस्थो वा । ब्रह्मचार्य् उपकुर्वाणकः । पितृमातृपरास् तद्भक्ताः । चशब्दः स्मृत्यन्तरोक्तस्मृतिद्रोणपाठकाद्यर्थः । स्वस्रीयादीनां संबन्धनिमित्तत्वात्, क्षत्रियादेश् च श्राद्धाधिकारात्, तज्जातीयप्रसक्ताव् आह: "ब्राह्मणाः श्राद्धसंपदः" इति । श्राद्धं संपादयन्तीति श्राद्धसंपदः । बहुचवनाद् व्यत्यस्ता अपि । अभ्रष्टसंस्काराश् च स्वस्रीयादयो ऽल्पगुणा अपीत्य् अवसेयम् । पुनः श्राद्धवचनं दाने गुणातिरेकात् पात्रतेति ज्ञापनार्थम् ॥ २१६–२१८ ॥

 

_किम् अविशेषेणैवैते ब्राह्मणाः श्राद्धभोजिनः । नेति ब्रूमः यतः ।_

 

**              	रोगी हीनातिरिक्ताङ्गः काणः पौनर्भवस् तथा ।**

**              	अवकीर्णी कुण्डगोलौ कुनखी श्यावदन्तकः ॥ १।२१९ ॥**

**              	भृतकाध्यापकः क्रूरः कन्यादूष्य् अभिशस्तकः ।**

**              	मित्रध्रुक् पिशुनः सोमविक्रयी परिविन्दकः ॥ १।२२० ॥**

**              	मातापितृसुतत्यागी कुण्डाशी वृषलात्मजः ।**

**              	परपूर्वापतिः स्तेनः कर्मदुष्टश् च निन्दिताः ॥ १।२२१ ॥**

 

रोगी असमाधेयव्याध्यभिभूतः । अवकीर्णी आदिष्टप्रायश्चित्तः, अन्यस्य कर्मदौष्ट्येनैव निन्दितत्वात् । कुण्डगोलकौ, यथाह मनुः ।

                    	परदारेषु जायेते द्वौ सुतौ कुण्डगोलकौ ।

                    	पत्यौ जीवति कुण्डस् तु मृते भर्तरि गोलकः ॥ इति । (म्ध् ३।१७४)

परिविन्दको ज्येष्ठभ्रातरि स्थिते दारागिनोत्राहर्ता । मातृत्यागी सर्वथा, पितृसुतत्यागी अकारणात् । कुण्डाशी कुण्डगोलकाद्यन्नभोक्ता । वृषल आत्मजो यस्य स वृषलात्मजः शूद्रापत्यः । परपूर्वा पुनर्भूः, तद्भर्ता परपूर्वापतिः । स्तेनश् चोरः । कर्मदौष्ट्यवचनात् सिद्धे प्रकारार्थं वचनम् । स्पष्टम् अन्यत् ॥ २१९–२२१ ॥

 

_एवम् अनिन्दितान् श्राद्धभोजने ।_

 

**              	निमन्त्रयीत पूर्वेद्युर् ब्राह्मणान् आत्मवाञ् छुचिः ।**

**              	निमन्त्रितैश् च तैर् भाव्यं मनोवाक्कायसंयतैः ॥ १।२२२ ॥**

 

ब्राह्मनग्रहणं गुणार्थम् । ततश् च दृष्टार्थतयैव गुणवतः पूर्वेदुर् आमन्त्रणम् । अन्येषां तु तदहर् अप्य् अविरोधः ॥ २२२ ॥

 

_अथ श्राद्धाहनि ।_

 

                    	**अपराह्णे समभ्यर्च्य स्वागतेनागतांस् तु तान् ।**

**              	पवित्रपाणिर् आचान्तान् आसनेषूपवेशयेत् ॥ १।२२३ ॥**

 

संशब्दात् स्वयम् अभ्युत्थानादिनाभ्यर्च्यैतान् । आगतवचनाच् च निमन्त्रणस्यान्यकर्तृकत्वे ऽप्य् अदोषः । पवित्रं दर्भास्तरणादि । आचान्तवचनाच् च न स्वयं पादप्रक्षालनक्रिया । स्वयम् एव त्व् आसनेषु पङ्क्तिपावनाद्यपेक्षया यथार्हम् उपवेशयेत् । आसनवचनं पूर्वम् आसनोपकॢप्त्यर्थम् । तथा चाह ।

                    	आसनेषूपकॢप्तेषु बर्हिष्मत्सु विधानतः । इति (च्ड़्। म्ध् ३।२०८) ॥ २२३ ॥

 

_कः पुनर् उपवेशनप्रकारः । उच्यते ।_

 

**              	दैवे युग्मान् यथाशक्ति पित्र्ये ऽयुग्मांस् तथैव च**

**              	परिश्रिते शुचौ देशे दक्षिणाप्रवणे तथा ॥ १।२२४ ॥**

** **

तथाशब्दः प्राङ्मुखत्वादिप्रकारार्थः । शक्तिश् चावैगुण्यलक्षणा द्रष्टव्या ॥ २२४ ॥

 

_मनोवाक्कायसंयतैः अवैगुण्यशक्त्यपेक्षयैव च ।_

 

**              	द्वौ दैवे प्राग् उदक् पित्र्ये त्रय एकैकम् एव वा ।**

**              	मातामहानाम् अप्य् एवं तन्त्रं वा वैश्वदेविकम् ॥ १।२२५ ॥**

 

तथा चाह मनुः ।

                    	द्वौ दैवे पितृकार्ये त्रीन् एकैकम् उभयत्र वा ।

                    	भोजयेत् सुसमृद्धो ऽपि न प्रसज्येत विस्तरे ॥

                    	सत्क्रियां देशकालौ च शौचं ब्राह्मणसंपदम् ।

                    	पञ्चैतान् विस्तरो हन्ति तस्मात् तं परिवर्जयेत् ॥ इति । (म्ध् ३।१२५–२६)

एवम् उपवेशनान्तं पित्र्ये विधायातिदिशति: मतामहानाम् प्य् एवं सर्वं कालादि संपाद्यम् । ततश् च सर्वथाकरणे प्रसक्ते शक्त्यपेक्षयैवापवादः: तन्त्रं वा वैश्वदेविकं कर्म कुर्याद् इति । वाशब्दः कल्पान्तरार्थो ऽपि, स्मृत्यन्तरात्:

                    	एक एव यदा विप्रो द्वितीयो नोपलभ्यते ।

                    	तं नियुज्य हि पित्रर्थे दैवे त्व् अग्निं नियोजयेत् ॥

द्वितीयम् ।

                    	यद्य् एकं भोजयेच् छ्राद्धे दैवं तत्र कथं भवेत् ।

                    	अन्नं पात्रे समुद्धृत्य सर्वस्य प्रकृतस्य तु ॥

                    	देवतायतने स्थाप्य ततः श्राद्धं प्रकल्पयेत् ।

                    	प्रास्येद् अग्नौ तद् अन्नाद्यं दद्याद् वा ब्रह्मचारिणे ॥ इति ।

        	इह चाधुना विचार्यते: किम् इदं श्राद्धं नाम, कस्य वात्राधिकार इति । अत्रायं श्राद्धशब्दो यौगिकत्वे ऽपि न गुणविधिः । "श्रद्धापूतं तु शक्तितः" (य्ध् १।२०२) इति श्रद्दाया अन्यतः प्राप्तत्वात् । प्रयुक्तस्य च योगानुमानान् नातिप्रसङ्गः । तेनाग्निहोत्रादिवन् नामैवैतद् इति स्थितम् । तच् च पिण्डदानस्यैव, न ब्राह्मणभोजनादेः, "यत् पितृभ्यो निपृणाति" (बाउ १।४।१६) इत्य् आम्नायात् । निपरणं च पिण्डदानम् एव, न ब्राह्मणभोजनादि, "सर्वेभ्य एव निपृणीयात्" इत्यादिप्रयोगदर्शनानुसारात् । <span style="text-decoration:underline;">ननु</span> च श्राद्धभुग् देवदत्त इत्याद्य् अपि प्रयोगो दृष्ट एव । <span style="text-decoration:underline;">सत्यम्</span> । औपचारिकस् तु सः । कुतो ऽयं विवेक इति चेत्, "शास्त्रस्था वा तन्निमित्तत्वात्" (प्म्स् १।३।९) इति न्यायात्, पिण्डपितृयज्ञे च प्रयोगदर्शनात् । यथाह जैमिनिः: "श्राद्धवद् इति चेत्" (प्म्स् ६।८।१६), अपिण्डके चान्वाहिकपितृब्राह्मणभोजने ऽनुपलम्भात्, "दद्यात् पिण्डं हरेद् धनम्" इति च पिण्डदानस्यैव पितृसंभन्धदर्शनात् । "यद्य् एकं भोजयेच् छ्राद्धे" इत्यादयस् तु प्रयोगास् तादर्थ्यनिमित्तत्वेनैवावसेयाः । व्यासश् च पिण्डदान एव पितृहस्तोत्थानाभिधानात् तत्प्रधानताम् एव द्योतयति । एवम् आम्नायात् स्मृत्यन्तरानुसाराच् च पिण्डदानस्यैव श्राद्धत्वसिद्धिः । चिन्ताप्रयोजनं तु तथोक्तब्राह्मणालाबे पिण्डमात्रप्रवृत्तिर् यथा स्याद् इति । क्व पुनर् एतत् पिण्डदानं यागादिमध्ये ऽन्तर्भाव्यम् । नैकत्रापीति केचित् । अन्य एवायं निपरणाख्यो व्यापार उत्सर्गलक्षण इति । सक्यं चैतद् दानम् इति वक्तुम्, परस्वत्वापत्तिपर्यन्तत्वात् । पितॄणां हि संप्रदानतैवोत्पत्तिवाक्ये । यतः पितृभ्यो दद्यात् पिण्डं दद्याद् इति च । <span style="text-decoration:underline;">ननु</span> अत्र दानार्थानुपपत्तिः पितृगतस्वत्वसंबन्धानुपपत्तेः, प्रेतपितृकस्य चाधिकारात् । यथाह कात्यायनः: "प्रेतेभ्यो ददाति" इति (कात्श्र् ४।१।२३) । मनुर् अपि ।

                    	पिता यस्य तु वृत्तः स्याज् जीवेद् वापि पितामहः । (म्ध् ३।२२१)

इत्यादिना प्रेतेभ्य एव दानं दर्शयति । <span style="text-decoration:underline;">सत्यम्</span> एवम् । प्रेतानाम् अपि यथा संप्रदानत्वं तथोपरिष्टाद् वक्ष्यामः । एतान्य् एव तु कथं वचनानि ।

                    	ध्रियमाणे तु पितरि पूर्वेषाम् एव निर्वपेत् ।

                    	विप्रवद् वापि तं श्राद्धे स्वकं पितरम् आशयेत् ॥

                    	पिता यस्य तु वृत्तः स्याज् जीवेद् वापि पितामहः ।

                    	पितुः स नाम संकीर्त्य कीर्तयेत् प्रपितामहम् ॥ इति । (म्ध् ३।२२०–२२१)

तथेदम् अन्यत्: "पितापुत्रौ चेद् आहिताग्नी स्याताम्, येभ्य एव पिता दद्यात् तेभ्यः पुत्रो ऽपि" इति । विरोधाद् अनादृत्यान्य् एवेति <span style="text-decoration:underline;">केचित्</span> । एवं ह्य् आम्नायः: "असाव् एतत् ते" इति (श्ब् २।४।२।१९) । एवं "यजमानस्य पित्रे" इत्यादि (श्ब् २।४।२।१९) । कात्यायनश् चैतद् एवालोच्य "पितृप्रभृति तु नित्याः" इत्य् आह । वचनाच् च परानधिकारः । जीवपित्राद्यपेक्षया च "न जीवन्तम् अति ददाति" इत्य् आम्नायोपन्यासः (कात्श्र् ४।१।२७) । जीवपितृकस्य वा समावर्तनार्थश्राद्धविषयान्य् एतानि । तस्यापि

                    	अनिष्ट्वा तु पितॄञ् छ्राद्धे न कुर्यात् कर्म वैदिकम् ।

इत्य् अनग्निकस्यैव सामर्थ्याच् छ्राद्धाधिकारो ऽस्त्य् एव । कुतो ऽयं विशेष इति चेत्, साग्निकस्य जीवपितृकस्य पिण्डपितृयज्ञानधिकारात् श्राद्धानधिकारः,

                    	पिण्डान्वाहार्यकं श्राद्धं कुर्यान् मासानुमादिकम् । (म्ध् ३।१२२)

इत्य् अङ्गत्ववचनात् । एवं तर्ह्य् अपरपक्षादिश्राद्धविषयताप्य् अस्तु । <span style="text-decoration:underline;">न</span>, पार्वणविकारत्वात्, तस्य च प्रेतविषयत्वात्, प्रकृतिवच् च विकृत्यनुष्ठानात् । समावर्तने ऽपि तर्ह्य् अयम् एव न्यायः । <span style="text-decoration:underline;">स्तयम्</span>, आनर्थक्यपरिजिहीर्षया तद्विषयत्वाभिधानम् । तावतैवानर्थक्यपरिहारान् नातिप्रसङ्गः । किं च, अग्न्यभावे ऽपि हि सामर्थ्यात् तस्यैवाग्नौकरणकल्पः,

                    	अग्न्यभावे तु विप्रस्य पाणाव् एवोपपादयेत् । इति । (म्ध् ३।२१२)

तत्सामान्याद् अन्यो ऽप्य् एवंजातीयकस् तस्यैव युक्तः । एवं तावद् विषयोपकॢप्तिर् उक्ता । पूर्वपक्षतयैव त्व् अयं भगवतो ऽपि लक्ष्यते । कथं हि भगवता प्रत्यक्षाः श्रुतयो न निरूपिताः स्युः । तथा चाह ।

                    	पितामहो वा तच्छ्राद्धं भुञ्जीतेत्य् अब्रवीन् मनुः ।

                    	कामं वा तदनुज्ञातः स्वयम् एव समाचरेत् ॥ इति । (म्ध् ३।२२२)

अयम् अस्यार्थः: "ध्रियमाणे तु पितरि" (म्ध् ३।२२०) इत्यादीतिकरणान्तम् (च्ड़्। म्ध् ३।२८६) उक्तवान् मनुः, न त्व् अनुष्ठितवान् । कामम् एव तु तेनैव पितामहेन विदुषा शास्त्रार्थम् आलोक्यानुज्ञातो यद् युक्तं तत् स्वयम् एव समाचरेद् इति । तथा चाम्नायो ऽप्य् उक्तम् अप्य् अननुष्ठितम् अकर्तव्यतयैव दर्शयति: "तद् वै सन्तो मीमांसाम् एव चक्रे न तु चकार तत्कृतम् एव" इत्य् अनुष्ठानकृतम् एव प्रामाण्यं नाभिधानमात्रकृतम् इत्य् अभिप्रायः । यत् तु "पितापुत्रौ चेद् आहिताग्नी स्याताम्" इति, तद् आहिताग्निवचनात् क्रतुगतपिण्डदानार्थं द्रष्टव्यम् । तथा च तादर्थ्येनैव "येभ्य एव पिता दद्यात्, तेभ्यः पुत्रो ऽपि" इति याज्ञिकस्मरणम् च्ड़्। (हरदत्त ओन् आप्ग् ८।२१।४) । अतश् च जीवपितृकस्यावसथ्याद्य् अपि श्राद्धरहितम् एवेत्य् अलं प्रसक्त्या । स्नानविवाहयोस् तु जीवपितृकस्यापि पितृवच् छ्राद्धक्रियेति संप्रदायः ।

        	स्थितम् एतत् पिण्डदानं स्राद्धम् इति । अधिकारस् तु वक्तव्यः । <span style="text-decoration:underline;">ननु</span> उक्तः प्रेतपितृको ऽग्निमाञ् छ्राद्धाधिकृत इति । यद्य् एवम् आत्मत्यागिपितृकस्यापि प्रसज्येत । <span style="text-decoration:underline;">तच् चायुक्तम्</span> । यथाह मनुः ।

                    	वृथासंकरजातानां प्रव्रज्यासु च तिष्ठताम् ।

                    	आत्मनस् त्यागिनां चैव निवर्तेतोदकक्रिया ॥ इति । (म्ध् ५।८९)

एवं सर्वस्मृतिष्व् एवंजातीयकानाम् उदकक्रियानिषेधाद् एकोद्दिष्टनिवृत्तिः । तदनुसारात् सपिण्डीकरणाभावाच् छ्राद्धानधिकारः । अत्रोच्यते । न सपिण्डीकरणं श्राद्धनिमित्तं, किं तर्हि, अमावास्यादीनि । <span style="text-decoration:underline;">ननु</span> अमावास्याधिकृतस्य कालः । सपिण्डीकृतपितृकस्यैव तु श्राद्धाधिकारः । अन्यथा हि प्राग् अपि सपिण्डीपरणात् प्रसज्येत । प्रसज्यताम् इति चेद्, न, प्रतिषेधात् । यथाह मनुः ।

                    	असपिण्डक्रियाकर्म द्विजातेः संस्थितस्य तु ।

                    	अदैवं भोजयेच् छ्राद्धं पिण्डम् एकं च निर्वपेत् ॥ इति । (म्ध् ३।२४७)

<span style="text-decoration:underline;">ननु</span> एकोद्दिष्टम् अपि श्राद्धम् एव । <span style="text-decoration:underline;">सत्यम्</span> । पार्वणानधिकारस् त्व् अस्माभिर् उक्तः । तथा चेतरद् अनाहिताग्नेर् अपि भवति । आभ्युदयिकं वा किं तस्य न भवति । भवति, न त्व् असपिण्डीकृतपितृकस्य । एकोद्दिष्टं तु तस्यापि भवतीति विशेषः । तस्मान् न सपिण्डीकरणाभावे श्राद्धाधिकारः । अन्ये तु कुतश्चिद् आगमय्येमं श्लोकं पठन्ति ।

                    	निषिद्धोदककल्पानां पतितादिद्विजन्मनाम् ।

                    	ऊर्धवं संवत्सरात् कुर्यात् सर्वम् एवौर्ध्वदेहिकम् ॥ इति ।

अयं त्व् अस्पष्टमूलत्वाद् विचार्यः । अत्र ब्रूमः । प्रेतक्रियैव मन्वादिभिर् निषिद्धाः । न तु श्राद्धाधिकारः । सपिण्डीकरणाभावान् नेति चेद्, न, अतिप्रसङ्गात् । यदा हि दैवान् न सपिण्डीकृतः, तदाप्य् अनधिकारः स्यात् । संवत्सराच् चोर्ध्वं सपिण्डिकरणानुपपत्तिः, अनुपदेशात् । तत्रैतत् स्यात् । अकाले वा तत् कर्तव्यम्, तदभावे वाधिकारो वक्तव्यः । तत्र यद्य् अतिक्रान्तकालस्यापि क्रिया श्राद्धप्रयुक्तत्वात् सर्वैर् अविशेषात् कर्तव्यं, ब्राह्मणामन्त्रणादिवत् । अनधिकारहेतुत्वं तूपपन्नम् एव, तदभावे ऽपि दर्शनात् । न तावन् मातामहान् दौहित्रः सपिण्डीकरोति, करोति तु श्राद्धम् । <span style="text-decoration:underline;">ननु</span> च मातुर् मातामहेनैव सह सपिण्डीकरणम् इष्यते, तत् कथम् उच्यते दौहित्रः सपिण्डीकरणं न करोतीति । "सपिण्डीकरणविधाने चत्वारि पात्राणि" इत्य् उपक्रम्य "त्रीणि पितॄणाम् एकं प्रेतस्य" इत्य् उक्तम् । प्रेतस्य च पितॄणां त्रीणीति तत्राभिसंबन्धः, नाधिकृतस्य पितॄणाम् इति समञ्जसं स्यात् । मातुश् च मातामहा एव पितरः । तस्मात् तैर् एव सह सपिण्डीकरनं युक्तम् इति ।

        	<span style="text-decoration:underline;">अत्रोच्यते</span> । स्याद् एतद् यदि प्रेतस्येति पितृविशेषणं स्यात् । पात्रसंबन्धितया तु प्रेतस्येति श्रुतं न पितृविशेषणत्वं प्रतिपत्तुं क्षमम् । अतो ऽधिकृतापेक्षम् एव पितॄणाम् इति योज्यम् । किं च, मातामहैः सह सपिण्डक्रियायाम् आनर्थक्यम् एव स्यात् । न तावन् मातामहसन्तानिनस् तस्याः पिण्डं दद्युः, अनुपदेशात् । न चाधिकृतसंतानिनः, तेषाम् अत्यन्तम् अधिकृतमातामहैः सहासंबन्धात् । अतः सिद्धं दौहित्रो मातामहान् न सपिण्डीकरोतीति । न चान्येन सपिण्डीकृताः सपिण्डीकृता भवन्ति । <span style="text-decoration:underline;">ननु</span> सपिण्डीकरणं प्रेतसंस्कारत्वाद् येन केनचित् कृतं सर्वेषाम् उपकरोतीति । <span style="text-decoration:underline;">मैवम्</span> । प्रेतोपकारकं ह्य् एतन् न संस्कारकम्, तत्कल्पने ह्य् अदृष्टकल्पनाप्रसङ्गात् । उपकारकत्वं तु श्राद्धान्तरवत् सिद्धं, संस्कारमध्ये चापरिगणनाद् विस्पष्टश्रुत्यभावाच् च । एवं सति यावन्तः पुत्राः, सर्वेषाम् अधिकारः स्यात्, तस्य तस्याविशेषात् । पुत्रमात्राश्रित उपदेशो न सङ्कोचितः स्यात् । तस्मान् नान्यकृतेनान्यस्याधिकारसिद्धिः । अतस् तदभावे ऽप्य् अधिकार इति ज्यायसी कल्पना । किं च पुत्राभावे सपिण्डादीनां पिण्डदानं श्रूयते । तच् च सपिण्डक्रियापूर्वकत्वे ऽनुपपन्नम् एव । तस्मात् तद् अपि ते न कुर्वन्ति, अपुत्रस्यासंभवात् । यथाह पारस्करः: "पिण्डकरणे प्रथमः पितॄणां प्रेतः स्यात् पुत्रवांश् चेत्" इति (पार्ग् ३।१०।५०) । शाराद्धमात्रचोदनैव तेषां न सपिण्डक्रियाचोदनापि । अपि च मात्रे मातामहैः सह पिण्डदानम् । न च तत्र सपिण्डीकरणोपपत्तिः । तस्मान् न तदपाये ऽप्य् अधिकारव्यावृत्तिर् इति सिद्धम् । मन्वादिवचनान्य् अप्य् एकोद्दिष्टप्रतिषेधार्थतयैव चरितार्थत्वान् न श्राद्धप्रतिपक्षताम् उपयान्तीत्य् अवसेयम् । प्रत्यक्षापि च पिण्डपितृयज्ञश्रुतिर् एवम् अनुपरुद्धा स्यात् । अन्यथा तु स्मृत्युपरोधात् सा बाध्येत । तद् अपेशलं स्यात् । तस्माद् अप्य् उक्तसिद्धिः । यदा तु "निषिद्धोदककल्पानाम्" इत्य् अयं श्लोकः प्रमाणम् । ततस् तदनुसाराद् अपि करणम् अस्तु । सर्वथा श्राद्धास्तित्वनियमः । यत् तूक्तम् "असपिण्डक्रियाकर्म" इति (म्ध् ३।२४७), तद् अर्वाक् संवत्सराद् द्रष्टव्यम् । परतस् त्व् असपिण्डीकृतस्यापि श्राद्धप्रवृत्तिः । कुत एतत् । "यदा वा वृद्धिर् आपद्येत" इति प्राग् एव संवत्सराद् अयम् उपदेशो यतः, न श्राद्धाङ्गं सपिण्डीकरणं, प्रमाणाभावात् । कथं पुनः प्राग् एवायं विधिः न परतो ऽपीत्य् अवगमः, स्मृत्यन्तरानुसारात् । यथाह पारस्करः: "संवत्सरं पृथग् एक" इति (पार्ग् ३।१०।५२) । यत्र च संवत्सरप्राप्तिर् अपि संदिग्धा, कुतस् तत्रातिप्रसङ्गः । कात्यायनो ऽपि च "संवत्सरे पूर्णे" इति पूर्णवचनात् परतो नेत्य् एतद् एव ज्ञापयति । अन्यथा संवत्सर इत्य् एव सिद्धे तद् अनर्थकं स्यात् । तस्मात् संवत्सराद् ऊर्ध्वं सपिण्डीकरणानुपपत्तेः प्राग् एव संवत्सराच् छ्राद्धनिषेधार्थम् "असपिण्डक्रियाकर्म" (म्ध् ३।२४७) इत्य् एतद् इत्य् अनवद्यम् ।

        	इदं तु चिन्त्यम् । किम् अनग्निको ऽपि सपिण्डक्रियां कुर्याद्, उत साग्निक एवेति । साग्निक इति युक्तम्, इतरस्य सर्वाङ्गोपसंहारानुपपत्तेः । न ह्य् अग्नौकरणम् तस्यास्ति,

                    	न पैतृयाज्ञिको होमो लौकिके ऽग्नौ विधीयते । (म्ध् ३।२८२)

इति वचनात् । अत एव च ज्ञयते अग्नौकरणरहितत्वाद् एकोद्दिष्टम् अनग्निको ऽपि कुर्याद् इति । एवं प्राप्ते भ्रूमः । अविशेषेणैवाधिकारः । अन्यथा हि संवत्सरोपदेशो ऽनर्थक एव स्यात् । यस् तावद् अग्निमान्, प्राग् एवासौ करोति । अनग्निकस् तु यद्य् अग्निम् आधाय कुर्यात्, तदा पूर्वतरं श्राद्धानधिकारात् सपिण्डीकरणम् एव कर्तव्यम् । अथ वैगुण्याशङ्कया तदकृतिः, ततः प्राग् वर्षाद् असपिण्डीकृतपितृकस्य श्राद्धानधिकारात् तत्पूर्वकत्वाच् चावसथ्यस्याधिकरतो विधिः । तस्मद् अनग्निकस्यापि सपिण्डक्रियाधिकारः । <span style="text-decoration:underline;">ननु</span> एवं ब्रह्मचार्य् अपि कस्मान् न सपिण्डीकरोति । <span style="text-decoration:underline;">अनुपदेशात्</span> । एकोद्दिष्टम् एव हि तस्योपदिष्टं न तु सपिण्डक्रियाद्य् अपि, शवकर्मण एवानुज्ञानात् । अतो ऽविरोधः । कस्मात् पुनः पितरि प्रेते एकादशे ऽह्न्य् आवसथ्यं कुर्वतः सपिण्डक्रियापूर्वकतैव न भवति । वचनान्तरेणापवादात् । यथाह यमः ।

                    	मृताह्नि तु कर्तव्यं प्रतिमासं तु वत्सरम् ।

                    	प्रतिसंवत्सरं चैवम् आद्यम् एकादशे ऽहनि ॥ इति ।

एतद् एवाद्यवचनस्य प्रयोजनम् । अतश् च जीवपितृकवच् छ्राद्धरहितम् एव तस्याप्य् आवसथ्याधानम् इति स्थितम् । इदम् अधुना चिन्त्यम्: किम् इदं मातामहश्राद्धं यदा कुर्यात् तदैवम्, अथैतद् अप्य् एवं नित्यम् एव कुर्याद् इति । उभयथातिदेशोपपत्तेः संशये, यदा कुर्यात् तदैवम् इति प्राप्त उच्यते । चोदनान्तराभावाद् अस्याश् चाविशेषान् नित्यम् इति । <span style="text-decoration:underline;">ननु</span> एवं पुत्रप्रशंसानुपपन्नैव स्याद्, यदि हि पुत्रवद् दौहित्रो ऽपि श्राद्दं कुर्यात् । <span style="text-decoration:underline;">नैवम्</span> । दुहितरम् अपेक्ष्य प्रशंसा, न दौहित्रम् अपि, तस्याः स्वयं पितृश्राद्धानधिकृतत्वात् । भर्त्रा च सह श्वशुरश्राद्धकरणात् । दौहित्रपौत्रयोस् त्व् अविशेषः । <span style="text-decoration:underline;">ननु</span> एवं रिक्थग्राह्य् असौ कस्मान् न भवति । <span style="text-decoration:underline;">रिक्थविभागे</span> विशेषं वक्ष्यामः । दत्तकादिभिस् तु पुत्रैर् मुख्यत्वाज् जनयितुर् एव सपिण्डीकरणादि कर्तव्यम्, एकोद्दिष्टमात्रम् इतरस्यापि । अथ किम् एकम् एवैतच् छ्राद्धं द्विदेवत्यम् उत द्वे इत्य् अनियमे प्राप्ते द्वे इति ब्रूमः । पृथक् पितॄणां मातामहश्राद्धं, मातामहानां चैवम् इतीयम् एव हि तच्चोदना यतः । तत्र मातामहानाम् अपि श्राद्धं कुर्याद् इत्य् अयम् एवार्थो भवति, न पुनः श्राद्धाभेद इति । अपि च "तन्त्रं वा वैश्वदेविकम्" (य्ध् १।२२७) इति भेदप्रसक्ताव् उपपद्येत । अन्यथा तु स्वाभाविक्य् एव तन्त्रता स्यात् । तत्रोपदेशानर्थक्यम् । <span style="text-decoration:underline;">ननु</span> चैकश्राद्धतापि दृश्यते:

                    	मातामहानाम् अप्य् एवं दद्याद् आचमनं ततः । इति । (य्ध् १।२४०)

<span style="text-decoration:underline;">सत्यं</span> दृश्यते । अर्थप्राप्ता तु सा, देशकालाद्यभेदात् । न चार्थतः प्राप्तौ शब्दव्यापारकल्पनं युक्तम् । तस्माच् छ्राद्दाभेदः प्रयोगतन्त्रता चेति सिद्धम् । प्रयोजनं तु जीवपितृकस्याजिवमातृकस्य चाधिकाराव्याघातः ।

        	<span style="text-decoration:underline;">अथ</span> किम् एतन् मातामहश्राद्धं मातृमातामहप्रमाताहहेभ्य एव । <span style="text-decoration:underline;">बाढं</span>, मातामहशब्दस्य बहुवचनान्तस्यैवम् एवोपपत्तेः, माता च मातामहौ च मातामहा इति । <span style="text-decoration:underline;">ननु</span> च मातामहश् च प्रमातामहौ चेत्य् एवम् अप्य् उपपद्यत एव । किं च,

                    	एकत्वं सा गता भर्तुः पिण्डे गोत्रे ऽथ सूतके ।

इत्य् अन्यगोत्रत्वान् मातुर् मातामहेन सहायुक्तम् एव दानम् । स्त्रीभिश् च सह तस्याः सपिण्डीकरणम् आम्नातम् ।

                    	भर्तृगोत्रेण नाम्ना च मातुः कुर्यात् सपिण्डताम् ।

                    	तूष्णीं दंपतिपिण्डाभ्यां कुशेनान्तरथेत् (?) पितॄन् ॥ इति ।

अतो ऽपि मातामहेन स दानायोगः । अन्यच् च ।

                    	मातुः प्रथमतः पिण्डं निवपेत् पुत्रिकासुतः ।

                    	द्वितीयं तु पितुस् तस्यास् तृतीयं तु पितुः पितुः ॥

इत्य् एवं पिण्डदानोपदेशो ऽर्थवान् स्यात् । अन्यथा त्व् एवम् एव प्राप्तेर् आनर्थक्यम् । स्त्रीपुंसयोश् चैकत्र दानम् अयुक्तम् । वैरूप्यं च पितरं दुहितरं च लक्षयतो मातामहशब्दस्य स्यात् । तस्मान् मातामहाद्य् एव युक्तम् इति ।

        	<span style="text-decoration:underline;">अत्रोच्यते</span> । मातृद्वारेणैव हि मातामहे प्रत्ययः, न तदनपेक्षः, मातृप्रातिपदिकाद् एव प्रत्ययविधानात् । तत्र मातामहशब्द उच्चार्यमाणः पूर्वं मातरम् एव प्रत्याययति । प्रतीतस्य च बाधहेतुर् वक्तव्यः । न च दुहित्राद्यनुसारात् प्रतीतबाधो युक्तः, शब्दप्रमाणकत्वात् । यथा च,

                    	मासवृद्ध्या हि तुष्यन्ति दत्तैर् हि पितामहाः । (य्ध् १।२५५)

इति पितामहशब्दः पितृप्रपितामहयोर् अपि ग्राहकः, तथा मातामहशब्दो ऽपि तदनुसाराद् अवसेयः । यत् तु स्त्रीभिः सह सपिण्डीकरणम् आम्नातम् इति, आन्वष्टक्यदानप्रयोजनार्थं तद् अन् श्राद्धार्थं, त्वयानभ्युपगतत्वात् । यश् चोभयोः समो दोषो नासाव् एकं प्रति चोद्यः । किं च मातापित्रोः समान एव पुत्रत्वे मातुः श्राद्दं न कुर्याद् इत्य् अनुचितम् एव स्यात् । तत्संबन्धप्रतीतस्य च मातामहादेस् तदतिलङ्घनेनायुक्तम् एवोपादानं, प्रथमातिलङ्घने हेत्वभावात् । यत् तु,

                    	मातुः प्रथमतः पिण्डं निवपेत् पुत्रिकासुतः । (म्ध् ९।१४०)

इति, तत् पुत्रिकापुत्रस्य पौत्रत्वज्ञापनार्थं द्रष्टव्यम् । तथा चोक्तम् ।

                    	पौत्री मातमहस् तेन दद्यात् पिण्डं हरेद् धनम् । इति । (म्ध् ९।१३६)

रिक्थविभागे निपुणतरं वक्ष्यामः । तस्मान् मातृप्रभृत्य् एव मातामहश्राद्धम् इति सिद्धम् ॥ २२५ ॥

 

_एवं श्राद्धद्वये ऽपि तन्त्रेणावृत्त्या वा ब्राह्मणान् उपवेश्य ।_

 

                    	**पाणिप्रक्षालनं दत्त्वा विष्टरार्थान् कुशान् अपि ।**

**              	आवाहयेद् अनुज्ञातो विश्वेदेवास इत्य् ऋचा ॥ १।२२६ ॥**

 

विष्टरार्थान् आसनार्थान् इत्य् अर्थः । "विश्वान् देवान् आवाहयिष्ये" इति पङ्क्तिमूर्धन्यं सर्वान् वा पृष्ट्वा तदनुज्ञातो "विश्वे देवास आगता" (र्व् १।३।७) इतीमाम् ऋचं जपेत् । एतद् एवावाहनं नान्यत् ॥ २२६ ॥

 

_ततः_ ।

 

                    	**यवैर् अन्ववकीर्याथ भाजने सपवित्रके ।**

**              	शं नो देव्या पयः क्षिप्त्वा यवो ऽसीति यवान् क्षिपेत् ॥ १।२२७ ॥**

**              	या दिव्या इति मन्त्रेण हस्तेष्व् अर्घ्यं विनिक्षिपेत् ।**

 

यवैर् अन्ववकिरणं प्रदक्षिणेन विकिरणम् । अथशब्दसामर्थ्यात् स्मृत्यन्तरोक्तं द्रष्टव्यम् । "विश्वे देवाः शृणुतेमम्" इति मन्त्रं जप्त्वा यथालाभोपपन्ने भाजने स्मृत्यन्त्रानुसाराद् यज्ञीयवृक्षपात्रादौ पवित्रे निधाय "शं नो देवीः" (र्व् १०।९।४) इत्य् अनयर्चोदकं प्रक्षिप्य "यवो ऽसि यवय" (त्स् १।३।१।१) इत्य् अनेन यवान् ओप्य ब्राह्मणहस्ते पवित्रे निधाय "या दिव्या" (त्ब् २।७।१५।४) इत्य् अनेनार्घ्यं निनयेत् । हस्तग्रहणं स्मृत्यन्तरे पात्रान्तरितश्रवणात् तन्निवृत्त्यर्थम् । अर्घ्यवचनात् पुष्पाण्य् अपि प्रक्षेप्तव्यानि । हस्तेष्व् इति बहुवचनं ब्राह्मणापेक्षम् । अर्घ्यस् त्व् एक एव ॥ २२८ ॥

 

_एवम् अर्घ्यं प्रदाय_ ।

 

**              	दत्त्वोदकं गन्धधूपमाल्यदानम् सदीपकम् ॥ १।२२८ ॥**

**              	अपसव्यं ततः कृत्वा पितॄणाम् अप्रदक्षिणम् ।**

**              	द्विगुणांस् तु कुशान् दत्त्वा उशन्तस् त्व् इत्य् ऋचा पितॄन् ॥ १।२२९ ॥**

**              	आवाह्य तदनुज्ञातो जपेद् आयन्तु नस् ततः ।**

**              	यवार्थांस् तु तिलैः कुर्याच् छेषं त्व् अर्घ्यादि पूर्ववत् ॥ १।२३० ॥**

 

धूपमाल्ययोः (?) क्रमभेदश् छन्दोऽनुरोधार्थः । अपसव्याप्रदक्षिणवचनाच् च वैश्वदेवे विपर्यय इति ज्ञायते । ततःशब्दो हेत्वर्थः । ततो हेतोः श्रुत्युपन्यासलक्षणात्, "प्राचीनावीतं पितॄणाम् । पितॄणां वा एषा दिक् या दक्षिणा । पराञ्चः पितरः" इत्यादेः पित्रर्थे ऽपसव्यादिप्रयोग इत्य् अर्थः । ततश् चादित एव सर्वम् एतत् पितृकार्ये सिद्धं भवति । पितॄणाम् इति च तदर्थब्राह्मणार्था षष्ठीत्य् अवसेयम् । यद्य् अपि च काण्डानुसमयो लाघवार्थम् आचार्येण दर्भासनादिप्रदीपान्त उक्तः, तथापि प्रधानासत्त्यनुरोधात् पदार्थानुसमय एव युक्तः । तेन वैश्वदेवे दर्भासनं, ततः पित्र्ये । एवम् अर्घ्याद्य् अपि योज्यम् । देवतादिसङ्ख्यया त्व् अर्घ्यादिकल्पनं, न ब्राह्मणसङ्ख्यया । "त्रीण्य् अर्घ्यपात्राणि पितृभ्यः कुर्यात्" इति स्मृत्यन्तरात् । तेनैकस्यापि ब्राह्मणस्यार्घ्यत्रयं कार्यम् । ब्राह्मणबहुत्वे चैक एवार्घ्यः सर्वेभ्यो देयः, सर्वब्राह्मणानां पितृत्रयार्थत्वात् । स्पष्टम् अन्यत् ॥ २२७–२३० ॥

 

_पितृभ्य एव तु ।_

 

**              	दत्त्वार्घ्यं संस्रवान् एषां पात्रे कृत्वा विधानतः ।**

**              	पितृभ्यः स्थानम् आसीति न्युब्जं पात्रं करोत्य् अधः ॥ १।२३१ ॥**

 

एषाम् अर्घ्याणां शेषान् एकस्मिन् पात्रे ऽवधाय तत् पात्रं "पितृभ्यः स्थानम् असि" इत्य् अनेन मन्त्रेणाधोमुखं भूमौ कुर्यात् । "स्थानम् आसि" इति दीर्घपाठश् छन्दोऽनुरोगार्थः ॥ २३१ ॥

 

_ततः_ ।

 

                    	**अग्नौ करिष्यन्न् आदाय पृच्छत्य् अन्नं घृताप्लुतम् ।**

**              	कुरुष्वेत्य् अभ्यनुज्ञातो हुत्वाग्नौ पितृयज्ञवत् ॥ १।२३२ ॥**

**              	हुतशेषं प्रदद्याच् च भाजनेषु समाहितः ।**

**              	यथालाभोपपन्नेषु रौप्येषु तु विशेषतः ॥ १।२३३ ॥**

 

घृताप्लुतम् अन्नम् आदाय "अग्नौ करिष्ये" इति पृष्ट्वा पितृयज्ञवन् मेक्षणेन "अग्नये कव्यवाहनाय" इत्य् आहुतिद्वयं जुहुयात् । अग्निवचनम् आहिताग्नेर् अप्य् औपासने यथा स्याद्, न तु अन्वाहार्यपचन इत्य् एवमर्थम् । हुतशेषं चान्नं ब्राह्मणभाजनेष्व् आचारतः प्रक्षालितेषु निवपेद् रौप्येषु, अलाभे तदन्वितेषु, अलाभे ऽन्येष्व् अपि । अन्ये तु कतिपयरौप्यसंभवे पङ्क्तिपावनेभ्यस् तानीति वर्णयन्ति, विशेषत इति वचनात् । तथाप्य् अदोषः । पित्रर्थेभ्यश् चाग्नौकरणशेषदानं न वैश्वदेविकेभ्यः, अग्नौकरणस्य पित्रर्थसंबन्धात् । तुशब्दो ऽवधारणार्थः । ततश् च नियोगतः शेषनीयं, न शेषस्य सतो दानम् इत्य् अवसेयम् । हुतशेषवचनात् तु होमाभावे निवृत्तिः ॥ २३२–२३३ ॥

 

_दैवपूर्वकम् एव त्व् अन्यत् ।_

 

**              	दत्त्वान्नं पृथिवी पात्रम् इति पात्राभिमन्त्रणम् ।**

**              	कृत्वेदं विष्णुर् इत्य् अन्ने द्विजाङ्गुष्ठान् निवेशयेत् ॥ १।२३४ ॥**

 

पुनर् अन्नवचनम् अग्नौकरणशेष एवाङ्गुष्ठनिवेशनार्थम् । तत्संयोगाच् च पात्रालम्भो ऽपि तत्रैववसेयः । दानपदार्थस्य चाभेदात् सर्वेभ्यो ऽन्नं दत्त्वा ततः पात्रालम्बनम् । "पृथिवी ते पात्रम्" इति वक्तव्ये "पृथिवी पात्रम्" इत्य् उक्तं छन्दोऽनुरोधात् ॥ २३४ ॥

 

_एवम् अन्नं परिवेष्यापोशनं च परिकल्प्य ततः ।_

 

                    	**सव्याहृतिकां सावित्रीं मधु वाता इति त्र्यृचम् ।**

**              	जप्त्वा यथासुखं वाच्य भुञ्जीरंस् ते ऽपि वाग्यताः ॥ १।२३५ ॥**

 

अपिशब्दात् स्वयं च वाग्यतः स्यात् । यथासुखं तु भोजनविषयम् । यद् रोचते येन च क्रमेण, ते तथैव भुञ्जीरन्न् इत्य् अर्थः ॥ १३५ ॥

 

_अथ किम् अन्नम् अनियतम् एव भोक्तव्यम् । नेत्य् उच्यते ।_

 

**              	अन्नम् इष्टं हविष्यं च दद्याद् अक्रोधनो ऽत्वरः ।**

**              	आ तृप्तेस् तु पवित्राणि जप्त्वा पूर्वजपं तथा ॥ १।२३६ ॥**

 

तुशब्दाज् जप एव स्वयं कार्यः । परिवेषणं त्व् अन्यकर्तृकम् एव । एवं च पत्नीव्यापारो ऽपि श्राद्धे संपादितः स्यात् । अन्नवचनं पक्वान्नार्थम् । चशब्दो मूलफलाद्यर्थः । इष्टं ब्राह्मणाभिप्रेतं शास्त्रचोदितं वा कालशाकादि । हविष्यवचनं विदलादिनिवृत्त्यर्थम् । तथा च व्यासः ।

                    	अजानानस् तु यः श्राद्धं विदलैः परिवेषयेत् ।

                    	रक्षांसि तद् विलुम्पन्ति श्रुतिर् एषा पुरातनी ॥ इति ।

"माषाढकीमुद्गवर्जं विदलानि न दद्यात्" इति भारद्वाजः । तथाशब्दः स्मृत्यन्तरोक्तपरिवेषणभोजनजपप्रकारार्थः । तथा च शङ्खः: "दर्भैर् दक्षिणाग्रैर् अग्निं परिस्तीर्य जुहुयात्" इत्य् उपक्रम्य, "जानू निषद्य भूमौ पितॄन् ध्यायन् मनसा ततस् तिलैर् मांसैः शाकैर् यूषैः कृसरपायसापूपैर् लाजैर् मधुना घृतेन दध्ना पयसा च प्रभूतम् इष्टतो ऽन्नं दद्याद् अनसूयुः । ब्राह्मनाश् चाश्नन्तः न गुणदोषान् अभिदध्युः, नान्योन्यं संस्पृशेयुः, नान्योन्यं प्रशंसेयुः । अन्नपानाम् प्रभूतम् इति न ब्रूहुः। न विकृतं ब्रूयुः, अन्यत्र हस्तसंज्ञानात् । यावत् सोष्मान्नं तावद् अश्नन्ति पितरः, अन्यत्र मूलफलपानेभ्यः । पवित्रपाणिर् दर्भेष्व् आसीनो मध्वातीयं जपेत् । पवित्रं धर्मशास्त्रम्" इत्यादि । तथा च व्यासः ।

                    	याद्वद् ऊष्मान्नम् अश्नन्ति यावद् अश्नन्ति वाग्यताः ।

                    	तावद् अश्नन्ति पितरो यावन् नोक्ता हविर्गुणाः॥ इति ।

तथान्यत्र "राक्षोघ्णीः पावमान्यः पुरुषसूक्तम्" इत्य् एवमादि । एतत् सर्वं तथाशब्दाक्षिप्तप्रकारपरिपूरणार्थं द्रष्टव्यम् ॥ २३६ ॥

 

_एवं तृप्ताञ् ज्ञात्वा ततः पूर्वजपं सव्याहृतिकसावित्र्यादिलक्षणं जप्त्वा स्वयम् एव ।_

 

**              	अन्नम् आदाय तृप्ताः स्थ शेषं चैवानुमान्य ह ।**

**              	तद् अन्नं प्रकिरेद् भूमौ दद्याच् चापः सकृत् सकृत् ॥ १।२३७ ॥**

 

अन्नं गृहीत्वा "तृप्ताः स्थ" इति ब्राह्मणान् पृष्ट्वा तैश् च "तृप्ताः स्म" इत्य् उक्ते शेषम् अन्नं तेभ्य एव निवेद्य तैर् यथेष्टं विनियुज्यताम् इत्य् एवम् अनुमान्य, अनुज्ञाप्येत्य् अर्थः । हशब्दो ऽवधारणार्थः, स्मृत्यन्तरे "यथा ब्रूयुस् तता कुर्यात्" (म्ध् ३।२५३) इति श्रवणात् । एवं शेषम् अनुज्ञाप्य यद् गृहीतं तद् अन्नं प्रकिरेद् भूमौ, न दर्भेषु । ततश् चापो ब्राह्मणेभ्यः सकृत् सकृद् दद्याद्, न पूर्वं तृप्तिप्रश्नाद् इत्य् अर्थः ॥ २३७ ॥

 

_एवम् एवोदकं दत्त्वा यत् प्रकृतं तत् ।_

 

                    	**सर्वम् अन्नम् उपादाय सतिलं दक्षिणामुखः ।**

**              	उच्छिष्टसंनिधौ पिण्डान् प्रदद्यात् पितृयज्ञवत् ॥ १।२३८ ॥**

 

उपशब्दो ऽवयवोपादानार्थः, सर्वस्माद् अन्नाद् अवयवश आदायेत्य् अर्थः । पिण्डपितृयज्ञवद् इति सकृदाच्छिन्नावनेजनादिप्राप्त्यर्थम् । अयं तु विशेषः: सतिलम् उच्छिष्ठसंनिधौ चेति । पिण्डवचनं सूत्रदानादिनिवृत्त्यर्थम् । प्रशब्दो मध्यमपिण्डभक्षणप्रतिषेधार्थः ॥ २३८ ॥

 

_यथा चैतत् पितृभ्यः पिण्डदानम् ।_

 

**              	मातामहानाम् अप्य् एवं दद्याद् आचमनं ततः।**

**              	स्वस्ति वाच्य ततो दद्याद् अक्षय्योदकम् एव च ॥ १।२३९ ॥**

 

पूर्वस्माद् एवातिदेशे सिद्धे पुनर्वचनं यथार्थम् ऊहसिद्ध्यर्थम् । क्रमसिद्धिस् तु पाठाद् एव । आचमनां च सर्वेभ्यो दत्त्वा ततः स्वस्तिवाचनं कुर्यात्: स्वस्तीति ब्रूहीत्य् एवं प्रत्येकं वाचयेत् । विधानाच् च क्षत्रियादयो ऽपि वाचनं कुर्युर् इत्य् एवशब्दः । किं च, अक्षय्योदकं दद्यात् तिलव्यामिश्रितम् । अक्षय्यम् अस्त्व् इति च वाचयेत् ॥ २३९ ॥

 

_किं स्वस्तिवाच्यानन्तरम् एवाक्षय्योदकम् । नेत्य् उच्यते । पूर्वम् अक्षय्योदओकम् प्रदाय, ततः ।_

 

**              	दत्त्वा तु दक्षिणां शक्त्या स्वधाकारम् उदाहरेत् ।**

**              	वाच्यताम् इत्य् अनुज्ञातः प्रकृतेभ्यः स्वधोच्यताम् ॥ १।२४० ॥**

 

स्वधाकारोदाहरणं "स्वधां वाचयिष्ये" इति । तैश् च "वाच्यताम्" इत्य् अनुज्ञातः प्रकृतेभ्यः पितृभ्यो मातामहेभ्यश् च स्वधोच्यताम् इति ब्रूयात् ॥ २४० ॥

 

_ततस् ते ऽपि ।_

 

                    	**ब्रूयुर् अस्तु स्वधेत्य् उक्ते भूमौ सिञ्चेत् ततो जलम् ।**

**              	प्रीयन्ताम् इति चाहैवं विश्वेदेवा जलं ददत् ॥ १।२४१ ॥**

 

भूमिवचनात् कुशव्यावृत्तिः । ततःशब्दस् तु पिण्डपितृयज्ञाद् आलोच्येत्य् एवमर्थः । ततश् च "ऊर्जं वहन्ती" (व्स् २।३४) इत्य् अनेनेति लभ्यते । वैश्वदेविकेभ्यश् च ब्राह्मणेभ्यो जलं ददत् स्वयम् एवाह: "विश्वेदेवाः प्रीयन्ताम्" इति । न वाचयेद्, आहेति वचनात् ॥ २४१ ॥

 

_इदं चान्यत् ।_

 

                    	**दातारो नो विवर्धन्तां वेदसंततिर् एव च ।**

**              	श्रद्धा च नो मा व्यगमद् बहु देयं च नो ऽस्त्व् इति ॥ १।२४२ ॥**

**                    	उक्त्वोक्त्वा च प्रिया वाचः प्रणिपत्य विसर्जयेत् ।**

**              	वाजे वाज इति प्रीतः पितृपूर्वं विसर्जनम् ॥ १।२४३ ॥**

 

विसर्जनम् एव पितृपूर्वम्, अन्यत् सर्वं देवपूर्वम् इत्य् अभिप्रायः ॥ २४२–२४३ ॥

 

_इदं च कुर्यात् ।_

 

                    	**यस्मिंस् ते संस्रवाः पूर्वम् अर्घ्यपात्रे निवेशिताः ।**

**              	पितृपात्रं तदुत्तानं कृत्वा विप्रान् विसर्जयेत् ॥ १।२४४ ॥**

 

पितृपात्रवचनं मातामहपात्रनिवृत्त्यर्थम् ॥ २४४ ॥

 

_एवं ब्राह्मणान् उत्थाप्य ।_

 

**              	प्रदक्षिणम् अनुव्रज्य भुञ्जीत पितृसेवितम् ।**

**              	ब्रह्मचारी निशां तां तु नियतात्मा सह द्विजैः ॥ १।२४५ ॥**

 

स्याद् इति शेषः । पित्रर्थत्वाद् अप्रदक्षिणनिवृत्त्यर्थं प्रदक्षिणवचनम् । भुञ्जीत पितृसेवितम् इत्य् अन्यत्राभोजनार्थं, पुनः पाकनिवृत्त्यर्थं वा । ततश् च पूर्वम् एव हन्तकाराद्यान्वहिकं कर्म कृत्वा ततः श्राद्द्धनित्यावसेयम् । नियतात्मा तां रात्रिं ब्राह्मणैः सह ब्रह्मचारी स्यात् । ताम् इति च प्रयत्नातिरेकः ऋताव् अपि ब्रह्मचर्यार्थम् । तुशब्दो विचिकित्सापनोदार्थः । नियतात्मवचनं च ब्राह्मणब्रह्मचर्याकरणे ऽप्य् अवैगुण्यज्ञापनार्थम्, अनध्यायार्थं वा । यत् तु पुरस्ताद् "आत्मवाञ् छुचिः" इत्य् उक्तं, तन् निश्चितपरलोकस्यैवाधिकारज्ञापनार्थम् । सर्वार्थं वाविशेषात् तद् द्रष्टव्यम् । शुचिवचन्ं च तत्र तत्र बाह्यशौचार्थम् । समाहितवचनं चैकाग्र्यार्थम् । "अक्रोधनो ऽत्वरः" इत्य् अनश्नतः क्षुत्पीडितस्य स्वभावप्राप्तक्रोधादिप्रतिषेधार्थम् । एवम् अन्यान्य् अपि यथार्थं विवेक्तव्यानि । स्मृत्यन्तराणि च सर्वत्र व्याख्यानाक्षिप्तानि ज्ञपकत्वेनोदाहर्तव्यानि,

                    	श्राद्धं कृत्वा परश्राद्धे यस्तु भुञ्जीत विह्वलः ।

इत्येवमादीनि । ग्रन्थातिरेकभीतेस् त्व् अनुपन्यासः ॥ २४५ ॥

 

_सर्वप्रकृतिभूतं श्राद्धम् उपन्यस्य विकारोपदेशम् इदानीम् आह ।_

 

**              	एवं प्रदक्षिणं कृत्वा वृद्धौ नान्दीमुखान् पितॄन् ।**

**              	यजन्ति दधिकर्कन्धूमिश्राः पिण्डा यवैः क्रियाः ॥ १।२४६ ॥**

 

यथा च श्राद्धम् उक्तम् अमावास्यादौ, एवम् एव वृद्धाव् अपि । अयं तु विशेषः: आदित एव प्रदक्षिणं कृत्वा सर्वं श्राद्धं कुर्यात् । प्रदक्षिणवचनं चापसव्यादिनिवृत्त्यर्थम् अपि । कुत एतत् । यत आह यजन्तीति । अस्यायम् अर्थः । देवतात्वेनात्र पितरो न संप्रदानत्वेन । ततश् च पितॄणाम् अपि देवतात्वात् तद्धर्मा एव यज्ञोपवीतादयः प्रवर्तन्ते, न पितृधर्माः प्राचीनावितादयः । तथा च व्यासः ।

                    	पितॄणां रूपम् आस्थाय देवा अन्नम् अदन्ति हि । इति ।

अयं विशेषः: पितॄन् आवाहयिष्य इत्य् एवमादिषु नान्दीमुखशब्दः प्रयोक्तव्यः । पिण्डदानं तु नामगोत्रेणैव । दधिकर्कन्धूमिश्राश् च पिण्डाः कार्याः । कर्कन्धूर् बदरम् । मिश्रवचनाच् चान्नेनैव पिण्डाः, यवैस् तिलार्थाः कार्याः । देवत्वाद् एव यवप्राप्तौ तद्वचनाद् वैश्वदेवे ऽपि तिलप्राप्तिर् अस्तीति ज्ञापयति । ततश् च प्रकृतौ वैश्वदेविके वैकल्पिकास् तिला इत्य् अवसेयम् । देवत्वाद् एव च स्वधावचननिवृत्तिः । प्रयोगस् तु प्रपञ्चनीयः । <span style="text-decoration:underline;">ननु</span> च पूर्वं श्राद्धम् अपि वृद्धाव् उपदिष्टम्: "अमावास्याष्टका वृद्धिः" इति (य्ध् १।२१४) । <span style="text-decoration:underline;">सत्यम्</span> । वृद्धौ तु निमित्ते पूर्वं तु यच् छ्राद्धम् आभ्युदयिकाख्यं, तस्यायं विधिः यथा समावर्तनाद्यारम्भे । यत् तूत्पन्नायां वृद्धौ पुत्रजन्मादिलक्षणायां, तत् पूर्ववद् एवेति व्यवस्था । यद् वा निमित्तमात्रतयैव तत्र तत्र वृद्ध्युपादानम् । इह तु प्रकारोपदेश इति व्याख्येयम् ॥ २४६ ॥

 

_अथान्यद् अपि विकारभूतं श्राद्धम् आह ।_

 

                    	**एकोद्दिष्टं दैवहीनम् एकार्घ्यैकपवित्रकम् ।**

**              	आवाहनाग्नौकरणरहितं ह्य् अपसव्यवत् ॥ १।२४७ ॥**

 

एकं प्रेतम् उद्दिश्य यत् क्रियते तद् एकोद्दिष्टम् । तच् च पूर्ववद् एव । अयं तु विशेषः: वैश्वदेविककर्महीनम् एकश् चार्घ्यः । तत्राप्य् एकं पवित्रम् । अस्माद् एव च ज्ञायते ऽन्यत्र पवित्रद्वयम् इति । एकदेवतात्वाद् एवार्घ्यैकत्वसिद्धौ तद्वचनं पवित्रसंख्याविधानार्थम् । अस्माद् एव चैतद् अपि ज्ञायते: देवतासंख्ययैवार्घ्यकरणं न ब्राह्मणसंख्यया, नानियमो वेत्य् आशङ्कनीयम् । अयं चान्यो विशेषः: आवाहनाग्नौकरणरहितं स्यात् । कुतः प्राप्तिर् इति चेत् । यतो ऽपसव्यवद् एतद् भवति । अपसव्यसाधनत्वाद् अपसव्यं पार्वणं, तद्वद् एतत् स्यात् । न संनिहिताभ्युदयिकवद् इत्य् अर्थः ॥ २४७ ॥

 

_अयं चान्यो विशेषः ।_

 

**              	उपतिष्ठताम् इत्य् अक्षय्यस्थाने विप्रविसर्जने ।**

**              	अभिरम्यताम् इति वदेद् ब्रूयुस् ते ऽभिरताः स्म ह ॥ १।२४८ ॥**

 

उपतिष्ठताम् इत्य् अक्षय्यम् अस्त्व् इत्य् अस्य स्थाने ब्रूयात् । विप्रविसर्जने च वाजे वाज इत्य् अस्मिन् वक्तव्ये ऽभिरम्यताम् इत्य् एतत् । अयं चात्र विशेषः: अभिरताः स्मेति ब्राह्मणा ब्रूयुः । हशब्दो ऽवधारणार्थः । एतद् एव स्यान् न वाजे वाज इत्य् अर्थः । अन्यत्र प्रत्याम्नानाद् बाध इति ज्ञापितं भवति ॥ २४८ ॥

 

_इदं चान्यद् वैकृतं श्राद्धं प्रेतस्य मृताहाद् वा संवत्सरे पूर्णे प्राग् अपि वा कारणान्तरात् ।_

 

**              	गन्धोदकतिलैर् युक्तं कुर्यात् पात्रचतुष्टयम् ।**

**              	अर्घ्यार्थं पितृपात्रेषु प्रेतपात्रं प्रसेचयेत् ॥ १।२४९ ॥**

 

गन्धोदकतिलैर् युक्तं पात्रचतुष्टयं कुर्यात् । त्रीणि पितॄणाम् एकं प्रेतस्य । किम् अर्थम् । अर्घ्यार्थम् । ततश् च प्रत्याम्नानात् प्राकृतार्घ्यनिवृत्तिः । तच् च प्रेतपात्रं पितृपात्रेषु त्रिधा विभज्यावसेचयेत् । प्रेतशब्देन च केचिद् वृद्धप्रपितामहं व्याचक्षते, प्रकर्षेणेतः प्रेत इति व्युत्पादयन्ति, तदीयं च पात्रं पित्रादिप्रात्रेष्व् आसेचयन्ति । तत् पुनर् न युक्तं, स्मृत्यन्तरविरोधात् । "पिण्डकरणे प्रथमः पितॄणां प्रेतः स्यात् पुत्रवांश् चेत्" इति पारस्करः (पार्ग् ३।१०।५०) । न च वृद्धस्यापुत्रत्वाशङ्कोपपत्तिः । न चार्वाचीन आसेको युक्तः, सकृद् ऊह्य इव "पराञ्चः पितरः" इत्य् आम्नायविरोधात् । रूढ्या च प्रेतशब्दः प्रथम एव वर्तते, सर्वत्र प्रयोगदर्शनात् । योगो ऽपि च तद्गत एवानुगन्तव्यः, न तु तत्संभवमात्राद् रूढ्यतिक्रमो युक्त इत्य् अनया दिशा भ्रान्त्यपनोदः कार्यः ॥ २४९ ॥

 

_किं तूष्णीम् एव सेचयेत् । नेत्य् उच्यते ।_

 

                    	**ये समाना इति द्वाभ्यां शेषं त्व् अर्घ्यादि पूर्ववत् ।**

**              	एतत् सपिण्डीकरणम् एकोद्दिष्टं स्त्रिया अपि ॥ १।२५० ॥**

 

"ये समानाः" (व्स् १९।४५) इति द्वाभ्याम् ऋग्भ्यां पितृपात्रेष्व् आसेकः । शेषं पूर्ववत् पार्वणवत् । आचरेद् इत्य् अर्थः । कुत एतत् । पात्रत्रयलिङ्गात् । प्रदर्शनार्थं चार्घ्यवचनम् । ततश् च पिण्डदानम् अप्य् एवम् एव । तथा च कात्यायनः: "एतेनैव पिण्डो व्याख्यातः" इति । एतच् चैकोद्दिष्टपार्वणयोर् विलक्षणं सपिण्डीकरणाख्यं श्राद्धं प्रत्येतव्यम् । संज्ञाकरणम् अतः परं सहैव पिण्डदाननियमार्थम् । "एकोद्दिष्टं स्त्रिया अपि" मातुर् अपि भवति । सपिण्डीकरणं तु पितुर् एवेत्य् अर्थः । अयं च मातामहैः सह सपिण्डीकरणप्रतिषेधः, तैः सह पिण्डदानात् । स्त्रीभिस् तु सह सपिण्डीकरणम् अस्त्य् एव, स्मृत्यन्तरात् । यद् वा एतत् सपिण्डीकरणम् एकोद्दिष्टं स्त्रिया अपि इत्य् अस्यायम् अर्थः: एक आचार्या उप्दिशन्तीत्य् एकोद्दिष्टं, स्त्रिया अप्य् एतत् सपिण्डीकरणम् अस्तीति । सर्वथा स्त्रीभिः सह सपिण्डीकरनानिषेधः ॥ २५० ॥

 

_स्मृत्यन्तरोक्तं सपिण्डीकरणस्य कालद्वयम् अभिप्रेत्याह ।_

 

**              	अर्वाक् सपिण्डीकरणं यस्य संवत्सराद् भवेत् ।**

**              	तस्याप्य् अन्नं सोदकुम्भं दद्यात् संवत्सरं द्विजे ॥ १।२५१ ॥**

 

सपिण्डीकरणात् पृथग्दाननिषेधे प्राप्ते ऽपवादार्थः श्लोकः । द्विजग्रहणं दानसंबन्धाद् ब्राह्मणार्थम् एव । चतुर्थ्यर्थे सप्तमी छन्दोऽनुरोधात् ॥ २५१ ॥

 

_किं पुनः सपिण्डीकृतस्य पृथग्पिण्डता नास्त्य् एव । समाख्यानाद् एवं खलु प्राप्तम् । अस्यापवादः ।_

 

                    	**मृताहनि च कर्तव्यं प्रतिमासं तु वत्सरम् ।**

**              	प्रतिसंवत्सरं चैव श्राद्धं वै मासिकार्थवत् ॥ १।२५२ ॥**

 

मृतो यस्मिन्न् अहनि, तस्मिन्न् एव श्राद्दं कुर्वीत । अहःशब्दस् तिथ्यर्थः । ततश् च प्रतिपदादौ यस्याम् एव मृतः, तस्याम् एव कुर्यात् । चशब्दात् संस्काराहनि च । "ततः संवत्सरे प्रेतायान्नं दद्याद्, यस्मिन्न् अहनि प्रेतः स्यात्" इति संस्काराहनि च स्रद्धं दर्शयति, प्रेतशब्दस्य संस्कार्यवचनत्वात् । कुत एतत् । मृतायेति वक्तव्ये प्रेतायेति वचनात् । स्मृतित आम्नायाच् च । तथा च पारस्करः: "प्रेतस्पृशो ग्रामं न प्रविशेयुर् आ नक्षत्रदर्शनात्" इति (पार्ग् ३।१०।३५) प्रेतशब्दं संस्कार्यवचन दर्शयति । मनुर् अपि ।

                    	अह्ना चैकेन रात्र्या च त्रिरात्रैर् एव च त्रिभिः ।

                    	प्रेतस्पृशो विशुध्यन्ति । इति । (म्ध् ५।६४)

तथा शवस्पर्शने स्नानम् एवोक्तम् ।

                    	शवं तत्स्पृषिनं चैव स्पृष्ट्वा स्नानेन शुध्यति । इति । (म्ध् ५।८५)

आम्नायश् च: "एतद् वै परमं तपो यत् प्रेतम् अरण्यं नयन्ति, यत् प्रेतम् अग्नाव् अभ्यादधति" इति संस्कारप्रवृत्ताव् एव प्रेतशब्दं दर्शयति । <span style="text-decoration:underline;">ननु</span> एतद् विपरीतं, प्रेतस्य सतो ऽरण्यनयनोपदेशात् । <span style="text-decoration:underline;">मैवम्</span>, अन्यत्राभिधानाद् "यो वै कश्चिन् म्रियते स शवः" इति । अतो मृतमात्रवचनः शवशब्दः, संस्कार्यवचनश् च प्रेतशब्दः । अतश् च यस्मिन्न् अहनि प्रेतः स्यात् संस्कृतः स्याद् इत्य् अयम् एवास्यार्थः । तत्रासंस्कृतस्य श्राद्धलोपो मा भूद् इत्य् आचार्यस्य मृताहर्ग्रहणम् । इयं चात्र व्यवस्था: यो न संस्कृतः, तस्य मृताहनि । अन्यस्य संस्काराहन्य् एव । यस्य तूभयम् अपि न ज्ञातं, तस्य यदाधिकृतानां तत्त्वतो मरणावगतिः, तद् अहर् एव सामर्थ्यात् कुर्यात् । अन्यथा ह्य् अविशेषेणैव विहितैकोद्दिष्टलोपः स्यात् । किम् एतद् अन्तर्दशाह एव स्राद्धं कुर्यात् । नेति ब्रूमः । प्रतिमासम् एव नान्तर्दशाह इत्य् अवधारणार्थस् तुशब्दः । कियन्तं कालम् । यावद् वत्सरम् । परतस् तु प्रतिसंवत्सरम् एव । चशब्दः शस्त्रहतादेः कृष्णचतुर्दश्यर्थः, त्रिपक्षाद्यर्थश् च । सपिण्डीकृतस्य पृथक्पिण्डाबावप्रसक्ताव् आह: "श्राद्दं वै मासिकार्थवत्" कुर्यात् । वैशब्दः समाख्याबाधनार्थः । अर्थशब्दो विधानार्थः । यथा विहितं मासिकं, तथेत्य् अर्थः । ततश् च मासिकविधानवत् सपिण्डीकृतस्याप्य् एकोद्दिष्टम् अस्त्य् एवेति श्लोकार्थः । <span style="text-decoration:underline;">ननु</span> च मासिकं पार्वणम् एवोच्यते,

                    	पिण्डानां मासिकं श्राद्दम् अन्वाहार्यं विदुर् बुधाः । (म्ध् ३।१२२)

इति मासिकवचनात् । <span style="text-decoration:underline;">नैतद् एवम्</span> । एवं सति सपिण्डीकरणात् प्राग् अपि पार्वणवत् स्यात् । तत्रैतद् विरुध्येत,

                    	असपिण्डक्रियाकर्म द्विजातेः संस्थितस्य तु । (म्ध् ३।२४७)

इति, संवत्सरे वा सपिण्डीकरणविधिर् अनर्थकः स्यात् । समाख्ययैव सिद्धे श्लोकानर्थक्यम् एव स्यात् । तस्मात् स्मृत्यन्तरोक्तम् एकोद्दिष्टम् एव मासिकशब्देन प्रत्येतव्यम् । तथा च यमः:

                    	सपिण्डीकरणाद् ऊर्ध्वम् ऋते कृष्णचतुर्दशीम् ।

                    	प्रतिसंवत्सराद् अन्यद् एकोद्दिष्टं न कारयेत् ॥

तथा ।

                    	वर्षे वर्षे तु कर्तव्या मातापित्रोस् तु संनतिः ।

                    	अदैवं भोजयेच् छ्राद्धं पिण्डम् एकं च निर्वपेत् ॥ इति ।

यत् पुनर् मनोः "असपिण्डक्रियाकर्म" इत्य् उपक्रम्य,

                    	सह पिण्डक्रियायां तु कृतायाम् अस्य धर्मतः ।

                    	अनयैवावृता कार्यं पिण्डनिर्वपणं सुतैः ॥ इति । (म्ध् ३।२४८)

अनयैवेति संनिहितपार्वणावृदुपदेशः, तद् अन्यत्र प्रतिसंवत्सराद् अवसेयम् । तथेदम् अपि,

                    	प्रदानं यत्र यत्रैषां सपिण्डीकरणात् परम् ।

                    	तत् स्यात् पार्वणवत् सर्वम् अन्यत्राभ्युदयात् पितॄन् ॥

इति, तद् अपि प्रतिसंवत्सराद् अन्यत्रैव । अथ वा, मानवम् अप्य् एकोद्दिष्टविधानायैव । अनयैवेति संनिहिततरत्वाद् एदोद्दिष्टावृद् एव गृह्यते । न पार्वणावृद्, व्यवहितत्वात्, एकोद्दिष्टे ऽपि त्व् आवृत्संभवात् । किम् अर्थं तर्हि वचनं, सपिण्डीकरणम् इति समाक्यानात् सहपिण्डदानाशङ्का मा भूद् इति । इतरता पूर्वश्लोकात् समाख्यानाच् च तत्सिद्धेर् आरम्भो व्यर्थ एव स्यात् । तस्मात् सहपिण्डक्रियायां त्व् इत्यपिशब्दार्थस् तुशब्दः, संशयव्यावृत्त्यर्थो वा, न समाख्यानमात्राद् व्यामोहः कार्य इति सपिण्डीकृतस्याप्य् अनयैवैकोद्दिष्टावृता कार्यम् इत्य् अर्थः । एवं च सति सर्वदैवैकोद्दिष्टप्रसङ्गे पार्वणश्राद्धविधानसामर्थ्याद् आचार्यवचनाच् च मृताहनीत्यादेः प्रतिसंवत्सरादाव् एवैकोद्दिष्टम्, अन्यत्र पार्वणवद् एवेति व्यवस्था । यत् तु "प्रदानं यत्र यत्रैषाम्" इति, तत् प्राचीनावीताद्यर्थं न पिण्डत्रित्वार्थम्, "अन्यत्राभ्युदयात्" इत्य् अपवादात् । किं च, एषाम् इति बहुवचनाद् यत्र यत्र बहूनां दानं पितॄन् उद्दिश्य प्राप्तं तत्र तत्रैवम् इति गम्यते, न तु यत्र प्रदानं तत्र बहव इति । पितृवचनं च प्रेतव्यावृत्त्यर्थम् एव । तथा च भृगुः ।

                    	वर्षे वर्षे तु कर्तव्या मातापित्रोस् तु संनतिः ।

                    	अदैवं भोजयेच् छ्राद्दं पिण्डम् एकं च निर्वपेत् ॥ इति ।

ततः संवत्सरे संवत्सरे प्रेतायान्नं दद्याद् इति चोदितम् एव । अन्ये तु कुतश्चिद् आगमय्येमं श्लोकं पठन्ति:

                    	यः सपिण्डीकृतं प्रेतं पृथक् पिण्डेन योजयेत् ।

                    	विधिघ्नस् तेन भवति पितृहा चोपजायते ॥ इति ।

अयं त्व् अस्पष्टमूलत्वाद् अकिंचित्करः । किं च, अस्याप्य् उक्तविषयतैव, उक्तत्वान् न्यायस्य । अथ वा अयम् अप्य् एकोद्दिष्टद्योतनार्थ एव । अयम् अस्यार्थः: यः सपिण्डीकृतम् इति व्यामोहात् प्रेतधर्मैकपिण्डार्हं प्रेतं प्रतिसंवत्सरादौ नैव पृथक् पिण्डे योजयेत्, स तेन व्यामोहेनैकोद्दिष्टविधिघ्नो भवतीत्यादि । यद् वा पृथग्भावः पिण्डानां यस्मिंस् तत् पृथक्पिण्डं पार्वणम् एव, तत्रैव च योजनं संभवति, नैकोड्डिष्टे, द्वितीयापेक्षत्वाद् योगस्य इति । किं च सहपिण्डदान्प्रसक्तौ युक्त आरम्भः, अन्यथा तु निर्निमित्त एव स्यात्, प्राप्त्यभावद् इत्य् अलं प्रसङ्गेन ॥ २५२ ॥

 

_सर्वश्राद्धेषु प्रातिस्विको भेद उक्तः पिण्डदानान्तः । साधारणं त्व् इदानीम् आह ।_

 

                    	**पिण्डांस् तु गोऽजविप्रेभ्यो दद्याद् अग्नौ जले ऽपि वा ।**

**              	प्रक्षिपेत् सत्सु विप्रेषु द्विजोच्छिष्टं न मार्जयेत् ॥ १।२५३ ॥**

 

विप्रादिभ्यः पिण्डं दद्यत्, अग्नाव् उदके वा प्रक्षिपेद् न स्वेच्छया विनियुञ्जीत । ब्राह्मणेषु चानुत्थितेषु पित्रर्थब्राह्मणोच्छिष्टं न मार्जयेत् । द्वितीयं द्विजग्रहणं पित्रर्थब्राह्मणार्थम् । अयं चान्त्यः कल्पः । शक्तिविषये तु वासिष्ठम् ।

                    	उच्छिष्टं न प्रमृज्यात् तु यावन् नास्तम् इतो रविः । इति । (वध् ११।२२)

<span style="text-decoration:underline;">ननु</span> एतद् वैकृतश्राद्धाभिधानात् प्राग् एव वक्तव्यम् । <span style="text-decoration:underline;">सत्यम्</span> । प्रतिपत्तीनां त्व् अप्रवृत्त्यर्थो ऽयम् आरम्भः । ततः संस्रवाधानादेर् अप्रवृत्तिसिद्धिः । वक्ष्यमाणस्य चैवं साधारण्यात् पायसादिद्रव्यम् अपि सर्वार्थं स्यात् । अन्यथा पितृतुष्ट्यर्थोपदेशाद् आभ्युदयिकादाव् अभावशङ्कापि स्यात् । कामसंयोगाच् चैवं तिथ्याद्याश्रयाः सर्वार्थाः भवन्ति, अन्यथा प्रकृताव् एव स्युः, फलस्यानतिदेशाद् इत्यादिक्रमभेदप्रयोजनम् अवसेयम् ॥ २५३ ॥

 

_कानि पुनः पितृतुष्ट्यर्थान्य् अन्नानि । इमानीत्य् उच्यते ।_

 

**              	हविष्यान्नेन वै मासं पायसेन तु वत्सरम् ।**

**              	मात्स्यहारिणऔरभ्रशाकुनच्छागपार्षतैः ॥ १।२५४ ॥**

**              	ऐणरौरववाराहशाशैर् मांसैर् यथाक्रमम् ।**

**              	मासवृद्ध्या हि तुष्यन्ति दत्तैर् इह पितामःआः ॥ १।२५५ ॥**

 

हविष्यान्नेन व्रीह्यादिना मासिकी तृप्तिः, मत्स्यादिभिः शशान्तैर् द्वित्रिमासाद्येकादशमासान्ता । पायसेन तु गव्येन संवत्सरम् । तथा च मनुः ।

                    	संवत्सरं तु गव्येन पयसा पायसेन वा । इति । (म्ध् ३।२७१)

पितामहग्रहणं च मातामहाद्युपलक्षणम् अपि प्रकरणाविशेषाद् द्रष्टव्यम् । मत्स्यहारिणौ प्रसिद्धौ । औरभ्रम् आविकम् । शाकुनं शकुनिहतभक्ष्यप्राणिषु भवम् । पार्षतं पृषन्मांसम् । एणः शिशुः कृष्णमृग एव । जात्यन्तरम् इत्य् अन्ये । रुरुर् बृहच्छृङ्गो मृग एव । वराहः सूकरः । शशः प्रसिद्धः । तुष्टिवचनानुसाराच् च यथार्थवादं दानविधिकल्पना, न तु पायसदानात् संवत्सं तृप्ता एव पितर इति श्राद्धाकरणम् ॥ २५४–२५५ ॥

 

_इमानि त्व् अतितुष्ट्यर्थानि ।_

 

                    	**खड्गामिषं महाशल्कं मधु मुन्यन्नम् एव च ।**

**              	लोहामिषं कालशाकं मांसं वार्ध्राणसस्य च ॥ १।२५६ ॥**

**              	यद् ददाति गयास्थश् च सर्वम् आनन्त्यम् अश्नुते ।**

**              	तथा वर्षे त्रयोदश्यां मघासु च न संशयः ॥ १।२५७ ॥**

 

खड्गामिषं गन्धकमांसम् । महाशल्कः शरभ इति केचित् । तत् त्व् अमेध्यश्रुतेर् अयुक्तम् । अतो मत्स्यविशेष एव कश्चिन् महाशल्कः प्रत्येतव्यः । मुन्यन्नं श्यामाकादि । लोहो लोहितच्छागः । आमिषवचनं पश्वालम्भाशङ्कानिवृत्त्यर्थम् । वार्ध्राणसो वृद्धच्छागः । कङ्कणाहिर् इत्य् अन्ये । पुनर् मांसवचनं स्तुत्यर्थम् । तथा चाम्नायः: "एतद् वै परमम् अन्नाद्यं यन् मांसम्" इति । गयास्थश् चेति चशब्दो मघादिकालसमुच्चयार्थः । उत्तरत्र तु समस्तालाभे प्रत्येकम् अपि दद्याद् इति विकल्पार्थः । सर्वशब्दाद् अन्यद् अपि यद् वात्र ददाति, तद् एवाक्षयं पितॄन् प्राप्नोतीत्य् अर्थः । असंशयवचनाद् अर्थवादाद् एव फलकल्पना न स्तुतिमात्रावसायित्वम् इति मन्तव्यम् ॥ २५६–२५७ ॥

 

_एवं तावद् देशकालाश्रयं नैयोगिकं श्राद्धम् उक्त्वेदानीं कामसंयोगेनाह ।_

 

**              	कन्यां कन्यावेदिनश् च पशून् मुख्यान् सुतान् अपि ।**

**              	द्यूतं कृषिवणिज्यं च द्विशफैकशफं तथा ॥ १।२५८ ॥**

**              	ब्रह्मवर्चस्विनः पुत्रान् स्वर्णरूप्ये सकुप्यके ।**

**              	ज्ञातिश्रैष्ठ्यं सर्वकामान् आप्नोति श्राद्धदः सदा ॥ १।२५९ ॥**

**              	प्रतिपत्प्रभृति ह्य् एता वर्जयित्वा चतुर्दशीम् ।**

**              	शस्त्रेण तु हता ये वै तेषां तत्र प्रदीयते ॥ १।२६० ॥**

 

श्लोकत्रयस्याप्य् अयम् अर्थः: सार्वकालम् एव प्रतिपत्प्रभृत्यमावास्यान्तासु तिथिषु चतुर्दशीव्यतिरेकेण प्रत्येकं यथाक्रमेण कन्यालाभादीनि चतुर्दष फलान्य् अवसेयानि । प्रतिपदि श्राद्धकरणात् कन्यां दुहितृकामाः कन्यावेदिनश् च परिणयनकामास् तां प्राप्नुवन्तीति । एवम् उत्तरत्रापि योज्यम् । पशवश् छागादयः । मुख्याः सुता ब्राह्मीपुत्रादयः । द्यूतकृषिवाणिज्येषु लाभातिरेकः । द्विश्फं गवादि । एकशपम् अश्वादि । ब्रह्मवर्चस्विनः श्रुताध्ययनसंपन्नाः । स्वर्णरूप्ये प्रसिद्धे । कुप्यं ताम्रोपस्करादि । सर्वकामाः प्रकृता एव । स्पष्टम् अन्यत् ॥ २५८–२६० ॥

 

_तथेदम् अपि कामसंयोगेनैव ।_

 

**          	स्वर्गं ह्य् अपत्यम् ओजश् च शौर्यं क्षेत्रं बलं तथा ।**

**          	पुत्रान् श्रैष्ठ्यं ससौभाग्यम् अपत्यं मुख्यतां सुतान् ॥ १।२६१ ॥**

**          	प्रवृत्तचक्रतां पुत्राञ् ज्ञतिभ्यः प्रभुतां तथा ।**

**          	अरोगित्वं यशो वीतशोकतां परमां गतिम् ॥ १।२६२ ॥**

**          	धनं विद्यां भिषक्सिद्धिं कुप्यं गावो ह्य् अजाविकम् ।**

**          	अश्वान् आयुश् च विधिवद् यः श्राद्धं परिवेषयेत् ॥ १।२६३ ॥**

**          	कृत्तिकादिभर्ण्यन्तं स कामान् आप्नुयाद् इमान् ।**

**          	आस्तिकः श्रद्दधानश् च व्यपेतमदमत्सरः ॥ १।२६४ ॥**

 

इदम् अपि श्लोकचतुष्टयं पूर्ववद् व्याख्येयम् । कृत्तिकादिभरण्यन्तानि सप्तविंशतिर् एव नक्षत्राणि । तावन्त्य् एव स्वर्गादीन्य् अपि फलानि प्रत्येकं यथाक्रमं योज्यानि । कृत्तिकासु सर्वकालं श्राद्धकरणात् स्वर्गप्राप्तिः । एवं रोहिण्यादाव् अपत्यादिप्राप्तियोजना । हिशब्दादयश् च पादपूरणार्थाः । एवं पूर्वत्रापि व्याख्येयम् । न चात्र फलतयोपन्यासाद् द्यूतादिकर्तव्यताप्रतिषेधातिक्रमेण तु प्रवृत्तानाम् अभ्युपाय इति मन्तव्यम् । स्पष्टम् अन्यत् ॥ २६१–२६४ ॥

 

_अथ किम् एतच् छ्राद्धं कर्तुर् एव फलप्रदम् उत पितॄणाम् अप्य् उपकारकम् इति । उभयार्थम् इति ब्रूमः, तथैवावगमात् । उक्ता हि पितृतृप्तिः कर्तुश् च कामावाप्तिः । सत्यम् उक्ता । अनुपपन्ना (?) तु सा । कथं हि स्वकर्मानुसाराद् अनेकविधयोनिगतपितृतुष्ट्युपपत्तिः । शास्त्रप्रमाणकत्वाद् अस्यार्थस्याचोद्यम् एतत् । किं च ।_

 

**              	वसुरुद्रादितिसुताः पितरः श्राद्धदेवताः ।**

**              	प्रीणयन्ति मनुष्याणां पितॄञ् छ्राद्धेन तर्पिताः ॥ १।२६५ ॥**

 

अग्न्यादयो नक्षत्रान्ता वसवः । प्राणाद्यात्मैकादश् रुद्राः । द्वादश मासा आदित्याः । एते नित्या एवार्थाः पितरः । एत एव श्राद्धदेवताः प्रत्येतव्याः । तस्माद् अविरोधः । एवं सति मनुष्यपितॄणां किम् आयातम् । उच्यते । एते देवा वस्वादयः प्रीताः प्रीणयन्ति यत्रतत्रस्थान् मनुष्याणां पितॄन् श्राद्धात्तरसानुप्रदानेनेत्य् (?) अर्थः । सर्वप्राणिगतत्वाच् चैषां सर्वावस्थितपितृतर्पणसामर्थ्यम् अविरुद्धम् । अग्न्यादीनां च सर्वेषाम् अन्तर्वर्तिन्यो देवता इष्यन्त एवेत्य् अविरोधः । पूर्वम् अप्य् अनेनैवाभिप्रायेण पितॄणां संप्रदानत्वम् उक्तम् । पितृभ्यो दद्याद् इति चोदितत्वात् तदुपपत्त्यपेक्षाम् उपपादयन्तो ऽर्थवादा अपि हि प्रमाणम् एवेत्य् अवधार्य नातीव कुतार्किकोक्तकुसृत्यालीकचोद्याभिनिवेशः कार्यः । <span style="text-decoration:underline;">ननु</span> चाचोदिता एव वस्वादयो देवताः । इयम् एव हि तच्चोदनेत्य् उच्यमाने पूर्वचोदितपितृदेवतात्वहानिः । <span style="text-decoration:underline;">अत्रोच्यते</span> । वस्वादीनां च देवतात्वाभिधानात् पितॄणां च संप्रदानत्वाद् अविरोधः । देवा इति वक्तव्ये देवता इति पादपूरणार्थः । अनर्थक एव वा तल्प्रयोगः । देवो दानाद् इति च व्युत्पादनाद् दातारो वस्वादय इति गम्यते । ततश् चायम् अर्थो भवति: यत् कर्त्रा पितृभ्यो दातुम् इष्टं तद् वस्वादयो यत्रतत्रस्थेभ्यः सर्वगतत्वेन समर्था दातुम् इति । अतो ऽनवद्यम् । वस्वादिभ्यो ऽपि च प्रदातृवचनात् तृप्तिर् अस्त्य् एवेत्य् अवसेयम् । यद् वा पितॄणां रूपद्वयम् । संसारिरूपता वस्वादिरूपता च । तत्र ये वस्वादिरूपता प्राप्तास् ते ऽन्येभ्यः संसरिभ्यो विभुत्वात् तृप्तिं कुर्वन्तीत्य् अर्थः । यत्र चाभ्युदयादौ देवतात्वेनैव पितॄणां संबन्धः, तत्र वस्वादिरूपतयैव देवतात्वम् । चोदनानुसारात् तु नामगोत्रेणैव । एवं च जानतो ऽधिकार इत्य् अवसेयम् । अथ वा अन्यार्थ एवायं श्लोकः । वस्वादयो ऽपि श्राद्धदेवता एव । तत्रेयं विषयकॢप्तिः । यः पितृनामानभिज्ञः स वस्वादिभ्यस् त्रिभ्यो दद्यात् । जीवपितृको वाभ्युदये, अन्यस् तु पितृभ्यस् त्रिभ्य एवेति । तथा चाश्वलायनः: "नामान्य् अविद्वांस् ततपितामहप्रपितामहेति" (आश्श्र् २।६।२४) नामानभिज्ञस्याधिकारं दर्शयति । स्मृतिद्वयाच् च विकल्पः, वस्वादिपदैर् वादेशस् ततादिपदैर् वेति । एवं च सत्य् अर्थवादप्राप्तसंप्रदानानुसाराद् दद्याद् इत्य् उत्पत्तिचोदनोपपत्तिः । एवं च विद्वद्भिः पुत्रैः श्राद्धेनाप्याय्यमानाः पितरः स्वयम् अपुण्यकृतो ऽपि वस्वादिपदं लभन्ते इत्य् अवसेयम् ॥ २६५ ॥

 

_तच् च प्राप्य ततः ।_

 

**              	आयुः प्रज्ञां धनं विद्यां स्वर्गं मोक्षं सुखानि च ।**

**              	प्रयच्छन्ति तथा राज्यं प्रीता नॄणां पितामहाः ॥ १।२६६ ॥**

 

अपष्टार्थः श्लोकः ॥ २६६ ॥

 

 

        	एवम् एतच् छ्राद्धम् आचार्यमतेनामावास्यादिषु तिथिषु पितृद्वेषिभिर् अपि चोदनानुसाराच् छक्तिविषये नियोगतः कर्तव्यम् । अशक्तौ तु माववं प्रत्येतव्यम् ।

                    	अनेन विधिना श्राद्धं त्रिरब्दस्येह विर्वपेत् ।

                    	हेमन्तग्रीष्मवर्षासु पाञ्चयज्ञिकम् अन्वहम् ॥ इति । (म्ध् ३।२८१)

पाञ्चयज्ञिकवचनं दृष्टान्तार्थम् । यथैव प्रत्यक्षश्रुत्यनुसाराद् अशक्ताव् अपि "अहर् अहर् दद्याद् ओदपात्रादि" (श्ब् ११।५।६।२) इत्य् अन्वहं पाञ्चयज्ञिककरणं, तथानेनापि स्मार्तविधिनोक्तं: निर्विचिकित्सम् इह गृहाशमे वसता त्रिर्वर्षस्यात्यन्तम् अशक्तेनापि कार्यम् इति । अग्निहोत्रिणश् चायं कल्पः । सुष्ठ्व् अप्य् अशक्तौ,

                    	न दर्शेन विना श्राद्धम् आहिताग्नेर् द्विजन्मनः । इति । (म्ध् ३।२८२)

"न श्राद्धेन विना दर्शे" इति विभक्तिव्यत्ययः । अन्यथा ह्य् असामञ्जस्यं स्यात् । यस्य त्व् औपासनम् अपि नास्ति, तस्य श्राद्धानधिकर एव । यतः,

                    	न पैतृयज्ञिको होमो लौकिके ऽग्नौ विधीयते । इति । (म्ध् ३।२८२)

तदभावे च श्राद्धवैगुण्यम् । सर्वस्यैव त्व् अत्यन्ताशक्ताव् अयं कल्पः ।

                    	यद् एव तर्पयत्य् अद्भिः पितॄन् स्नात्वा समाहितः ।

                    	तेनैव सर्वम् आप्नोति पितृयज्ञक्रियाफलम् ॥ (म्ध् ३।२८३)

इत्य् एव तावन् मनुः । "शाकेनापि नापरपक्षम् अतिक्रामेद् मासि मासि चाशनम् इति श्रुतिः" (पार्ग् श्राद्धसूत्र १) इति च कात्यायनः । तच् चापरपक्षिकार्थम् इति संप्रदायः । सर्वथा शक्त्यनुसाराद् अशाठ्येन श्राद्धकरणम् इति परमार्थः ।

        	<span style="text-decoration:underline;">कस्मात्</span> पुनर् मानवो ऽपि श्राद्धकल्प आचार्येण नोपनिबद्धः । समानार्थत्वात्, अनेनैव च प्रयोजनावाप्तेः । न च सर्वं सर्वस्मर्तृभिर् वक्तव्यं, स्मृतिबहुत्वस्यानर्थक्यप्रसङ्गात् । <span style="text-decoration:underline;">मैवम्</span> । एककालीनं यत् पुंसो नैयोगिकं कर्यं, तत् सर्वैः स्मर्तव्यम्, अन्यथा सापेक्षत्वप्रसङ्गात् । <span style="text-decoration:underline;">ननु</span> च यद् येनोपलब्धं, स तद् एव स्मर्तुं क्षमः । <span style="text-decoration:underline;">स्मर्तृस्वरूपानिभिज्ञ! मैवम्</span> । येन ह्य् अशेषतो वेदार्थो नावगतः, स कथम् इवोपदिशेत् । उपदिशन् वा कथं विद्वद्भिर् ग्राह्यवचनः स्यात् । आदृताश् च मन्वादयः, तस्माद् अखिलवेदार्थाभिज्ञाः, तदुपदेशाच् चान्यस्यावगतेर् अनुष्ठानाविरोधः । <span style="text-decoration:underline;">ननु</span> एवं सति सर्वं सर्वस्मर्तृभिर् उपदेष्टव्यम् । <span style="text-decoration:underline;">बाढम्</span> । <span style="text-decoration:underline;">कथं</span> तर्ह्य् अनुपदेशः । कारणान्तरात् । यथैव श्रद्धं समानार्थत्वान् मानवम् आचार्येण नोक्तं, तथा मनुनापि मातामहश्राद्धं, वैकल्पिकत्वात् । कुतो वैकल्पिकत्वम् इति चेद्, अस्माद् एव मन्वनभिधानात् । यत् तु नित्यत्वम् उक्तं, तद् आचार्याभिप्रायेण । एवंरूपाश् च विकल्पाः द्रष्टव्याः । तेनैव चशब्दादिहिः स्मृत्यन्तरोक्तार्थान्तर्भावः । यत्र त्व् अन्तर्भावासंभवः, तत्र प्रयोगार्थायां स्मृताव् अनुच्यमानं वैकल्पिकत्वेन द्रष्टव्यम् । गुणार्थायां त्व् अन्यपरत्वात् स्वरूपाभिधानम् अतन्त्रम् इत्य् उक्तम् एवैतद् "वक्तारो धर्मशास्त्राणाम्" इत्य् अत्र । सर्वथा स्मृतिरचनाविशेषान् निर्विचिकित्सां प्रमाणताम् आलोच्य सर्वम् एवमादि यथायोगं विविच्य व्याख्येयम् । अत एव स्मृतिबहुत्वानर्थक्यचोद्यम् अप्य् अचोद्यम् एवेति स्थितम् ।

                    	इति विरचित एष श्राद्धकल्पः पुराणः

                                	स्फुटविकटविविक्तन्यायसन्दर्भगर्भः ।

                    	इमम् इति च विवस्वान् याज्ञवल्क्याय साक्षात्

                                	पितृसमयविधिज्ञः प्रोक्तवाञ् छ्राद्धदेवः ॥

 

 

**इति श्राद्धप्रकरणम्**

** **

**अथ विनायकादिकल्पप्रकरणम्**

 

_एवं तावच् छ्राद्धम् उपदिष्टम्, निमित्तसंयोगौ च । इदं त्व् अत्र वक्तव्यम् । कस्मात् पुनर् एतान्य् अनन्तरम् एव स्वर्गादीनि फलानि कर्मणो नोत्पद्यन्ते । विशिष्टशरीरोपभोग्यत्वात् स्वर्गस्येति चेत्, पुत्रादीनां तर्ह्य् अनन्तरोत्पादप्रसङ्गः । कस्य चैतद् अनिष्टम् । <span style="text-decoration:underline;">ननु</span> अदर्शनाद् भवतः । <span style="text-decoration:underline;">मैवम्</span> । निमित्तान्तरात् तददर्शनं, न तु कर्मणाम् अनुत्पादकत्वात् । किं तन्निमित्तान्तरम् इति । उच्यते ।_

** **

**              	विनायकः कर्मविघ्नसिद्ध्यर्थं विनियोजितः ।**

**              	गणानाम् आधिपत्याय रुद्रेण ब्रह्मणा पुरा ॥ १।२६७ ॥**

 

विनायकशब्देनात्र व्यामोह उच्यते । स हि भावाभावाभ्यां कर्मविघ्नार्थं सिद्ध्यर्थं च विरुद्धासु क्रियासु पुरुषनयनाद् विनायकशब्दवाच्यः क्रोधादिष्व् आरम्भकत्वेनापकर्षहेतोर् गणस्याधिपत्ये विनियुक्तो रुद्रेण । ब्रह्मणा शरीरस्रष्ट्रेत्य् अर्थः । यद् वा प्राकृताशुभकर्मनिचयो विनायकशब्दवाच्यः । सो ऽपि स्वफलोत्पादप्रवृत्तौ विविधं मनुष्यान् नयन् विनायक एव । स च सांप्रतं कर्मणः फलप्रदानप्रवृत्तस्य विघ्नार्थं रुद्रब्रह्मशब्दवाच्यापूर्वशक्त्या विनियोजितः प्राणिगणानां बलवत्त्वेनाधिपत्यायैव प्रवृत्तः सर्वथा स्वेच्छाप्रवृत्तिं निरुणद्धीत्य् अर्थः । तथा च व्यासः ।

                    	यत् तत् पूर्वकृतं कर्म न स्मरन्तीह मानवाः ।

                    	तद् इदं पाण्डवश्रेष्ठ दैवम् इत्य् अभिधीयते ॥ इति ।

देवैर् इव सृष्टं दैवम् । रुद्रेण ब्रह्मणा चेत्य् अत्रापि योज्यम् । क्रोधो वा रुद्रः । ब्रह्म शास्त्रीयं विधानम् । तत्र क्रोधोपहतेन यद् ब्रह्म नादृतं तेन ब्रह्मणा प्राक्कृताशुभेनैव रूपेणायम् इदानीं क्रोधाख्यो विनायको विनियुक्त इत्यादि योज्यम् । अस्तु वा देवतैव विनायको ऽर्थवादानुसारात् । अधिकारतस् तु नित्यत्वाव्याघातः ॥ २६७ ॥

 

_कथं पुनः प्राक्तनाशुभसंयोगः पुरुषस्यावगम्यत इत्य् आह ।_

 

**              	तेनोपसृष्टो यस् तस्य लक्षणानि निबोधत ।**

**              	स्वप्ने ऽवगाहते ऽत्यर्थं जलं मुण्डांश् च पश्यति ॥ १।२६८ ॥**

**              	काषायवाससश् चैव क्रव्यादांश् चाधिरोहति ।**

**              	अन्त्यजैर् गर्दभैर् उष्ट्रैः सहैकत्रावतिष्ठते ॥ १।२६९ ॥**

**              	व्रजमानस् तथात्मानं मन्यते ऽनुगतं परैः ।**

**              	विमना विफलारम्भः संसीदत्य् अनिमित्ततः ॥ १।२७० ॥**

 

जाग्रदवस्थायाम् अप्य् एतानि कौनख्यादिवत् पुराकृताशुभकर्मनिमित्तानि द्रष्टव्यानि ॥ २६८–२७० ॥

 

_इदं त्व् अत्रातिस्पष्टं प्राक्तनाशुभसंयोगनिमित्तम् ।_

 

**              	तेनोपसृष्टो लभते न राज्यं राजनन्दनः ।**

**              	कुमारी न च भर्तरम् अपत्यम् गर्भम् एव च ॥ १।२७१ ॥**

 

गर्भिण्य् अपत्यम् ऋतुमत्य् अपि न गर्भम् इति च योज्यम् ॥ २७१ ॥

 

                    	**आचार्यत्वं श्रोत्रियः सन् न शिष्यो ऽध्ययनं तथा ।**

**              	वणिग् लाभं न चाप्नोति कृषिं चैव कृषीवलः ॥ १।२७२ ॥**

 

श्रोत्रियः श्रुतसंपन्नो ऽप्य् आचार्यत्वं न लभते । शिष्यश् च शुचिः शोभनो ऽप्रमत्तः शिष्यगुणयुक्तो ऽप्य् अध्यापकम् अध्ययनं वा न लभत इति व्याख्येयम् । उदाहरणार्थं चैतत् । सर्वथा यो यद् योग्य इति शास्त्रतो लोकतो वावगतः स तद् अलभमानः प्राक्तनाशुभकर्मोपसृष्ट इत्य् अवसेयम् ॥ २७२ ॥

 

_अयं त्व् अत्र प्रतिसमाधिः ।_

 

                    	**स्नपनं तस्य कर्तव्यं पुण्ये ऽह्नि विधिपूर्वकम् ।**

**              	गौरसर्षपकल्केन साद्येनोच्छादितस्य तु ॥ १।२७३ ॥**

**              	सर्वौषधैः सर्वगन्धैर् विलिप्तशिरसस् तथा ।**

**              	भद्रासनोपविष्टस्य स्वस्ति वाच्य द्विजाञ् छुभान् ॥ १।२७४ ॥**

 

तथा स्नपनं कर्तव्यम् इति संबन्धः । पुण्याहश् चन्द्रबलादियोगः । उच्छादनम् उद्वर्तनम् । तच् च सद्यःपिष्टेन गौरसर्षपकल्केन । तुशब्दात् तेनैव शिरसो विलेपनम् । तथाशब्दाच् च सर्वौषधिगन्धैर् उद्वर्तनम् । अप्रतिषिद्धौषधगन्धापेक्षः सर्वशब्दः । भद्रासनं शोभनम् आसनम् । स्वस्तिवाचनं ब्राह्मणेभ्यो हिरण्यादिदानम् ॥ २७३–२७४ ॥

 

_किं च ।_

 

**              	अश्वस्थानाद् गजस्थानाद् वल्मीकात् संगमाद् ध्रदात् ।**

**              	मृत्तिकां रोचनां गन्धान् गुल्गुलुं चाप्सु संक्षिपेत् ॥ १।२७५ ॥**

**              	या आहृता एकवर्णैश् चतुर्भिः कलशैर् ह्रदात् ।**

**              	चर्मण्य् आनडुहे रक्ते स्थाप्यं भद्रासनं तथा ॥ १।२७६ ॥**

 

यथायोगं कल्पना ॥ २७५–२७६ ॥

 

_अमी तु स्नपनमन्त्राः ।_

 

                    	**सहस्राक्षं शतधारम् ऋषिभिः पावनं कृतम् ।**

**              	तेन त्वाम् अभिषिञ्चामि पावमानीः पुनन्तु ते ॥ १।२७७ ॥**

**              	भगं ते वरुणो राजा भगं सूर्यो बृहस्पतिः ।**

**              	भगम् इन्द्रश् च वायुश् च भगं सप्तर्षयो ददुः ॥ १।२७८ ॥**

**              	यत् ते केशेषु दौर्भाग्यं सीमन्ते यच् च मूर्धनि ।**

**              	ललाटे कर्णयोर् अक्ष्णोर् आपस् तद् घ्नन्तु ते सदा ॥ १।२७९ ॥**

 

त्रिभिर् मन्त्रैः प्रतिमन्त्रं कलशत्रयेण स्नापनम् । चतुर्थेन त्व् अविशेषात् सर्वमन्त्रैर् एव । मन्त्रार्थास् तु व्याख्यातृभ्यो ऽवसेयाः ॥ २७७–२७९ ॥

 

_एवं तावत् कलशचतुष्टयेनापि ।_

 

**              	स्नातस्य सार्षपं तैलं स्रुवेणौदुम्बरेण तु ।**

**              	जुहुयान् मूर्धनि कुशान् सव्येन परिगृह्य च ॥ १।२८० ॥**

 

चशब्दो दक्षिणजान्वञ्चनादिप्रकारार्थः ॥ २८० ॥

 

_अमी तु होममन्त्राः ।_

 

                    	**मितश् च संमितश् चैव तथा सालकटङ्कटः ।**

**              	कूश्माण्डराजपुत्रश् च जपेत् स्वाहासमन्वितान् ॥ १।२८१ ॥**

 

चत्वारो विनायकमन्त्राः । एतान्य् एव चतुर्णां नामानि । तत्र स्वाहाकारान्तैर् जपबलिकर्मणी, स्वरूपेणैव वा बलिकर्मेति । अयं च प्रयोगप्रकारः: मिताय स्वाहा, संमिताय स्वाहा, सालकटङ्कटाय स्वाहा, कूश्माण्डराजपुत्राय स्वाहेति । चशब्दद्वयेन मितसंइतयोर् भेदं दर्शयन्न् इतरयोस् तदभावात् समासकरणाच् चाभेदं दर्शयति । अतश् चत्वार एव मन्त्रा इति ॥ २८१ ॥

 

_एवं तावद् गृह एव कर्म । अतः परं तु ।_

 

                    	**नामभिर् बलिमन्त्रैश् च नमस्कारसमन्वितैः।**

**              	दद्याच् चतुष्पथे शूर्पे कुशान् आस्तीर्य सर्वतः॥ १।२८२ ॥**

 

नामानि मितादीनि । बलिमन्त्रा बलिदानविहिताः नमस्क्रिया इत्येवमादयः । अत्र हि बलिलिङ्गयोगो ऽस्ति नमो ऽस्तु बलिम् एभ्यो हरामीति । उपस्थाने चाम्बिकादर्शनात् स्त्रीमन्त्रत्वाद् एत एव युक्ताः । चतुष्पथे कुशास्तरणं, न शूर्पे । स्पष्टम् अन्यत् ॥ २८२ ॥

 

_किं पुनस् तच् छूर्पे देयम् ।_

 

**              	कृताकृतांस् तण्डुलांश् च पललौदनम् एव च ।**

**              	मत्स्यान् पक्वांस् तथैवामान् मांसम् एतावद् एव तु ॥ १।२८३ ॥**

 

कृताः फलीकृताः । अकृता अफलीकृताः । चशब्दाद् ओदनम् अपि द्विरूपम् एव । मांसम् अप्य् एतावद् एव पक्वम् आमं चेत्य् अर्थः ॥ २८३ ॥

 

_किं च ।_

 

**              	पुष्पं चित्रं सुगन्धं च सुरां च त्रिविधाम् अपि ।**

**              	मूलकं पूरिकापूपांस् तथैवओड्डेरकस्रजम् ॥ १।२८४ ॥**

 

एतत् सर्वं नामभिर् बलिमन्त्रैश् च दत्त्वा ॥ २८४ ॥

 

_अनन्तरम् ।_

 

**              	दूर्वाससर्षपकल्केन दत्त्वार्घ्यं पूर्णम् अञ्जलिम् ।**

 

पूर्वमन्त्रैर् एव ।

 

**              	विनायकस्य जननीम् उपतिष्ठेत् ततो ऽम्बिकाम् ॥ १।२८५ ॥**

 

अम्बिका चात्र बुद्धिर् उच्यते । सा ह्य् अशुभनिमित्तं लोभादिं जनयति । यद् वा, देव्य् एवाम्बिका रुद्रपत्नी, अधिकारनित्यत्वेनेत्य् उभयथाप्य् अदोषः ॥ २८५ ॥

 

_अयं तूपस्थानमन्त्रः ।_

 

**              	रूपं देहि यशो देहि भगं भवति देहि मे ।**

**              	पुत्रान् देहि श्रियं पुण्यान् सर्वकामांश् च देहि मे ॥ १।२८६ ॥**

 

_एवम् उपस्थाय ततः ।_

 

**              	शुक्लाम्बरधरः शुक्लमाल्यगन्धानुलेपनः ।**

**              	ब्राह्मणान् भोजयेद् दद्याद् वस्त्रयुग्मं गुरोर् अपि ॥ १।२८७ ॥**

 

गुरुः स्नापकः । स्पष्टम् अन्यत् ॥ २८७ ॥

 

**              	एवं विनायकं पूज्य ग्रहांश् चैवं विधानतः ।**

**              	कर्मणां फलम् आप्नोति श्रियं चाप्नोत्य् अनुत्तमाम् ॥ १।२८८ ॥**

 

अशुभक्षपणार्थत्वाद् अस्य कर्मणः क्षीणाशुभसय कर्मफलावाप्तिर् अनवद्या । यस् तु पुण्यकृद् इवोपलभ्यते, सो ऽप्य् एतत् कृत्वा श्रियम् अनुत्तमां प्राप्नोति । अतस् तेनापि कर्तव्यम् एव, "आ मृत्योः श्रियम् आकाङ्क्षेत्" (य्ध् १।१५२) इति वचनात् । ग्रहपूजाविधानं च वक्ष्यमाणं द्रष्टव्यम् ॥ २८८ ॥

 

_यस् त्व् एवम् अपि कर्मफलं न प्राप्नुयात्, तस्यायम् अपरो ऽभ्युपायः ।_

 

**              	आदित्यस्य सदा पूजां तिलकस्वामिनस् तथा ।**

**              	महागणपतेश् चैव कुर्वन् सिद्धिम् अवाप्नुयात् ॥ १।२८९ ॥**

 

अविशेषेण चेयं स्मृतिः । सर्वपुंसां सिद्ध्यर्थं पूजाविधिर् अवसेयः, सदाशब्दसामर्थ्यात् । स्पष्टम् अन्यत् ॥ २८९ ॥

 

**इति विनायकादिकल्पप्रकरणम्**

** **

**अथ ग्रहशान्तिप्रकरणम्**

 

_ग्रहानां कर्माविघ्नसिद्ध्यर्थं पूज्यत्वं विधानत उक्तम् । तद्विधानम् अधुना विवक्षुः स्वातन्त्र्येणापि प्रयोगसिद्ध्यर्थं कामसंयोगेनाधिकारान्तरम् आह ।_

 

                    	**श्रीकामः शान्तिकामो वा ग्रहयज्ञं समारभेत् ।**

**              	वृष्ट्यायुःपुष्टिकामो वा तथैवाभिचरन् पुनः ॥ १।२९० ॥**

 

पुनःशब्दाद् अविघ्नार्थं कृत्वा पुनः कामार्थं करणम् ॥ २९० ॥

 

_के पुनर् अमी ग्रहा नाम ।_

 

**              	सूर्यः सोमो महीपुत्रः सोमपुत्रो बृहस्पतिः ।**

**              	शुक्रः शनैश्चरो राहुः केतुश् चेति ग्रहाः स्मृताः ॥ १।२९१ ॥**

 

_किम् एते गगनस्थाः पूज्यन्ते । नेत्य् उच्यते ।_

 

**              	ताम्रिकात् स्फटिकाद् रक्तचन्दनात् स्वर्णकाद् उभौ ।**

**              	रजताद् अयसः सीसाद् ग्रहाः कार्याः क्रमाद् इमे ॥ १।२९२ ॥**

 

उभौ बुधबृहस्पती सौवर्णकौ कार्यौ । केतुस् तु संनिधानात् सीसकाद् एव । इम इति वचनात् पुरुषविग्रहेणेति गम्यते । अर्थवादोत्थाद् वेतिहासाद् विग्रहावगतिः ॥ २९२ ॥

 

_शक्त्यपेक्षया तु ताम्राद्यभावे ।_

 

**              	स्वर्णैर् वा पटे लेख्या गन्धमण्डलकेषु वा ।**

 

_सर्वकल्पेष्व् एव ।_

 

**              	यथावर्णं प्रदेयानि वासांसि कुसुमानि च ॥ १।२९३ ॥**

**              	गन्धाश् च बलयश् चैव धूपो देयः सगुल्गुलुः ।**

 

यथावर्णं ताम्रादिप्रतिकृतिवर्ण एवैषा वर्ण इत्य् अवसेयम् ॥

 

_सर्वेषां चादित्यादीनां ग्रहाणां ।_

 

**              	कर्तव्यास् तन्त्रवन्तश् च चरवः प्रतिदैवतम् ॥ १।२९४ ॥**

 

तन्त्रवन्तः एकतन्त्रा इत्य् अर्थः । चशब्दात् प्रत्येकं पूजाविधिर् अवसेयः ॥ २९४ ॥

 

_अमी तु सर्वार्था प्रधानमन्त्राः ।_

 

**              	आकृष्णेन इमं देवा अग्निर् मूर्धा दिवः ककुत् ।**

**              	उद्बुध्यस्वेति च ऋचो यथासंख्यं प्रकीर्तिताः ॥ १।२९५ ॥**

**              	बृहस्पते अति यद् अर्यस् तथैवान्नात् परिस्रुतः।**

**              	शं नो देवीस् तथा काण्डात् केतुं कृण्वन्न् इमा अपि ॥ १।२९६ ॥**

 

_पाकयज्ञसामान्येन च यज्ञवृक्षमात्रात् समित्प्रसक्ताव् अपवादम् आह ।_

 

**              	अर्कः पलाशखदिराव् अपामार्गो ऽथ पिप्पलः।**

**              	उदुम्बरः शमी दूर्वा कुशाश् च समिधः क्रमात् ॥ १।२९७ ॥**

 

_इदानीं संख्याविशेषार्थम् आह ।_

 

**              	एकैकस्यात्राष्टशतम् अष्टाविंशतिर् एव वा ।**

**              	होतव्या मधुसर्पिर्भ्यां दध्ना चैव समन्विताः ॥ १।२९८ ॥**

 

यद् वा, अयम् अपूर्वः समिद्धोमो ऽङ्गत्वेन विधीयते । ततश् च प्राशनान्ते पूर्वमन्त्रैर् एव कर्तव्यः । वैकल्पिकश् चायं चरुभिः सह सम्द्धोमविधिर् इति संप्रदायः ॥ २९८ ॥

 

_पक्षद्वये ऽपि तु ।_

 

                    	**गुलौदनं पायसं च हविष्यं क्षीरषाष्टिकम् ।**

**              	दध्योदनं हविः पूपान् मांसं चित्रान्नम् एव च ॥ १।२९९ ॥**

**              	दद्याद् ग्रहक्रमाद् एतद् द्विजेभ्यो भोजनं बुधः ।**

**              	शक्तितो वा यथालाभं सत्कृत्य विधिपूर्वकम् ॥ १।३०० ॥**

 

स्पष्टार्थौ श्लोकौ ॥ २९९–३०० ॥

 

_एवं ब्राह्मणान् भोजयित्वा तेभ्य एव ।_

 

**            	धेनुं शङ्खम् अनड्वाहं काञ्चनं वसनं हयम् ।**

**            	कृष्णां गाम् आयसाम् छागं प्रदद्याद् दैक्षिणाः क्रमात् ॥ १।३०१ ॥**

 

शक्त्यपेक्षं चैषां परिमाणम् ॥ ३०१ ॥

 

_एवं तावत् समस्तग्रहपूजा विघ्नोपशमनाय कामसंयोगेन चोक्ता । ज्योतिःशास्त्रानुसारेण त्व् एकैकम् अपि ।_

 

**              	यश् च यस्य यदा दुःस्थः स तं यत्नेन पूजयेत् ।**

 

_कस्मात् ।_

 

**              	ब्रह्मणैषां वरो दत्तः पूजिताः पूजयिष्यथ ॥ १।३०२ ॥**

 

पूजा च प्रत्येकम् अप्य् उक्तविधिलक्षनैव ॥ ३०२ ॥

 

_भूयश् च ग्रहाणां प्रत्येकं संहतानां च पूज्यत्वे हेतुम् आह ।_

 

**              	ग्रहाधीना नरेन्द्राणाम् उच्छ्रयाः पतनानि च ।**

**              	बावाभावौ च जगतस् तस्मात् पूज्यतमा ग्रहाः ॥ १।३०३ ॥**

 

स्पष्टार्थः श्लोकः ॥ ३०३ ॥

 

**इति ग्रहशान्तिप्रकरणम्**

** **

**अथ राजधर्मप्रकरणम्**

 

_कः पुनर् अयं नरेन्द्रो नाम, यस्य ग्रहाधीनौ पातोच्छ्रायौ । ननु च प्रसिद्धो राजनि नरेन्द्रशब्दः । किं क्षत्रिये । बाढम् । तथा चोक्तम् ।_

_                    	प्रधानं क्षत्रिये कर्म प्रजानां परिपालनम् । इति । _(य्ध् १।११८)

_उक्तं च स्वयंभुवा ।_

_                    	ब्राह्मं प्राप्तेन संस्कारं क्षत्रियेण यथाविधि ।_

_                    	सर्वस्यास्य यथान्यायं कर्तव्यं परिरक्षणम् ॥ इति ।_ (म्ध् ७।२)

_अयं तु विशेषः । अभिषेकादिगुणयुक्तस्यैव राज्याधिकारो न क्षत्रियमात्रस्य, "समूर्ध्नो राजानम् असृजत स मूर्धन्य् अभिषिक्तो राजा भवेत्" इत्य् आम्नायात् । न चैवं सति ग्रहाधीनत्वात् पातोच्छ्राययोर् दैवतन्त्र एव राजा स्यात् । किं तर्हि ।_

 

**              	महोत्साहः स्थूललक्षः कृतज्ञो वृद्धसेविता ।**

**              	विनीतः सत्त्वसंपन्नः कुलीनः सत्यवाक् छुचिः ॥ १।३०४ ॥**

**              	अदीर्घसूत्रः स्मृतिमान् अक्षुद्रपरिषत् तथा ।**

**              	धार्मिको दृढभक्तिश् च प्राज्ञः शूरो रहस्यवित् ॥ १।३०५ ॥**

                    	**स्वरन्ध्रगोप्तान्वीक्षिक्यां दण्डनीत्यां तथैव च ।**

**              	विनीतस् त्व् अथ वार्तायां त्रय्यं चैव नराधिपः ॥ १।३०६ ॥**

 

स्याद् इति शेषः । महोत्साहो विजिगीषुः । स्थूललक्षः प्रभूतदाता । कृतज्ञ उपकारज्ञः, न स्वार्थैकनिष्ठः । वृद्धसेविता ज्ञानवयोवृद्धसेवी । विनीतो ऽनुद्धतः, विविक्तनयतया वा येन केनचिद् अनेयः । सत्त्वसंपन्नः सर्वथाविषादी । कुलीनो महाकुलप्रसूतः । <span style="text-decoration:underline;">ननु</span> एतद् अशक्यं, दैवाधीनत्वात् । <span style="text-decoration:underline;">सत्यम्</span> । कुलीननृपत्यनुकारी स्याद् इत्य् अस्यार्थः । सत्यवाक् सत्यसंधः । शुचिः सर्वोपधाशुद्धः । अदीर्घसूत्रः सर्वथा क्षिप्रकारी । स्मृतिमान् आलोचनको ऽविस्मरणशीलश् च । अक्षुद्रपरिषत्को हंसपरिवारः । तथा च शङ्खः: "न हंसो गृध्रपरिवारः कामं तु गृध्रो हंसपर्वारः स्यात्" इति । तथाशब्दात् प्रकृत्यन्तरग्रहणम् । धार्मिको यथाविहितधर्मानुष्ठाता । दृढभक्तिर् भक्तिग्राह्यः, यत्र वा समाश्रितः तत्राविचलितभक्तिः, देवब्राह्मणगुर्वादौ च । प्राज्ञः सर्वत्र सारासारविवेकज्ञः । शूरः प्रसह्य सकलारातिमण्डलविक्षोभिता तदभुभूतश् चाविषण्णः । रहस्यविद् मित्रार्युदासीनविजिगीषुमध्यमाखिलगुप्तिप्रयुक्तिप्रचारज्ञः, अमात्यादिप्रकृतिपरीक्षाप्रकारज्ञश् च, निगूढाव्यभिचारिचारचक्षुः । अध्यात्मं रहस्यं तज्ज्ञः, प्रसंख्यानवान् इत्य् अर्थः । स्वरन्ध्रगोप्ता अखिलनिजव्यसनगोपनः परच्छिद्रोद्भावकश् च । आन्वीक्षिक्यां दण्डनीत्यां विविधवार्तायां त्रय्यां च विनीतः । आन्वीक्षिकी समस्तासांदृष्टिकनिरूपणक्षमा हेतुविद्या । निजान्यप्रतापोन्नतिहानिहेतुर् निजदण्डोद्योगात्मिका यथार्हं दण्डनीतिः, दण्ड्येषु वा यथार्हं दण्डपातनेन योज्या । अन्ये तु तर्कविशेषं दण्डनीतिम् आहुः । त्रयी ऋग्यजुःसामलक्षणा । एवं महोत्साहादिगुणयुक्तः स्याद्, न दैवनिक्षिप्तभरः, पुण्याभिमानात् । महोत्साहादिगुणवान् अन्यो वारिर् अपि कष्टत्वाच् चिन्त्यः, विपरीतश् चारभ्य इति नयसंक्षेपः । तद् यथा: अराजबीजी लुब्धः क्षुद्रपर्षत्को विरक्तप्रकृतिर् अन्यायवृत्तिर् अयुक्तो व्यसनी निरुत्साहो यत्किंचनकार्यगतिर् अननुबन्धो नित्यापकारी चेत्यादि । सर्वथा च तथा च कुर्याद् यथाकिलकृत्यवर्गो महोत्साहादिगुणसंपद्वैपरीत्याद् आरभ्यः स्यात्, स्वयं च यथाखिलमहीमण्डलस्वीकरणक्षमो विजिगीषुर् अनन्यारभ्यो याता परमण्डलोच्छित्तिसमर्थः स्याद् इति । अन्वयव्यतिरेकमूलत्वाच् च स्मृतेर् अनुक्तम् उक्तं वाखिलं विविच्य यथार्हं व्याख्येयम् । यतश् च नराधिप एवंगुणः स्यात् ततश् च प्रतिष्ठितराज्यस्यापि गुणार्जनम् अविरुद्धम् ॥ ३०४–३०६ ॥

 

_एवंगुणो ऽपि किम् अमात्येनेति नैवम् अतिमानी स्यात्, किं तर्हि । एवंगुण एव यः ।_

 

**              	स मन्त्रिणः प्रकुर्वीत प्राज्ञान् मौलान् स्थिराञ् छुचीन् ।**

**              	तैः सार्धं चिन्तयेत् कार्यं विप्रेणाथ ततः स्वयम् ॥ १।३०७ ॥**

 

तथा च मनुः ।

                    	अपि यत् सुकरं कर्म तद् अप्य् एकेन दुष्करम् ।

                    	विशेषतो ऽसहायेन किम् उ राज्यं महोदयम् ॥ इति । (म्ध् ७।५५)

मन्त्रिवचनं च सर्वसचिवोपलक्षणार्थम् । तथा चाह ।

                    	निर्वर्तेतास्य यावद्भिर् इतिकर्तव्यता नृभिः ।

                    	तावतो ऽतन्द्रितान् दक्षान् प्रकुर्वीत विचक्षणान् ॥ इति । (म्ध् ७।६१)

प्रधानमन्त्र्यर्थं चैतद् वचनम् । कार्यतस् त्व् अन्यकरणाविरोधः । दृष्टार्थत्वाच् चान्यमन्त्र्यभाव एव करणम् । यस् तु पैतृकादिकम् अन्यदीयं वा राज्यम् अवाप्नुयात्, स यदि तद्राज्ययोग्यं पूर्वामात्यानाम् आत्मविशिष्टम् अधिकं वान्यं मन्येत ततः प्रकृत्यकोपक्रमेण सर्वान् एवैवंगुणान् अन्यान् मन्त्रिणः कुर्यात् । प्रशब्दश् चोक्तन्यायेन प्रकर्षालोचनार्थः । ते च प्राज्ञा विवेकिनो मौलाश् च । मूलं राज्यं तदर्हाः मौलाः, राज्यविस्तारक्षमा इत्य् अर्थः । मूलतो वा ज्ञाता महाकुलीनाः । मूलक्रमागता वा ते ह्य् अधिकारात् प्रच्याविता अपि सत्य् एव सामर्थ्ये ऽनुरागातिरेकात् कुलाङ्कुशोपग्रहाद् वा विरोधानारम्भकाः । स्थिराः सर्वापत्सहिष्णवो ऽनन्यगामिनः साध्वारम्भकाश् च । शुचयो धर्मार्थकामभयोपधाशुद्धाः । प्रदर्शनार्थं चैतत् । सर्वथा लोकतः शास्त्रतश् चालोच्य यथार्हं स्वाधिकारानुसारेण सचिवसंनिवेशः कार्यः । यथाह बृहस्पतिः:


    स्वधर्मविद् अनुरक्तः शुचिर् अनुद्धत उद्युक्तो देशकालविन् नीतिनिगमेतिहासकुशलो ऽव्यसनी मृदुर् अर्थशास्त्रकृतयोग्यो हस्त्यश्वपुरुषाचाराहोरात्रयामनिर्गमविनिश्चितमतिश् च स्वपरबलबलाबलज्ञो बलाधिकृतः सेनापतिः स्यात् । कुलाढ्य उद्युक्तो मृदुर् उदात्तः समरचित्तः शूरो ऽनुरक्तो ऽभेद्यः पत्तिविशेषज्ञ इङ्गिताकारकुशलः प्रतिहारः स्यात् । वनकुलकालजातिसात्म्यगुणवयःशीलायुरादानगमनकल्पनावान् व्यपगतभयो विजयोर्जितमना हस्त्यध्यक्षः स्यात् । क्षेत्रजातिसात्म्यगुणलक्षणवाहनास्त्रज्ञो ऽत्यर्थसमर्थः शुचिर् अनुद्धतो ऽनुरूपो ऽश्वाध्यक्षः स्यात् । संधिभेदसंधानस्थानज्ञो ऽनुरक्तः शुचिर् दक्षः स्मृतिमान् देशकालज्ञो दर्शनीयो नीतिगतिज्ञः प्राज्ञो वाग्मी दूतः स्यात् । उभयत उत्तमवंशप्रभवः शुद्धो मनुबृहस्पत्युशनःशास्त्रविद् दण्डनीत्यादिकुशलो ऽशठो ऽजिह्मः संमानासंमानाविकृतो विगतभीः कार्याकर्यविनिश्चितमतिर् अहार्यः सर्वोपधाशुद्धो गूढमन्त्रो मन्त्री स्यात् । अविकार्यो ऽविकलेन्द्रियः प्रतापवान् सुभगः सुमुखो ऽकृपणो ऽप्रमादी दक्षो दाक्षिण्यचारित्ररक्षणार्थम् अधिकरणसंदिग्धविवेककृद् उपरिकः स्यात् । इति ।

एवं च भाण्डागारान्तःपुरमहानसशय्यागृहाद्यधिकृता यथार्हं विविच्य व्याकरणीयाः । एवं बृहस्पत्युशनःशास्त्रमतेन सर्वसचिवान् यथार्थं रजा कृत्वा तैः सार्धं यथार्हं सामान्यं च मन्त्रयित्वा व्यस्तसमस्ताभिप्रायं च विविच्य पश्चात् परमरहस्यगामिना महामन्त्रिसंपद्युक्तेन विदुषा ब्राह्मणेन सह षाड्गुण्ययुक्तं महोदयं चित्रफलं नयबीजं मन्त्रयेत् । ततस् तद्विश्वासात् स्वयं च तद् एव निपुणतो ऽपररात्रोत्थितः सम्यग् विविच्यादीर्घसूत्र्य् एव क्षिप्रम् अनुतिष्ठेत् । एवम् अखिलोन्नतिबीजं समासतो ऽभिहितं विविच्य विस्तरेण व्याख्येयम् । इत्य् अलं प्रसङ्गेन ॥ ३०७ ॥

 

_पूर्वोक्तन्यायेनैव ।_

 

                    	**पुरोहितं च कुर्वीत दैवज्ञम् उदितोदितम् ।**

**              	दण्डनीत्यां च कुशलम् अथर्वाङ्गिरसे तथा ॥ १।३०८ ॥**

 

तथाशब्दाद् पूर्वगुणयोगश् च । दैवज्ञो ज्योतिःशास्त्रवित् । प्राक्तनकर्मफलसंबन्धज्ञो वा । इदम् अस्मात् कर्मणो ऽद्य फलम् उपभुज्यते पश्चात् तु प्रतिसमाधिर् इत्य् उदितोदितः । दण्डनीत्यां च प्रवीणः । चशब्दात् त्रय्याम् आन्वीक्षिक्यां विविधवार्तायां च । एतच् च मन्त्रिणाम् अपि समानम् । अयं त्व् अस्य विशेषः: अथर्वाङ्गिरसे शान्तिकपौष्टिकाभिचाराद्यर्थं प्रवीणः स्यात् । एतेनापि सह यथार्थं मन्त्रणीयम् । सर्वामात्याश् चानेनैव धर्मोपधाशुद्धत्वेन परीक्ष्याः । एवम् अन्यैर् अपि यथास्थानम् उपधाविशेषैः सर्वामात्यपरीक्षा कर्तव्येति नीतिसंक्षेपः ॥ ३०९ ॥

 

_अयं च राज्ञो ऽअभ्यधिको वैशेषिको धर्मः ।_

 

                    	**श्रौतस्मार्तक्रियाहेतोर् वृणुयद् ऋत्विजस् तथा ।**

**              	यज्ञांश् चैव प्रकुर्वीत विधिवद् भूरिदक्षिणान् ॥ १।३०९ ॥**

 

तथाशब्दात् पुरोहितो ऽपि श्रौतस्मार्तक्रियाहेतोर् एव । ऋत्विग्वरणं चैतत् कर्मप्रयोगाद् बहिर् आदित एव द्रष्टव्यम् । यज्ञांश् च विधिवत् कुर्यात्, न तु यथा कथंचनेत्य् अर्थः । भूरिदक्षिणा बहुसुवर्णकादयः । प्रसर्पकदानापेक्षया वा भूरिदक्षिणत्वं योज्यम् ॥ ३०९ ॥

 

_यज्ञव्यतिरेकेणापि ।_

 

                    	**भोगांश् च दद्याद् विप्रेभ्यो वसूनि विविधानि च ।**

 

_कस्मात् । यस्मात् ।_

 

                    	**अक्षयो ऽयं निधी राज्ञां यद् विप्रेषूपपादितम् ॥ १।३१० ॥**

 

भोगा अन्नपानादयः । चशब्दो ऽभयसत्काराद्यर्थः । वसूनि हिरण्यादीन्य् अनेकविधानि । चशब्दः संप्रदानगतवैचित्र्यार्थः । तथा च मनुः: "समम् अब्राह्मणे दानम्" इत्यादि (म्ध् ७।८५) । स्पष्टम् अन्यत् ॥ ३१० ॥

 

_भूयश् च दानविधिप्ररोचनायाह ।_

 

                    	**अस्कन्नम् अव्यथं चैव प्रायश्चित्तैर् अदूषितम् ।**

 

_यस्मात्, तस्मात् ।_

 

                    	**अग्नेः सकाशाद् विप्राग्नौ हुतं श्रेष्टम् इहोच्यते ॥ १।३११ ॥**

 

_किं पूर्वार्जितम् आपदर्थं स्थितं भाण्डागाराद् एव दातव्यम् । नेत्य् उच्यते ।_

 

                    	**धर्मेण लब्धुम् ईहेत लब्धं यत्नेन पालयेत् ।**

**              	पालितं वर्धयेन् नित्यं वृद्धं पात्रेषु निक्षिपेत् ॥ १।३१२ ॥**

 

स्पष्टार्थः श्लोकः ॥ ३१२ ॥

 

_एवं तावद् धिरण्यादिषु प्रदानान्ततैव । भूमिनिबन्धदानयोस् त्व् अयं विशेषः ।_

 

                    	**दत्त्वा भूमिं निबन्धं वा कृत्वा लेख्यं तु कारयेत् ।**

 

_कस्मात् ।_

 

                    	**आगामिक्षुद्रनृपतिपरिज्ञानाय पार्थिवः ॥ १।३१३ ॥**

 

निबन्धो ऽक्षयनिधिः । स्पष्टम् अन्यत् ॥ ३१३ ॥

 

_किं पुनर् वक्ष्यमाणलेख्यलक्षणवत् कार्यम् । नेत्य् उच्यते । किं तर्हि ।_

 

                    	**पटे वा ताम्रपट्टे वा स्वमुद्रापरिचिह्नितम् ।**

**              	अभिलेख्यात्मनो वंश्यान् आत्मानं च महीमतिः ॥ १।३१४ ॥**

**              	प्रतिग्रहपरीमाणं दानाच्छेदोपवर्णनम् ।**

**              	स्वहस्तकालसंपन्नं शासनं कारयेत् स्थिरम् ॥ १।३१५ ॥**

 

पटवचनं भूर्जनिवृत्त्यर्थम् । परिशब्दात् प्रज्ञादूतकस्वहस्तमुद्रास्कन्धावारसमावासनामदेशादिचिह्नितम् । आदाव् एवाभिलेखनीयाः पूर्वपुरुषास् त्रयः । वंश्यत्ववचनाच् च स्त्रियो ऽपि । अनन्तरम् आत्मानम् । ततः प्रतिग्रहपरीमाणम् । अस्मिन् देशे ऽमुकनामेयान् ग्राम इत्यादि । ततो दानाच्छेदम् उपवर्ण्य । एतद् दानफलम्, एतद् आच्छेदनफलं,

                    	षष्टिं वर्षसहस्राणि स्वर्गे निष्ठति भूमिदः ।

                    	आच्छेत्ता चानुमन्ता च तन्य् एव नरके वसेत् ॥

इत्यादि । लेखकनामाङ्कितं स्वहस्तसंयुक्तम् आगामिक्षुद्रनृपत्यशोचनं स्थिरं भूमेश् छिद्रन्यासेनाचन्द्रात् स्थितिसंस्थानं कारयेत् । सर्वथा यथागामिनो ऽप्य् अस्माद् एव शासनान् न विकुर्युः, तथा कार्यम् इति ॥ ३१४–३१५ ॥

 

_<span style="text-decoration:underline;">ननु</span> च राष्ट्रसंकोचप्रसङ्गात् भूमिदानम् अयुक्तम् । <span style="text-decoration:underline;">राजवृत्तान्तानभिज्ञ, मैवम्</span> । नित्यम् एव हि त्रिवर्गवृद्धिचतुरो राजा ।_

 

                    	**रम्यं पशव्यं स्वाजीव्यं जाङ्गलं देशम् आश्रयेत् ।**

**              	तत्र दुर्गाणि कुर्वीत जनकोशात्मवृद्धये ॥ १।३१६ ॥**

 

दुर्गाणीति बहुवचनं दुर्गभेदप्रकारार्थम् । यथाह मनुः ।

                    	धन्वदुर्गं महीदुर्गम् अब्दुर्गं वार्क्षम् एव च ।

                    	नृदुर्गं गिरिदुर्गं च समाश्रित्य वसेत् पुरम् ॥

                    	सर्वेण तु प्रयत्नेन गिरिदुर्गं समाश्रयेत् ।

                    	एतेषां बाहुगुण्येन गिरिदुर्गं प्रशस्यते ॥ (म्ध् ७।७०–७१)

इत्यादि ॥ ३१६ ॥

 

_एवं दुर्गाणि कृत्वा तं देशम् अध्यास्य ततः ।_

 

                    	**तत्र तत्र च निष्णातान् अध्यक्षान् कुशलाञ् छुचीन् ।**

**              	प्रकुर्याद् आयकर्मान्तव्ययकर्मसु चोद्यतान् ॥ १।३१७ ॥**

 

नात्र तिरोहितम् इवास्ति ॥ ३१७ ॥

 

_एवं तावत् स्वराष्ट्र एवार्जननियम उक्तः । इदानीं परस्वानपहरणप्रसक्ताव् अपवादम् आह ।_

 

                    	**नातः परतो धर्मो नृपाणां यद् रणार्जितम् ।**

**              	विप्रेभ्यो दीयते द्रव्यं प्रजाभ्यश् चाभयं सदा ॥ १।३१८ ॥**

 

रणार्जिताद् इत्य् अभिप्रायः ॥ ३१८ ॥

 

_इदानीं "न संशयं प्रपद्येत" _(य्ध् १।१३२) _"न हिंस्यात् सर्वभूतानी" इति प्रतिषेधद्वयात् संग्रामाप्राप्तिप्रसक्ताव् आह ।_

 

                    	**य आहवेषु वध्यन्ते भूम्यर्थम् अपराङ्मुखाः ।**

**              	अकूटैर् आयुधैर् यान्ति ते स्वर्गं यागिनो यथा ॥ १।३१९ ॥**

 

आहवः संग्रामः । भूम्यर्थवचनं दण्डकोशादेर् अप्य् उपलक्षणार्थम् । अकूटैर् आयुधैर् युध्यमाना इति योज्यम् । कूटानि विषदिग्धकर्णिकादीनि । आयुधवचनं सर्वायुधोपलक्षणार्थम् । स्पष्टम् अन्यत् ॥ ३१९ ॥

 

_भूयश् च संग्रामविधिप्ररोचनां युद्धाकृतिप्रकारं चाह ।_

 

                    	**पदानि क्रतुतुल्यानि भग्नेषु विनिवर्तताम् ।**

**              	राजा सुकृतम् आदत्ते हतानां विपलायताम् ॥ १।३२० ॥**

 

युद्धार्थम् एव हि तत्संग्रहाद् युक्तम् एवैतत् ॥ ३२० ॥

 

_एवं च सति सर्वथा संग्रामे हिंसायां प्राप्तायाम् अपवादार्थम् आह ।_

 

                    	**तवाहंवादिनं क्लीबं निर्हेतिं परसंगतम् ।**

**              	न हन्याद् विनिवृत्तं च युद्धप्रेक्षकम् एव च ॥ १।३२१ ॥**

 

चशब्द आयुधादिव्यसनापन्नाद्यर्थः । निर्हेतिर् अयुध्यमानः । परसंगतो ऽन्येन युध्यमानः । स्पष्टम् अन्यत् ॥ ३२१ ॥

 

_एवाम् तावत् सामासिको राजनयः । इदानीम् आन्वहिकं राज्ञः कर्म ।_

 

                    	**कृतरक्षः समुत्थाय पश्येद् आयव्ययौ स्वयम् ।**

**              	व्यवहारांस् ततो दृष्ट्वा स्नात्वा भुञ्जीत कामतः ॥ १।३२२ ॥**

** **

रक्षा दिव्या मानुषी च द्विविधा । देवब्राह्मणपूजादिलक्षणा मङ्गलात्मिका च दिव्या, सुपरीक्षितोद्यतायुधयुद्धपुरुषैः परिवेष्ठनं मानुषी । तथा च बृहस्पतिः: "ब्रह्मशङ्खस्तुतिपुण्याहशब्दैर् विबुध्योत्थाय संध्याम् उपास्य देवपितृब्राह्मणान् मनसा वा नमस्कृत्य धर्मार्थकामभयोपधाशुद्धावञ्चकगृहीतायुधायातयामविश्वासोत्पन्नासन्नपरिवृतः" इत्यादि । गुरुतरात्ययिककार्यानुरोधेन स्वयम् एवायव्ययं पश्येद् व्यवहारांश् च वक्ष्यमाणविधिना । ततः स्नात्वा देवपित्राद्यर्चनं कृत्वान्तःपुरं प्रविश्य कामतः सुपरीक्षितम् अन्नम् अश्नीयात् ॥ ३२२ ॥

 

_एवं स्वपरराष्ट्रव्यवस्थया द्रव्यार्जनविधिर् उक्तः । तत् पुनर् द्रव्यं किम् उत्पन्नम् एव पात्रे समर्पणीयं तदर्थत्वाद् उत्पादनस्य । एवम् इति प्राप्त आह ।_

 

                    	**हिरण्यं व्यापृतानीतं भाण्डागारे न्यसेत् ततः ।**

**              	पश्येच् चारांस् ततो दूतान् प्रेषयेन् मन्त्रिसंगतः ॥ १।३२३ ॥**

 

सर्वाधिकारव्यापृतैर् आहृतमात्रं भाण्डागार एव न्यसेत्, न दद्यात् । तत एव हेतोर् "वृद्धं पात्रेषु निक्षिपेत्" इति (य्ध् १।३१२) । नित्यं च भुक्त्वा व्यपेतक्लमो विश्वस्तचित्तः पश्येच् चारान् अवस्थितानेकविधचारप्रहितान् प्रहेतव्यांश् च । अयं हि नीतिसंक्षेपः: नित्यं ह्य् अनेकविधाः सर्वाश्रमसर्वपाषण्डिनो लिङ्गिनो ऽनेकविद्याव्याजकपटैः परराष्ट्रस्वराष्ट्रविन्यस्तास् तत्प्रहितान्धमूकजलबधिरोन्मत्तादिप्रकारकपटप्रच्छन्नाः प्रख्यापितकुतूहलप्रधानतया सर्वसत्त्वानुजिघृक्षापरत्वप्रसिद्ध्या वा राज्ञा प्रयत्नतो गूढसङ्केतनिपुणेनान्वहम् अप्रमत्तेन द्रष्टव्याः । यद् वा, एकं कंचिद् वामनकुब्जादिकम् आत्मनो ऽतिशयवाल्लभ्यप्रख्यातं सुपरीक्षितम् आप्तं चारव्यापरे नियोजयेत् । स चाखिलां राज्ञो नित्ययुक्तचारप्रहितां मुहुर् मुहुर् वार्तां संपादयेत् । एवं चारान् दृष्ट्वा तदर्थनिश्चयानुसारेण सर्वार्थेषु यथार्थं दूतान् प्रेषयेत् प्रधानामात्यसंगतः । षाड्गुण्यनयानुसारिणा त्व् एतच् चित्रसंचारम् आभ्युदयिकबीजम् अप्रमत्तेनान्वहं वप्तव्यम् ॥ ३२३ ॥

 

_यतश् च गूढमन्त्रत्वम् आभ्युदयिकबीजम् ।_

 

                    	**ततः स्वैरविहारी स्यान् मन्त्रिभिर् वा समागतः ।**

**              	बलानां दर्शनं कृत्वा सेनान्या सह चिन्तयेत् ॥ १।३२४ ॥**

 

स्वैरविहारिता प्रधानमन्त्रिण्य् अप्य् अप्रकटितमन्त्रता । यद् वा मन्त्रिभिर् उत्पन्नविश्वासैः सहैवैतच् चारादिदर्शनं कुर्याद् इति । अगूढमन्त्रताप्य् अनभ्युदयायैवेत्य् अभिप्रायः । नयाविरोधेन चैतयोर् व्यवस्था । भूयो भूयः सर्वसचिवाः सुपरीक्षिता अपि परीक्ष्याः । परीक्षितैश् च सह यथार्हं कार्यप्रवृत्तिर् इति । किं च, बलानां हस्त्यश्वरथपादातायुधसंनाहादिसरेतरविवेकेन निपुणतो महाबलाधिकृतसेनापतिसमक्षं दर्शनं कृत्वा ततः षाड्गुण्यं निपुणतः पूर्वोक्तक्रमेणैव चिन्तयेत् । दण्डकोशाद्यनुसारेणैव संधिविग्रहादिनियम इत्य् अभिप्रायः ॥ ३२४ ॥

 

_न चैकान्ततो ऽर्थनिष्ठतयैवेतरपुरुषार्थहापनम् । किं तर्हि ।_

 

                    	**संध्याम् उपास्य शृणुयाच् चाराणां गूढभाषितम् ।**

**              	गीतनृत्तैश् च भुञ्जीत पठेत् स्वाध्यायम् एव च ॥ १।३२५ ॥**

 

गीतनृत्तैश् च भुञ्जीत, कामम् अप्य् अनुरुन्ध्यात् । पठेच् च स्वाध्यायम् । धर्मान् न हापयेद् इत्य् अर्थः । यद् वा, एतत्परम् एतच्छ्लोकार्धरम्: महत्याम् अप्य् आपद्य् अविषादिनम् आत्मानं दर्शयितुं स्थितकृत्यचिन्ताप्रवण एव स्वव्यसनगोपनाय परप्रस्वापनाय वानाकुलतयैव, गीतनृत्तैश् च भुञ्जीत पठेत् स्वाध्यायम् एव च । चशब्दान् मृगयाम् अप्य् अनुतिष्ठेत् ॥ ३२५ ॥

 

_किं च ।_

 

                    	**संविशेत् तूर्यघोषेण सुप्त्वा बुध्येत् तथैव च ।**

**              	शास्त्राणि चिन्तयेद् बुद्ध्वा सर्वकर्तव्यतास् तथा ॥ १।३२६ ॥**

 

अपस्वप्नायतो मन्त्रस्रुतिर् मा भूद् इति यावत्स्वापं यथास्थानं तौर्यत्रिको नृत्तगीतवादित्रलक्षणः प्रयोज्यः । चशब्दो वन्द्यादिघोषणार्थः । कामो ऽपि चैवम् उत्पन्नः संवृतो भवति, अर्थश् च । सुप्त्वा विबुध्य व्यपेतक्लमो निपुणया प्रज्ञया त्रिवर्गचातुर्येण सर्वार्थं विनिश्चिनुयात् ॥ ३२६ ॥

 

_एवं च निपुणतश् चित्रोदयां नीतिं नियम्य ।_

 

**              	प्रेषयेत् ततश् चारान् स्वेष्व् अन्येषु च सादरम् ।**

**              	ऋत्विक्पुरोहिताचार्यैर् आशीर्भिर् अभिनन्दितः ॥ १।३२७ ॥**

 

पश्चिमयाम एव चारान् प्रेषयेत्, स्वेषु स्थितचारमण्डलेषु । ये तु परराष्ट्रसचिवा नीतिचातुर्याद् भेदिताः, तेषु च सबहुमानं चारान् प्रेषयेत् । चशब्दाद् आटविकस्वमण्डलगतेषु च । एवं च विशालाक्षः ।

                    	वन्यान् वनगतैर् नित्यं मण्डलस्थांस् तथाविधैः ।

                    	चारैर् आलोच्य सत्कुर्याज् जिगीषुर् दीर्घदूरदृक् ॥ ३२७ ॥

 

_एवं चारान् प्रेष्याग्नीन् हुत्वर्त्विगाद्याशीर्भिर् अभिनन्दितः सभां प्रविश्य ततः ।_

 

**              	दृष्ट्वा ज्योतिर्विदो वैद्यान् दद्याद् गां कनकं महीम् ।**

**              	नैवेशिकानि च तथा श्रोत्रियाणां गृहाणि च ॥ १।३२८ ॥**

 

ज्योतिर्विदो वैद्यांश् च दृष्ट्वात्मीयशरीरसंस्थां ग्रहगोचरं चालोच्य निमित्तविशेषं च बुद्ध्वा तदनुसारेणैव श्रोत्रियेभ्यो यथार्हं गां कनकम् इत्यादि दद्यात् । गतार्थम् अन्यत् ॥ ३२८ ॥

 

_अयं चान्यो राज्यप्राप्तिस्थितिकरः सारनयसंक्षेपः ।_

 

                    	**ब्राह्मणेषु क्षमी स्निग्धेष्व् अजिह्मः क्रोधनो ऽरिषु ।**

**              	स्याद् राजा भृत्यवर्गेषु प्रजाभ्यश् च यथा पिता ॥ १।३२९ ॥**

 

स्निग्धो निरभिसंधिस्नेहैकनिबन्धनतया मित्रम् । अजिह्मो ऽकुटिलः । स्पष्टम् अन्यत् ॥ ३२९ ॥

 

_कस्मात् पुनर् एतद् एवम् । यस्मात् ।_

 

**              	पुण्यात् षड्भागम् आदत्ते न्यायेन परिपालयन् ।**

 

_कस्मात् ।_

 

**              	सर्वदानाधिकं यस्मान् न्यायेन परिपालनम् ॥ १।३३० ॥**

 

_केन पुनः प्रजाः पीड्यन्ते, येनायं प्रयत्नः । उच्यते ।_

 

                    	**चाटतस्करदुर्वृत्तमहासाहसिकादिभिः ।**

**              	पीड्यमानाः प्रजा रक्ष्याः कायस्थैश् च विशेषतः ॥ १।३३१ ॥**

 

कायस्था रागादयः । लेखका इत्य् अन्ये ॥ ३३१ ॥

_ _

_यदि त्व् एवमादिभ्यो राजा रक्षां न कुर्यात् ततः।_

 

**              	अरक्ष्यमाणाः कुर्वन्ति यत् किंचित् किल्बिषं प्रजाः।**

**              	तस्मात् तु नृपतेर् अर्थं**

 

स्याद् इति शेषः ।

 

_कस्मात् ।_

 

**                                         	यस्माद् गृह्णात्य् असौ करान् ॥ १।३३२ ॥**

 

_कथं पुनः पीडाः प्रजाभ्यो विजानीयाद् राजा । <span style="text-decoration:underline;">ननु</span> उक्तं _"_तत्र तत्र च निष्णातान् अध्यक्षान्_"_ कुर्याद् इति _(य्ध् १।३१७)_ । एत एव यदा विकुर्युस् तदा कथम् इति चेत् । <span style="text-decoration:underline;">उच्यते</span> ।_

 

                    	**ये राष्ट्राधिकृतास् तेषां चारैर् ज्ञात्वा विचेष्टितम् ।**

**              	साधून् संमानयेन् नित्यं विपरीतांस् तु घातयेत् ॥ १।३३३ ॥**

 

_यदा तु दुष्टजनाः सहाध्यक्षैर् एकीभूय लुब्धाः साधुजनं खलीकुर्युः, ततस् तान् अपि ।_

 

**              	उत्कोचजीविनो द्रव्यहीनान् कृत्वा विवासयेत् ।**

 

_ये तु साधवस् तान् ।_

 

                    	**सदानमानसत्कारैः श्रोत्रियान् वासयेत् सदा ॥ १।३३४ ॥**

 

श्रोत्रियवचनं दृष्टान्तार्थम् । यद् वा दानादिभिर् अपि श्रोत्रियान् एव वासयेद्, न करदान् अप्य् अविनीतान् इत्य् अर्थः ॥ ३३४ ॥

 

_यतश् चैतद् एवम्, अतः ।_

 

**              	अन्यायेन नृपो राष्ट्रात् स्वकोशं यो ऽभिवर्धयेत् ।**

**              	सो ऽचिराद् विगतश्रीको नाशम् एति सबान्धवः ॥ १।३३५ ॥**

 

_कस्मात् पुनर् एतद् एव, यस्मात् ।_

 

**              	प्रजापीडनसंतापसमुद्भूतो हुताशनः ।**

**              	राज्ञः कुलं श्रियं प्राणान् नादग्ध्वा विनिवर्तते ॥ १।३३६ ॥**

 

अत्यपराधाद् एकलोष्टवधेनाप्य् एनं हन्युर् इत्य् अभिप्रायः । दण्डकोशाद्युच्छित्तिस् तु तन्मूलत्वान् नियतैव ॥ ३३६ ॥

 

_<span style="text-decoration:underline;">ननु</span> एवं परराष्ट्रे ऽपि पीडनाद् अयम् एव दोषः । <span style="text-decoration:underline;">धर्मेतरानभिज्ञ, मैवम्</span> ।_

 

                    	**य एव धर्मो नृपतेः स्वराष्ट्रपरिपालने ।**

**              	तम् एव कृत्स्नम् आप्नोति परराष्ट्रं वशं नयन् ॥ १।३३७ ॥**

 

इयं तावद् धर्मगतिः । दोषान्तरं त्व् अत्र नासङ्कनीयम् एवेत्य् अभिप्रायः ॥ ३३७ ॥

 

_किं तु ।_

 

                    	**यस्मिन् यस्मिन् य आचारो व्यवहारः कुले स्हितिः ।**

**              	तथैव परिपाल्यो ऽसौ यदा वशम् उपागतः ॥ १।३३८ ॥**

 

धर्माविरोधेनेति शेषः । आत्मीयत्वाद् एव पालने प्राप्ते गुणार्थं वचनम् ॥ ३३८ ॥

 

_कथं पुनः परराष्ट्रसिद्धिः । मन्त्रत इति ब्रूमः । तदधीना हि कोशदण्डादयः । अतश् च ।_

                    	**मन्त्रमूलं यतो राज्यम् अतो मन्त्रं सुरक्षितम् ।**

**              	कुर्याद् यथास्य न विदुः कर्मनाम् आ फलोदयात् ॥ १।३३९ ॥**

 

स्वपरराष्ट्रप्राप्तिस्थितिवृद्धिहेतुर् मन्त्र एव सुनिर्णीतः सुगुप्तो यस्मात्, तस्मान् निर्णयगुप्तिभ्यां सुरक्षितः कार्यः, विपर्यये सर्वोच्छेदप्रसङ्गात् । न च फलोदये ऽपि मन्त्रः प्रकाश्यः, पुनर् अपि तथाकरणात् । फलदर्शनात् तु कारणम् अनुमिमाना न विशेषनिर्धारणं कुर्युः कुतूहलेनात्र समुत्पन्नेन । अतः कृत्येतरवर्गयोः सर्वथा मन्त्रप्रच्छादनं नियोगतः कर्तव्यम् । मन्त्रशक्त्यधीने एव ह्य् उत्साहप्रभुशक्ती, तदपाये ऽपि हि मन्त्रशक्त्यैव सिद्धिदर्शनात् अतस् तद्गुप्तौ यत्नः कार्य इति ॥ ३३९ ॥

 

_किं पुनस् तन् मन्त्रणीयम् । उक्तं च दिक्प्रचारदूतसंप्रेषणकापटिकोदास्थितगृहपतिक-वैदेहकतापसव्यञ्जनावस्थितचारप्रपञ्चपरिनिरूपणपरप्रयुक्तकापटिकाद्युच्छेद-दुर्गादिकरणकन्यासंप्रदानकुमारचिन्तान्तःपुरप्रचाराद्यनेकविधं च । इदं चापरम् ।_

 

**              	अरिर् मित्रम् उदासीनो ऽनन्तरस् तत्परः परः ।**

**              	क्रमशो मण्डलं चिन्त्यं सामादिभिर् उपक्रमैः ॥ १।३४० ॥**

 

विजिगीषोर् अवस्थितस्य भूम्यन्तरः शत्रुः । तस्मात् परो मित्रम् । तत्परस् तूदासीनः । एवम् इदं मण्डलम् अवस्थितं सामोपप्रदानभेददण्डैर् यथार्हं चिन्त्यम् ॥ ३४० ॥

 

_कस्मात् पुनर् यथार्हं सामादियोजना । यस्मात् ।_

 

**              	उपायाः साम दानं च भेदो दण्डस् तथैव च ।**

 

_उपायत्वाद् एव च ।_

 

                    	**सम्यक् प्रयुक्ताः सिध्येयुर् दण्डस् त्व् अगतिका गतिः ॥ १।३४१ ॥**

 

साम वाचिकं कायिकं च । दानं दीयमानस्याकोपेन ग्रहणं, स्वकीयस्य च दानम् । भेदः संहतयोर् उपजप्यविश्लेषणम् । दण्डो हठात् प्रसाधनम् । ते ऽमी व्यस्ताः समस्ताश् च यथार्हं योज्याः । आद्योपयत्रयक्षये दण्डः । तत्रारिस् त्रिविधः सहजः कृत्रिमो भूम्यनन्तरश् च । अनन्तरो दण्डसाध्य एव । तथा मित्रं सहजकृत्रिमानन्तरपरत्वेन । अनन्तरपरः सामोपप्रदानगोचरः । सामैवोदासीनेषु । अरिपक्ष्याः सर्वदा भेद्या एव । इत्येवमादिप्रकारो बहुधा प्रयोगानुसाराद् द्रव्यशुद्धिवद् "देशं कालं तथात्मानम्" (ब्ध् १।८।५३) इत्य् अवेक्ष्य सामादिप्रयुक्तिनियमः ॥ ३४१ ॥

 

_याश् चैता राज्यप्रकृतयः स्वाम्याद्याः, तासु यथार्हम् आलोच्य सुरक्षितमन्त्रो विजिगीषुः ।_

 

                    	**संधिं सविग्रहं यानम् आसनं संश्रयं तथा ।**

**              	द्वैधीभावं गुणान् एतान् यथावत् परिकल्पयेत् ॥ १।३४२ ॥**

 

हिरण्यादिपणनिबन्धेनोभयानुग्रहार्थः संधिः । स कदाचिद् द्वयोर् अपि तादात्विकफलः । कदाचिद् एकस्य तदात्वे ऽन्यस्यायत्याम् । तथा च मनुः ।

                    	समानयानकर्मा वा विपरीतस् तथैव च ।

                    	तदात्वायतिसंयुक्तः संधिर् ज्ञेयो द्विलक्षणः ॥ इति । (म्ध् ७।१६३)

एवं विग्रहादिद्वैविध्यम् अप्य् उदाहार्यम् । संधिविपरीतो विग्रहः । अभ्युच्चयातिरेके रिपून् प्रति गमनं यानम् । अनारम्भत्वम् आसनम् । संधिविग्रहद्वयबीजोपादानं द्वैधीभावः । क्षीणस्यान्याश्रयणं संश्रयः । तदात्वे परिक्षीणस्य भाविन्य् अभ्युच्चये संधिकरणम्, विपर्यये विग्रहः । मित्रोपरोधाच् चोभयम् । मित्रानुरोधाद् भाविबलापेक्षया च प्रक्षीणः शनकैः परान् सान्त्वयन् आसनेन वृद्धिम् आतिष्ठेत् । प्रक्षीण एव चावष्टब्धो द्विधा बलं व्युह्य द्वयबीजम् उपादद्यात् । सर्वपरिक्षये तु स्वबलव्यसनेन वा कुलीनं बलवन्तम् अलुब्धं धार्मिकं पूर्वपुरुषाश्रितं मित्रवर्गभूयिष्ठं राजानं क्षिप्रम् आश्रयेत् । सर्वथा च सामोपप्रदानाभ्यां तम् एवाराधयेत् । तथा चाह ।

                    	निग्रहं प्रकृतीनां च कुर्याद् यो ऽरिबलस्य च ।

                    	उप्सेवेत तं नित्यं सर्वयत्नैर् गुरुं तथा ॥ इति । (म्ध् ७।१७५)

यदा तु मन्त्रोत्साहप्रभुशक्तियुक्तः, तदा यातव्यं प्रतिविधायामित्रं प्रति गच्छेत् । तथा चाहुः: "सामन्तयोर् व्यसनसाध्ये न यातव्यं तम् अमित्रम् एव यायात्" इति ॥ ३४२ ॥

 

_मित्रानुरोधेन स्वेच्छया वा गच्छन् सांपरायिकेन विधिना ।_

 

                    	**यदासम्यग्गुणोपेतं परराष्ट्रं तदा व्रजेत् ।**

**              	परश् च हीन आत्मा च हृष्टवाहनपूरुषः ॥ १।३४३ ॥**

 

गतार्थः श्लोकः ॥ ३४३ ॥

 

_<span style="text-decoration:underline;">ननु</span> एवं सकल एवारम्भो ऽनर्थकः, सुसमृद्धानाम् अपि विपर्ययदर्शनात् । तथा च सुयोधनस्य विराटं प्रति घोषयात्रायां च दृष्टम् एव । उक्तं च: "ग्रहाधीना नरेन्द्राणाम् उच्छ्रयाः पतनानि च" इति _(य्ध् १।३०३)_ । अतो दैवतन्त्रत्वात् राज्यस्यापभ्रष्टमूलाम् इवेमां स्मृतिं मन्यामहे । <span style="text-decoration:underline;">पुरुषकारानभिज्ञ, मैवम्</span> ।_

 

                    	**दैवे पुरुषकारे च द्वये सिद्धिः प्रतिष्ठिता ।**

 

न दैव एवेत्य् अभिप्रायः ।

 

_किं च, दैवस्वरूपम् अप्य् अनिरूपितम् आयुष्मता । यतः।_

 

                    	**तत्र दैवम् अभिव्यक्तं पौरुषं पौर्वदेहिकम् ॥ १।३४४ ॥**

 

जन्मान्तरीयपुरुषकार एव दैवम् इत्य् उच्यते, नान्यद् इत्य् अर्थः ॥ ३४४ ॥

 

_<span style="text-decoration:underline;">ननु</span> एवम् अपि षाड्गुण्यनिरूपणं व्यर्थम् एव । <span style="text-decoration:underline;">उच्यते</span> । यदि हि सर्वं दैवाधीनम् एव स्यात् तदैवं स्यात् । अपि तु यदा तु ।_

 

                    	**केचिद् दैवाद् धठात् केचित् केचित् पुरुषकारतः ।**

**              	सिद्ध्यन्त्य् अर्था मनुष्याणां**

 

तदैतद् अचोद्यम् इति शेषः ।

 

_किं च ।_

 

                                                                    	**तेषां योनिस् तु पौरुषम् ॥ १।३४५ ॥**

 

तेषां दैवहठपुरुष्काराणां पौरुषम् एव योनिः कारणम् इत्य् अर्थः । हठो ऽपि यो ऽध्यवसायातिशयः वेतालसाधनादिकः सो ऽपि च पुरुषकारातिशय एवेत्य् अर्थः । अतः सूक्तं "तेषां योनिस् तु पौरुषम्" इति ॥ ३४५ ॥

 

_<span style="text-decoration:underline;">ननु</span> एवम् अप्य् अपरिहृतम् एवास्मच्चोद्यम् । <span style="text-decoration:underline;">अहो</span> खल्व् अतिशयवान् मातृमतो विवेकः । पश्य ।_

 

                    	**यथा ह्य् एकेन चक्रेण रथस्य न गतिर् भवेत् ।**

**              	एवं पुरुषकारेण विना दैवं न सिद्ध्यति ॥ १।३४६ ॥**

 

सुष्ठ्व् अपि हि दैवसंपन्नाः पदार्थस्थितिं नैवातिवर्तन्ते । न जातुचिद् उपनीतम् अपि भोज्यं व्यापारम् अन्तरेण मुखं प्रविशति । व्यापारो ऽपि हि दैवाद् एवेति चेत्, न । दैवस्यापि तत्पूर्वकत्वाद् इत्य् उक्तं प्राक्तन एव कर्मणि दैवशब्द इति । तद् अपि दैवान्तरेणेति चेत्, अव्यवस्थैवं सति स्यात् । भवतु, अनादित्वान् निर्दोषेति चेत्, न, निर्निमित्तत्वप्रसङ्गात् । तदभिधाने चावस्थितं पुरुषकारस्यानपेक्षत्वम् । दृष्टानुगुण्येन चादृष्टकल्पना युक्ता, न दृष्ट्बाधेन । आम्नायस्य चैवम् अप्रामाण्यप्रसङ्गः । निमित्तान्तरकल्पने चादृष्टकल्पना दुष्परिहार्यैव स्यात् । अतः पुरुषकारप्राधान्याद् युक्तः कृत्स्न एवायम् उपदेश इति स्थितम् ॥ ३४६ ॥

 

_<span style="text-decoration:underline;">यदि तु</span> मित्रेण सह तुल्यफलायां यात्रायाम् अवष्टब्धो रिपुर् अशक्तो भूम्यादि प्रयच्छेत्, तदा किं मित्रम् अतिसंधाय स्वकार्यं न क्रियते उक्तं हि मनुनापि: "यथैनं नातिसंदध्युर् मित्रोदासीनशत्रवः" इत्यादि_ (म्ध् ७।१८०)_, "विदध्याद् धितम् आत्मनः" इति च _(म्ध् ७।५७)_ । <span style="text-decoration:underline;">धर्मेतरविवेकाकुशल, मैवम्</span> ।_

 

                    	**हिरण्यभूमिलाभेभ्यो मित्रलब्धिर् वरा यतः ।**

**              	अतो यतेत तत्प्राप्तौ सत्यं रक्षेत् समाहितः ॥ १।३४७ ॥**

 

समाहितो लोकद्वयहिताभिज्ञः ॥ ३४७ ॥

 

_किं च ।_

** **

**              	स्वाम्य् अमात्यो जनो दुर्गं कोशो दण्डस् तथैव च ।**

**              	मित्राण्य् एताः प्रकृतयो राज्यं सप्ताङ्गम् उच्यते ॥ १।३४८ ॥**

 

स्वामी राजा । अमात्यः सचिवः । जनो जनपदः । कोशो द्रव्यनिचयः । दण्डो बलं हस्त्यश्वरथपादातात्मकम् । मित्रदुर्गे उक्ते । एताः प्रकृतयः सप्तैव । एतदपेक्षया हि राज्यं सप्ताङ्गम् उच्यते यस्मात्, तस्माद् यथैवात्मामात्यादिप्रकृतयश् च प्रयत्नतः पालनीयाः, तथैव मित्राण्य् अपीत्य् अर्थः ॥ ३४८ ॥

 

_एवं यद् दैवपुरुषकाराभ्यां कथम् अपि प्राप्तुं शक्यं राज्यं प्राक्तनानेकविधपुण्यसमुदायाद् ऐहिकविचित्रगुणसंपद्योगाच् च, धीमान् कृतविद्यः सत्यसंधश् च ।_

 

                    	**तद् अवाप्य नृपो दण्डं दुर्वृत्तेषु निपातयेत् ।**

 

_कस्मात् । यस्मात् ।_

 

                    	**धर्मो हि दण्डरूपेण ब्रह्मणा निर्मितः पुरा ॥ १।३४९ ॥**

 

तद् राज्यं राजा सुदुर्लभं लब्ध्वा निर्व्याजप्रसाधितसमग्रदण्डपातैश् चतुर्वर्गप्राप्तिलम्पटः प्रयत्नाद् दुर्विनीयमानान् आलोच्याविनीतेषु यथार्हं दण्डं पातयेत् । न चातिमृदुहृदयतया हृद्विलेखः कार्यः । धर्म एवायं दण्डाभिधानो ब्रह्माण्डान्तर्वर्त्यखिलप्राणिसङ्घोपकारार्थं ब्रह्मणा वेदेन निर्मितो विहितः । पुरेत्य् अनादित्वेन निर्विचिकित्सानुष्ठानप्ररोचनार्थम् । तथा च गौतमः: "ततः शेषेण विशिष्टदेशजाति" (ग्ध् ११।२९) इत्य् उपक्रम्य "विष्वञ्चो विपरीता नश्यन्ति । तान् आचार्योपदेशो दण्डश् च पालयते । तस्माद् राजाचार्याव् अनिन्द्यौ" (ग्ध् ११।३०–३२) इत्यादि । आम्नायश् च: "सह वा इदम् अभवत् । देवाश् च मनुष्याश् च ते यदोपकारैर् न शेकुर् मनुष्यान् आत्मीकर्तुम् अथ देवास् तिरोबभूवुः, तान् प्रजापतिर् अब्रवीत् । कः प्रजाः पालयिता भुवि सर्वे ऽन्तर्हिताः स्थ । असंरक्ष्यमाणाः प्रजा अधर्मार्दितास् त्यक्ष्यन्तीतः प्रदानम् उपजीवनम् अस्माकम् इति । ते देवाः प्रजापतिम् अब्रुवन् । पुरुषमूर्तिं राजानं करवाम सोमाद् रूपम् आदायादित्यात् तेजो विक्रमम् अथेन्द्राद् विष्णोर् विजयं वैश्रवणात् त्यागं यमात् संयमनम्" इत्याद्य् उपक्रम्य "सो ऽब्रवीद् धर्मम् एव मे सख्याय कुरुध्वं ततो ऽहं प्रजाः पालयामीति । ततस् तस्मै धर्मं द्वितीयम् अकुर्वन् स एष धर्मो निदानेन यद् दण्डः तस्माद् एवंविद् राजा दण्डं पितर्य् अपि पातयेत् । धर्मेणैनं संस्करवाम्य् आधिपत्यायेन्द्रत्वाय ब्रह्मलोकायेति । ईश्वरो ऽहं तथा कर्त्रोः" इत्यादि ॥ ३४९ ॥

 

_यतश् चैवंरूपो दण्डः ।_

 

                    	**न स नेतुम् अतः शक्यो लुब्धेनाकृतबुद्धिना ।**

 

_केन तर्हि शक्यः ।_

 

                    	**सत्यसंधेन शुचिना सुसहायेन धीमता ॥ १।३५० ॥**

 

_कस्मात् पुनर् अयं प्रयत्नः । यस्मात् ।_

 

                    	**यथाशास्त्रं प्रयुक्तः सन् सदेवासुरमानवम् ।**

**              	जगद् आनन्दयेत् कृत्स्नम् अन्यथा तु क्रकोपयेत् ॥ १।३५१ ॥**

 

यस्माद् दण्डाधीनौ जगतः कृत्स्नस्यानन्दप्रकोपौ, तस्माद् यत्नो दण्डप्रणीतौ कार्य इत्य् अभिप्रायः ॥ ३५१ ॥

 

_यतश् चैतद् एवम्, अतः ।_

 

                    	**अधर्मदण्डनं लोकस्वर्गकीर्त्तिविनाशनम् ।**

**              	सम्यक् तु दण्डनं राज्ञः स्वर्गकीर्त्तिजयावहम् ॥ १।३५२ ॥**

 

लोकः परराष्ट्रप्राप्तिः स्वराष्ट्रस्थैर्यं च । स्पष्टम् अन्यत् ॥ ३५२ ॥

 

_यस्माच् च सम्यग् दण्डनात् स्वर्गादिप्राप्तिः, तस्मात् ।_

 

                    	**अपि भ्रात सुतो ऽर्घ्यो वा श्वशुरो मातुलो ऽपि वा ।**

**              	नादण्ड्यो नाम राज्ञो ऽस्ति धर्माद् विचलितः स्वकात् ॥ १।३५३ ॥**

 

_एवं चालोच्य ।_

 

                    	**यो दण्ड्यान् दण्डयेद् राजा सम्यग् वध्यांश् च घातयेत् ।**

**              	इष्टं स्यात् क्रतुभिस् तेन सहस्रशतदक्षिणैः ॥ १।३५४ ॥**

 

क्रत्वर्थहिंसावच् चोरादिहिंसापि धर्म्यैवेत्य् अभिप्रायः । सहस्रशतदक्षिणो राजसूयः । क्रतुबहुत्वाद् बहुवचनम् । यद् वा शतदक्षिणा अग्निष्टोमादयः । सहस्रदक्षिणा अभिजिदादयः । स्पष्टम् अन्यत् ॥ ३५४ ॥

 

_दण्ड्यादण्ड्यवध्यावध्यविवेककॢप्त्यर्थम्_ ।

 

                    	**इति संचिन्त्य नृपतिः क्रतुतुल्यफलं पृथक् ।**

**              	व्यवहारान् स्वयं पश्येत् सभ्यैः परिवृतो ऽन्वहम् ॥ १।३५५ ॥**

 

पृथक् विविक्तान् इत्य् अर्थः । यद् वा क्रतुतुल्यफलं पृथग् इति संबन्धः । एकैकदण्डने क्रतुफलप्राप्तिर् इत्य् अर्थः ॥ ३५५ ॥

 

_एवं दण्डपातनविधिर् उक्तः । अधुनार्थदण्डस्योक्तं मध्यमाधमसाहसाद्यपेक्षया प्रमाणं वक्तुम् आह ।_

 

                    	**जलं सूर्यमरीचिस्थं त्रसरेणू रजः स्मृतम् ।**

**              	ते ऽष्टौ लिक्षा तु तास् तिस्रो राजसर्षप उच्यते ॥ १।३५६ ॥**

 

सूर्यमरीच्यन्तर्गतं जलम् इव यद् रजो दृश्यते, तद् भेदबुद्ध्या गृह्यमाणं त्रसरेणुसंज्ञकं भवति । त्रस्त इव परिभ्रमतीति त्रसरेणुः । ते ऽष्टौ रेणव एकीभूता लिक्षा । ताश् च तिस्रो राजसर्षप उच्यते । एवम् उत्तरत्रापि योज्यम् ॥ ३५६ ॥

 

                    	**गौरस् तु ते त्रयः षट् ते यवो मध्यस् तु ते त्रयः ।**

**              	कृष्णलः पञ्च ते माषस् ते सुवर्णस् तु षोडश ॥ १।३५७ ॥**

**              	पलं सुवर्णाश् चत्वारः पञ्च वापि प्रकीर्तिताः ।**

 

उभयथा प्रयोगदर्शनात् । कार्यविशेषापेक्षया च व्यवस्था ॥ ३५७ ॥

 

_एवं तावत् सुवर्णस्य पलपर्यन्तं प्रमाणम् उक्तम् । रौप्यस्य तु ।_

 

                    	**द्विकृष्णलो रौप्यमाषो धरणं षोडशैव ते ॥ १।३५८ ॥**

**              	शतमानं तु दशभिर् धरणैः पलम् एव तत् ।**

 

कृष्णलद्वयेन रौप्यमाषः । षोडश् माषा धरणम् । दश धरणानि शतमानम् । तच् च गण्यमानं चतुःसौवर्णिकं पलम् एव पलसंमितं भवति ॥ ३५८ ॥

 

_एवं रौप्यपरिमाणम् उक्तम् । सुवर्णस्यैव तु ।_

 

           	**निष्कं सुवर्णाश् चत्वारः कार्षिकस् ताम्रिकः पणः ॥ १।३५९ ॥**

**       	साशीतिः पणसाहस्री दण्ड उत्तमसाहसः ।**

**       	तदर्धं मध्यमः प्रोक्तस् तदर्धम् अधमः स्मृतः ॥ १।३६० ॥**

 

यत् तु चतुःसौवर्णिकं पलम् उक्तं, तस्यैव द्वितीया निष्कसंज्ञा । ताम्रकर्षस् तु पणसंज्ञः । अशीतिकृष्णलः षोडशमाषः कर्षः । तद् दर्शयति: "साशितिः पणसाहस्री दण्ड उत्तमसाहसः" । सैषा पणशब्दवाच्या कृष्णलाशीतिः । ताम्रग्रहणम् उपलक्षणं सुवर्णरूप्ययोर् अपि । कार्षिकपणो दण्डविशेषापेक्षया योज्यः । सहस्रगुणित उत्तमसाहसो दण्डः । यद् वा सहाशीत्या वर्तत इति साशीतिः । अशीत्यधिकसाहस्र इत्य् अर्थः । तदर्धं मध्यमसाहसः । स्मृत इति, शास्त्राद् इयं व्यवस्था न प्रमाणान्तराद् इत्य् अर्थः । संज्ञाकरणं स्वशास्त्रसंव्यवहारार्थम् । उत्तमसाहसादिदण्डवचनेष्व् एत एव यथा स्युः ॥ ३५९–३६० ॥

 

_अथ किं सर्वापराधेषूत्तमसाहसाद्यपेक्षया दण्डः प्रयोज्यः । नेत्य् उच्यते ।_

 

                    	**वाग्दण्डस् त्व् अथ धिग्दण्डो धनदण्डो वधस् तथा ।**

**              	योज्या व्यस्ताः समस्ता वाप्य् अपराधबलाद् इमे ॥ १।३६१ ॥**

 

वाग्दण्डः स्वरूपाभिधानमत्रम् । धिग्दण्डः कुत्सनम् । धनदण्ड उक्तः । वधदण्डः शारीरः । तथाशब्द उच्चाटनाद्यर्थः । स्पष्टम् अन्यत् ॥ ३६१॥

 

_अयं चात्र व्यवहारनीतिसंक्षेपः ।_

 

                    	**ज्ञात्वापराधं देशं च कालं बलम् अथापि च ।**

**              	वयः कर्म च वित्तं च ज्ञात्वा दण्डं प्रकल्पयेत् ॥ १।३६२ ॥**

 

अपराधपुनर्वचनं दृष्टान्तार्थम् । यथैवापराधं ज्ञात्वा तदपेक्षया दण्डप्रकल्पनं, तथैव च देशकालाद्यपेक्षयापीत्य् अभिप्रायः । ज्ञात्वेति पुनर्वचनं निर्णीते ऽपि व्यवहारे धर्मानुसारेण पुनर्व्यवहारोद्धरणार्थम् । स्पष्टम् अन्यत् ॥ ३६२ ॥

 

 

                    	इति संभृतमण्डलः सुधामा पुरुरुचिरो रमणः प्रतापशीलः ।

                    	रविर् इव नृपतिः समः प्रजानां जगद् अखिलं व्यवहारतो बिभर्ति ॥

                    	ग्रन्थातिरेकभीत्या यन् न निबद्धं मयात्र सद् वस्तु ।

                    	व्याख्यातृभिर् विविक्तं तल् लभ्यं संप्रदायेभ्यः ॥

 

**इति परमभट्टारकयाज्ञवल्क्यप्रणीते धर्मशास्त्रे**

**विश्वरूपकृतविवरणबालक्रीडायां**

**प्रथमो ऽध्यायः ॥**

 

 

 

## व्यवहाराध्यायः

**व्यवहाराध्यायः**

** **

**अथ सामान्यन्यायप्रकरणम् ।**

 

_श्रियः समुदयं प्राप्तुम् इच्छता विजिगीषुणा समृद्ध्यै राज्ञा प्रयत्नाद् अमित्रराज्यन्य् आच्छिद्य स्वराज्यं विवर्धनीयम् इत्य् उक्तम् । तत्रापि कष्टतमाः खल्व् अरयः कापटिककुयन्त्रव्यवहारिणो दस्यवः । तेभ्यो पि राष्ट्रं रक्षणियम् इत्य् एतद् अप्य् उक्तम् । अथेदानीं तदुद्धरणप्रकारविवेकार्थं व्यवहारनिरूपणं प्रस्तौति ।_

 

                    	**व्यवहारान् नृपः पश्येद् विद्वद्भिर् ब्राह्मणैः सह ।**

**              	धर्मशास्त्रानुसारेण क्रोधलोभविवर्जितः ॥ २।१ ॥**

 

<span style="text-decoration:underline;">ननु</span> चैतत् प्राग् एवोक्तम् "इति संचिन्त्य नृपतिः" (य्ध् १।३५५) इत्य् अत्र । <span style="text-decoration:underline;">सत्यम्</span> । गुणार्थस् त्व् अयम् आरम्भः, न कोशसंचिचीषयार्थप्रधानो भवेत् । धर्मशास्त्रानुसारेणैव व्यवहारान् नृपः पश्येद् इत्य् अर्थः । किं च विद्वद्भिर् ब्राह्मणैः सह । प्रवक्तृत्वे ऽपि ब्राह्मणाणां नृपसहायोपयोगितैव । द्रष्टा तु निग्रहानुग्रहसामर्थ्याद् राजैव । अत एवोक्तं क्रोधलोभविवर्जित इति । समर्थेनापि धर्मशास्त्रानुसारिणा भाव्यम् । न क्रोधादिवशेनान्यथा व्यवहर्तव्यम् इत्य् अर्थः । एकत्वे ऽपि व्यवहारस्य स्वकीयविशेषापेक्षया बहुवचनम् । यथाह मनुः: "तेषाम् आद्यम् ऋणादानम्" इत्यादि (म्ध् ८।४) । नारदश् च: "चतुष्पादश् चतुर्व्यापी" इत्यादि (न्स्म् मा १।८) ॥ १ ॥

 

_यतश् च धर्मशास्त्रप्राधान्यं व्यवहारदृष्टौ, अतः ।_

 

                    	**श्रुताध्ययनसंपन्नाः कुलीनाः सत्यवादिनः ।**

**              	राज्ञा सभासदः कार्या रिपौ मित्रे च ये समाः ॥ २।२ ॥**

 

निगदोक्तः श्लोकः ॥ २ ॥

 

_दृष्टमूलत्वाच् च राज्ञः स्वयं व्यवहारदर्शनस्मृतेर् अदृष्टार्थत्वे ऽपि च प्रयोजनानुसारात् कार्याणां गुरुलघुत्वे समीक्ष्य ।_

 

                    	**अपश्यता कार्यवशाद् व्यवहारान् नृपेण तु ।**

**              	सभ्यैः सह नियोक्तव्यो ब्राह्मणः सर्वधर्मवित् ॥ २।३ ॥**

 

सो ऽपि राजस्थानीयत्वात् क्रोधादिरहित एव स्यात् ॥ ३ ॥

 

_अत एव च ।_

 

                    	**रागाद् द्वेषाद् भयाद् वापि स्मृत्यपेतादिकारिणः ।**

**              	सभ्याः पृथक् पृथग् दण्ड्या विवादाद् द्विगुणं धनम् ॥ २।४ ॥**

 

स्मृत्युक्तार्थान्यथाकारिणो रागादिभिस् तद्द्विगुणं धनम् एकैकशो दण्ड्याः । आदिग्रहणात् स्मृत्यर्थं चान्यथानिनीषव इत्य् अभिप्रायः । सर्वसभ्यदण्डाद् द्विगुणं च राजा तत्स्थानीयो वा दण्ड्यः, तदधीनत्वान् निर्णयस्य । अत एव च पृथक् पृथग् इति वीप्सा । सभ्याः पृथक् पृथग् विवादद्विगुणं, तद्द्विगुणं च राजा । तथा च वक्ष्यति ॥ ४ ॥

 

_<span style="text-decoration:underline;">अथ किं</span> राज्ञा स्वपुरुषैर् वान्विष्य कार्यिणो व्यवहारयितव्याः । <span style="text-decoration:underline;">न</span>, प्रतिषेधात् । यथा ह मनुः: "नोत्पादयेत् स्वयं कार्यं राजा नाप्य् अस्य पूरुषः" इति _(म्ध् ८।४३)_ । कथं तर्हि व्यवहारप्रवृत्तिः । उच्यते ।_

 

                    	**स्मृत्याचारव्यपेतेन मार्गेणाधर्षितः परैः ।**

**              	आवेदयति चेद् राज्ञे व्यवहारपदं हि तत् ॥ २।५ ॥**

 

तद् एव हि व्यवहारपदम्, यत् स्मृत्याचारव्यपेतेन बाह्येन मार्गेणासंबद्धैः खलीकृत इत्य् एवं कश्चित् कथयेत् । न तु स्वयं कार्यारम्भक इत्य् अभिप्रायः । तथा च नारदः ।

                    	स्वनिश्चितबलाधानस् त्व् अर्थी स्वार्थप्रचोदितः ।

                    	लेखयेत् पूर्ववादं तु कृतकार्यविनिश्चयः ॥ इति । (न्स्म् मा २।१)

स्मृत्युक्त आचारः स्मृत्याचारः । कुलधर्माद्यभिप्रायं वैतत् । परैर् इति गुरुशिष्यवादनिवृत्त्यर्थम् । तथा च नारदः ।

                    	गुरुशिष्यपितापुत्रदम्पत्योः स्वामिभृत्ययोः ।

                    	एतेषां समवेतानां व्यवहारो न विद्यते ॥

                    	एकस्य बहुभिः सार्धं स्त्रीणां प्रेष्यकरैस् तथा ॥

इत्यादि । कात्यायनश् च ।

                    	यश् च राष्ट्रविरुद्धश् च यश् च राज्ञा विवर्जितः ।

                    	अनेकपदसंकीर्णः पूर्वपक्षो न सिद्ध्यति ॥

त्यादि । व्यवहारः पदनीयो निरूपणियतयेत्य् अर्थः ॥ ५ ॥

 

_एवं चार्थिभिर् आवेदिते निर्व्याजं प्रत्यर्थिनं तद् एवाहूय राज्ञार्थिप्रत्यर्थिसभ्यानुमतेन लेखकेन ।_

 

                    	**प्रत्यर्थिनो ऽग्रतो लेख्यं यथादेवितम् अर्थिना ।**

**              	समामासतदर्धाहोनामजात्यादिचिह्नितम् ॥ २।६ ॥**

 

यथावेदितम् इत्य् अनुबन्धप्रयोजनादिविशिष्टापराधज्ञापनार्थम् । समा संवत्सरः । मासः स्पष्टः । तदर्धम् अर्धमासः । आदिग्रहणं स्मृत्यन्तरानुसारेण भाषाप्रपञ्चनिरूपणार्थम् । यथाह कात्यायनः ।

                    	निवेद्य कालं वर्षं च मासं पक्षं तिथिं तथा ।

                    	लेखाप्रदेशं विषयं स्थानजात्याकृतीश् च याः ॥

                    	साध्यार्थमानं द्रव्यं च संख्या नाम तथात्मनः ।

                    	राज्ञां च क्रमशो नाम निवासं साध्यनाम च ॥

                    	क्रमात् पितॄणां नामानि पीडां चाहर्तृदायकौ ।

                    	क्षमालिङ्गाद्यादिकालं पक्षं संकीर्त्य कल्पयेत् ॥ इति ।

एतानि च न्यायानुसारेणालोच्य व्यस्तानि समस्तानि वा लेखनीयानि । पूर्वं च भूमाव् आलिख्य प्रतिज्ञां शोधयित्वा पश्चात् पत्रारोपणं कार्यम् । यथाह ।

                    	अधिकान् शोधयेद् अर्थान् न्यूनांश् च प्रतिपूरयेत् ।

                    	भूमौ निवेशयेत् तावद् यावत् पक्षः प्रतिष्ठितः ॥

                    	प्रतिज्ञादोषनिर्मुक्तं साध्यं सत्कारणान्वितम् ।

                    	निश्चितं लोकसिद्धं च पक्षं पक्षविदो विदुः ॥

इत्यादि । प्रतिज्ञादोषास् तु । यथाह ।

                    	अप्रदिद्धं सदोषं च निरर्थं निष्प्रयोजनम् ।

                    	असाध्यं वा विरुद्धं वा पक्षं राजा विवर्जयेत् ॥

                    	न्यायं मे नेच्छते कर्तुम् अन्यायं वा करोति च ।

                    	न लेखयति यस् त्व् एवं तस्य पक्षो न सिद्ध्यति ॥

इत्यादि । नारदश् च ।

                    	भाषायाम् उत्तरं यावत् प्रत्यर्थी न निवेशयेत् ।

                    	अर्थी विशोधयेत् तावद् यावद् वस्तु विवक्षितम् ॥ इति । (न्स्म् मा २।७)

नात्र छलजात्यादीनाम् अवसर इत्य् अभिप्रायः एवं पूर्ववद् युक्तं पत्रारूढं श्रावयेत् ॥ ६ ॥

 

                    	**श्रुतार्थस्योत्तरं लेख्यं पूर्वावेदकसंनिधौ ।**

 

श्रुतश् चासाव् अर्थश् च श्रुतार्थः । तस्य यद्य् अनुरूपम् उत्तरं भवति, ततो लेख्यम् । अन्यथा पराजय एवेत्य् अभिप्रायः । संनिधाव् इति सद्योनिर्णयार्थम् । एतच् चात्ययिककार्यविषयं द्रष्टव्यम् ।

 

_यतश् चैवम् ।_

 

                    	**ततो ऽर्थी लेखयेत् सद्यः प्रिज्ञातर्थसाधन्म् ॥ २।७ ॥**

 

न कालं हरेद् इत्य् अर्थः ॥ ७ ॥

 

_कस्मात् पुनः प्रतिज्ञातार्थसाधनाभिधानयत्नः, यस्मात् ।_

 

                    	**तत्सिद्धौ सिद्धिम् आप्नोति विपरीतम् अतो ऽन्यथा ।**

 

उक्तं च ।

                    	सारस् तु व्यवहाराणां प्रतिज्ञा समुदाहृता ।

                    	तद्धानौ हीयते वादी तरंस् ताम् उत्तरो भवेत् ॥ इति । (न्स्म् मा १।६)

अत एव च यत् तार्किकैः प्रतिज्ञावचनस्यानङ्गत्वम् उक्तं तद् अपि प्रत्युक्तम् ।

 

_यस्मात्_,

 

                    	**चतुष्पाद् व्यवहारो ऽयं विवादेषूपदर्शितः ॥ २।८ ॥**

 

न्यायागमाभ्याम् इति शेषः । प्रतिज्ञा उत्तरं साधनं निर्णयश् चेत्य् एवं चतुष्पात् । अन्यथा तु न स्यात् । तस्मात् प्रतिजाक्रमेणैव विवादक्रियेत्य् अभिप्रायः ॥ ८ ॥

 

_<span style="text-decoration:underline;">ननु</span> च यदा तु ममानेनापराद्धम् इत्य् एवम् उक्तः स्वम् अभियोगम् अनिस्तीर्यैव तम् एव प्रत्यभियुङ्क्ते, तदायं क्रमो नोपपद्यते । <span style="text-decoration:underline;">सत्यम्</span> । तेनैव च ।_

 

                    	**अभियोगम् अनिस्तीर्य नैनं प्रत्यभियोजयेत् ।**

**              	न चाभियुक्तम् अन्येन नोक्तं विप्रकृतिं नयेत् ॥ २।९ ॥**

 

स्वाभियोगम् अनिस्तीर्याभियोक्तारं नाभियुञ्जीत, अनवस्थाप्रसङ्गेन व्यवहारासमाप्तेः । अत एव चान्याभियुक्तो ऽप्य् अनभियोज्यः । न च स्वयम् उक्तार्थापलापः कर्तव्य इति ॥ ९ ॥

 

_अस्यापवादः ।_

 

                    	**कुर्यात् प्रत्यभियोगं तु कलहे साहएषु च ।**

**              	उभयोः प्रतिभूर् ग्राह्यः समर्थः कार्यनिर्णये ॥ २।१० ॥**

 

अनिस्तीर्य स्वाभियोगं साहसादौ प्रयभियुञ्जीत । अयम् एव तत्र निर्णयप्रकार इत्य् अर्थः । सर्वविवादेषु च यदा न सद्य एव निर्णयः स्यात्, तत उभयोर् अपि कार्यिणोः प्रतिभूः कार्यनिर्णयक्षमो ग्राह्यः ॥ १० ॥

 

_यदा तु न्यायेनान्यतरः कार्यो पराजितः, तदा ।_

 

                    	**निह्नवे भावितो दद्याद् धनं राज्ञे च तत्समम् ।**

**              	मिथ्याभियोगी द्विगुणम् अभियोगाद् धनं वहेत् ॥ २।११ ॥**

 

निह्नवो ऽपलापः तत्र स्पष्टीकृते यावद् धनिना प्रार्थितं, तावद् देयम् । राज्ञे च तत्तुल्यम् अन्यत् । यदा तु मिथ्यैवाभियुङ्क्ते, तदाभियोक्त्रा प्रार्थिताद् द्विगुणं राज्ञ एव धनं देयम् इत्य् अर्थः ॥ ११ ॥

 

_<span style="text-decoration:underline;">किं पुनः</span> सर्वत्रैव सद्योव्यवहारनिर्णीतिः । <span style="text-decoration:underline;">सत्यम्</span> । एवं युक्तम् । तथापि तु ।_

 

                    	**साहसस्तेयपारुष्यगोऽभिशापात्यये स्त्रियः ।**

**              	विवादयेत् सद्य एव कालो ऽन्यत्रेच्छया भवेत् ॥ २।१२ ॥**

 

निर्वहणम् अनिरूप्यैव स्वबलावष्टम्भेन सहसा प्रसह्य यत् क्रियते, तत् साहसम् । स्तेयं पारुष्यं च वक्ष्यति । गोवधाद्यभिशापो गोऽभिशापः । गोग्रहणम् उदाहरणार्थम् । सर्वपशूनां शृङ्गिणां वाभिशापः । अत्ययः कालप्रतीक्षणासमर्थं कार्यम् । स्त्रियश् च यत्राभियुज्यन्ते, तत्र कालप्रतीक्षणे विरोधात् सद्य एव विवादयेत् । विवादं समापयेद् इत्य् अर्थः । अन्यत्र त्व् ऋणादानादौ कालप्रतीक्षणम् अपि कार्यम् । ध्रुवाधिकरनेच्छया वा भवति । यथाह नारदः ।

                    	गहनत्वाद् विवादानां क्षणिकत्वात् स्मृतेर् अपि ।

                    	ऋणादिषु हरेत् कालं कामं तत्त्वबुभुत्सया ॥ इति (न्स्म् मा १।३८) ॥ १२ ॥

 

_<span style="text-decoration:underline;">ननु</span> अनेकप्रकाराः पुंशां प्रवृत्तयः । तत्र यदि कश्चिद् व्यवहारानुगुणवाक्प्रवृत्त्यकुशलतया सत्ये ऽप्य् अर्थे मिथ्यावादीव लक्ष्यते । अन्यस् तु कश्चित् कपटव्यवहारचतुरो मिथ्याभूते ऽप्य् अर्थे सत्यवादीव लक्ष्यते । ततश् च व्यवहारनिरूपणप्रयासवैयर्थ्यम् एव । <span style="text-decoration:underline;">सत्यम्</span> एव, यदि विवेकावधृतिप्रकारो न स्यात् । स्यात् तु खलूपायः ।_

 

                    	**देशाद् देशान्तरं याति सृक्वणी परिलेढि च ।**

**              	ललाटं स्विद्यते चास्य मुखं वैवर्ण्यम् एति च ॥ २।१३ ॥**

**              	परिशुष्यत्स्खलद्वाक्यो विरुद्धं बहु भाषते ।**

**              	वाक्चक्षुः पूजयति नो तथौष्ठौ निर्भुजत्य् अपि ॥ २।१४ ॥**

**              	स्वभावाद् विकृतिं गच्छेन् मनोवाक्कायकर्मभिः ।**

**              	अभियोगे च साक्ष्ये च स दुष्टः परिकीर्तितः ॥ २।१५ ॥**

 

यद्य् अपि व्यवहारमार्गनिपुणतया कुतश्चिद् वा सहायाद्यवष्टम्भात् साधुताभासं प्रत्ययम् उत्पादयति, तथापि यस्यैवमादीनि लिङ्गानि स दुष्टः परिकीर्तितः । परिकीर्तितवचनं दौष्ट्यनिश्चयख्यापनार्थम् । स्फुटावगतचातुर्यश् चैवमादिभिर् लिङ्गैर् अध्यवसेयः । अन्यस्य त्व् अप्रतिभयापि धूर्तजनसंत्रासितस्य वा भवत्य् एव । अतश् चैव विविच्यैतानि लिङ्गानि व्यवस्थापनीयानीत्य् अनवद्यम् । सृक्वणी ओष्ठसंधी । "वाक्चक्षुः पूजयति नो" इति छेदः । वाचश् चक्षुषो वा पूजां न करोतीत्य् अर्थः । वाक्पूजा स्वोक्तिनिश्चयावष्टम्भः । चक्षुषश् च दर्शनावष्टम्भः । ओष्ठनिर्भुजनम् अनेकधौष्ठविकारः । जिह्वया वा परिलेहनम् । स्पष्टम् अन्यत् ॥ १३–१५ ॥

 

_<span style="text-decoration:underline;">यदा</span> पुनर् द्वयोर् व्यवहारविप्रतिपत्तौ स्वबलावष्टम्भेनैवान्तरेणापि राजावेदनं साधयितुं सामर्थ्यं स्यात्, तदापि किम् अवश्यं राज्ञ एव निवेदनीयम् । <span style="text-decoration:underline;">सत्यम्</span> । एवं युक्तम् । यतः ।_

 

                    	**संदिग्धार्थं स्वतन्त्रो यः साधयेद् यश् च निष्पतेत् ।**

**              	न चाहूतो वदेत् किंचिद् धीनो दण्ड्यश् च स स्मृतः ॥ २।१६ ॥**

 

यथैव यो राज्ञाहूतो निष्पतेत् प्रणश्येत्, यो वा राजान्तिकं गतः संभावितप्रतिभानवान् अपि न किंचिद् वदेत्, स यथा पराजितो दण्डार्हश् च स्याद्, एवं यो ऽपि प्रत्यर्थिसंदिग्धं न्यायेन निश्चयम् अकृत्वैव हठात् स्वतन्त्रः साधयेत्, सो ऽपि पराजितो दण्ड्यश् चेत्य् अभिप्रायः ॥ १६ ॥

 

_एवं तावद् यत्र साक्षिणः स्युः, तत्र तदधीनैव निर्णीतिः, तदभावे विपर्यये वा देशान्तरगमनादिभिर् लिङ्गैः । यत्र तर्हि द्वयोर् अपि साक्षिणो लिङ्गानि वा देशान्तरगमनादीनि, तत्र कथम् । उच्यते ।_

 

                    	**साक्षिषूभयतः सत्सु साक्षिणः पूर्ववादिनः ।**

**              	पूर्वपक्षे ऽधरीभूते भवन्त्य् उत्तरवादिनः ॥ २।१७ ॥**

 

क्व पुनर् विषये द्वयोः साक्षिसंभवः । यत्रोत्तरवादी प्रत्यवस्कन्दनेन व्यवहारम् आक्षिपति । यथा केनाप्य् उक्ते ममानेनामुष्मिन् काले देशे चैवं द्रव्यं गृहीतम् इति, अथापरो वदति: सत्यम्, यद्य् एवम् । अहं पुनस् तस्मिन् काले निर्दिष्टदेशाद् देशान्तरस्थम् आत्मानं साक्षिभिः साधयामीति । तत्र द्वयोः साक्ष्यभ्युपगमे पूर्ववादिन एव साक्षिणो भवेयुः, तत्प्राधान्याद् व्यवहारप्रवृत्तेः । यत्र त्व् अप्रमाणीकृतः पूर्वः पक्षः, तत्रोत्तरवादिन एव साक्षिणः स्युः । यथा सत्यं यथैवायम् आह । तत् तु मयास्य प्रतिनिर्यातितम् । एवं च शक्षिभिः साधयामीति ॥ १७ ॥

 

_<span style="text-decoration:underline;">यदा</span> तु प्रत्यवस्कन्दनम् अनेन मार्गेण पुनः पूर्ववद्य् अधरीकुर्यात्, तदा कथम् । <span style="text-decoration:underline;">मैवम्</span> । एवम् औत्तराधर्यकरणे सत्य् अव्यवस्थैव स्यात् । का तर्हि गतिः । अभ्यधिकपणोपन्यासेन यदि परं (?) व्यवहारपरावृत्तिः । अन्यथानवस्थैव स्यात् । ततश् च ।_

 

                    	**सपणश् चेद् विवादः स्यात् तत्र हीनं तु दापयेत् ।**

**              	दण्डं च स्वपणं चैव धनिने धनम् एव च ॥ २।१८ ॥**

 

दण्डस्वपणौ राज्ञे देयौ । स्ववतः पणः स्वपणः, यो धनिना व्यवहारं परावर्तयितुं पणः कृत इत्य् अर्थः । धनं तु धनिन एव राजा दापयेत् । चशब्दो धिग्दण्डादिसमुच्चयार्थः । एवं तावत् साक्षिसङ्करे नियम उक्तः । ललाटस्वेदादिलिङ्गसङ्करे कथम् । तत्राप्य् अनुमानमूलत्वाल् लैङ्गकादिस्मृतीनां सम्यगनुमाननिरूपणाधीन एव व्यवहारनिर्णयः ॥ १८ ॥

 

_सर्वथा तु ।_

 

                    	**छलं निरस्य भूतेन व्यवहारान् नयेन् नृपः ।**

 

व्यवहारो हि नामानृतप्रभवो व्याजैकनिबन्धनः । तथा चोक्तं नारदेन ।

                    	धर्मैकतानाः पुरुषा यदासन् सत्यवादिनः ।

                    	तदा न व्यवहारो ऽभून् न द्वेषो नापि मत्सरः ॥

                    	नष्टे धर्मे मनुष्येषु व्यवहारः प्रवर्तितः ।

                    	द्रष्टा च व्यवहाराणां राजा दण्डधरः कृतः ॥ इति । (न्स्म् मा १।१–२)

अधर्मप्राधान्यं व्यवहारेष्व् इत्य् अर्थः ।

 

_यतश् चैतद् एवम्, अतश् च ।_

 

                    	**भूतम् अप्य् अनुपन्यस्तं हीयते व्यवहारतः ॥ २।१९ ॥**

 

व्यवहारमार्गेणान्यथा क्रियते । तथा चोक्तम्:

                    	अचोरश् चोरतां प्राप्तो माण्डव्यो व्यवहारतः । इति । (न्स्म् मा १।३६)

अतश् च प्रयत्नतो निराकृतच्छलादिः सत्यैकप्रवणो राजा व्यवहारेषु कृती स्याद् इत्य् अर्थः ॥ १९ ॥

 

_यदि त्व् अनेकत्रार्थे ऽभियुक्तः सर्वम् आदौ नेत्य् उक्त्वा पुनः किंचित् कथंचित् अभ्युपगच्छेत्, तत्र तन्मात्रम् एव किम् असौ दाप्यः । नेत्य् उच्यते ।_

 

                    	**निह्नुते लिखितो ऽनेकम् एकदेशविभावितः ।**

**              	दाप्यः सर्वान् नृपेणार्थान् न ग्राह्यस् त्व् अनिवेदितः ॥ २।२० ॥**

 

अनेकार्थापलापकत्वेन लिखितः राज्ञे कथितः यदि निह्नुते, पुनश् चैकदेशे स विभाव्यते, ततो दाप्यः सर्वान् सदण्डकान् अर्थान् । यदि तु न लिखितः, तदैवंभूतो ऽप्य् अदण्ड्यः । यद् वा "न ग्राह्यस् त्व् अनिवेदितः" इत्य् अस्यान्या व्याख्या: धनिने राज्ञा सर्वम् अर्थं दाप्यः । न तु दण्ड्यः । तदनभिप्रेतो ऽपीत्य् अर्थः ॥ २० ॥

 

_<span style="text-decoration:underline;">ननु</span> असौ तदनभिप्रेतत्वे ऽप्य् अपराधित्वाद् दण्ड्य एव । एवमादीन्य् एव हि नृपस्यार्थोत्पत्तिस्थानानि । अन्यथा तु क्वचिद् एव राज्ञो दण्डः स्यात् । <span style="text-decoration:underline;">मैवम्</span> ।_

 

                    	**स्मृतिविरोधे न्यायस् तु बलवान् व्यवहारतः ।**

**              	अर्थशास्त्रात् तु बलवद् धर्मशास्त्रम् इति स्थितिः ॥ २।२१ ॥**

 

यद्य् अर्थशास्त्रानुसारिता स्यात्, ततः स्याद् अप्य् एवम् । यदा तु धर्मशास्त्रम् एव बलवत्, तदा तद्विरुद्ध एवार्थसंचयो ज्यायान् । <span style="text-decoration:underline;">ननु</span> एवं सति यत्रासत्ये ऽपि वस्तुनि सत्यताप्रतिभानं, तत्रापि राज्ञो दोषप्रसङ्गः । यथा माण्डव्यवधादौ, स्मृत्या हि सम्यग् अपराधिनाम् एव दण्डविधानात् । तत्र च न्यायतो ऽपराधापादने ऽपि परमार्थतस् तदभावाद् अपराधी नैव । न चान्यो व्यवहारनिर्णीतिहेतुः । अतः सङ्कटम् एतत् । <span style="text-decoration:underline;">नात्र</span> सङ्कटम् । स्मृतेर् विरोधे न्यायस् तु बलवान् । कस्माद् व्यवहारतः । अन्यथा व्यवहारप्रवृत्त्यभावप्रसङ्ग इत्य् अर्थः । अथ वा स्मृतिन्यायविरोधे स्मृतिर् एव ज्यायसी, न तु न्यायः, व्यवहारतो हि न्यायप्रवृत्तेः । विविधम् अवहरणं व्यवहारः व्याजभूयिष्ठ इत्य् अर्थः । न चासौ शास्त्रविरोध्य् अप्य् अङ्गीकर्तव्यः । यस्माद् अर्थशास्त्राद् दर्मशास्त्रस्यैव बलीयस्त्वम् इति स्थितिः । अन्यस् त्व् अपरमार्थ इत्य् अर्थः । इयम् एव च व्याख्या ज्यायसी । यथावस्तु प्रमाणप्रवृत्तिः, न प्रमाणप्रवृत्त्यनुरोधिता वस्तुनः । स्थिते वस्तुनि तदनुसारिणी प्रमाणावगतिर् इत्य् अनवद्यम् । अन्ये त्व् अन्यथेमं श्लोकं वर्णयन्ति: स्मृतिद्व्यविरोधे न्यायो बलवान्, व्यवहारतस् तु प्रवृत्त्यानुगुण्यात् । यत्र त्व् अर्थशास्त्रधर्मशास्त्रयोर् विरोधः तत्र दर्मशास्त्रं बलीयः । यथार्थशास्त्रे व्यवहारप्रकरण उक्तं:

                    	नाततायिवधे दोषो हन्तुर् भवति कश्चन । इति । (म्ध् ८।३५०)

पुनर् धर्मशास्त्रे प्रायश्चित्तप्रकरणे:

                    	कामतो ब्राह्मणवधे निष्कृतिर् न विधीयते । इति । (म्ध् ११।८९)

तत्र धर्मशास्त्रबलीयस्त्वाद् आततायिवधे दोषप्रसङ्ग इति । तत् पुनः प्रकृतानुपयोगान् निष्प्रमाणकत्वाच् च नातीव सम्यक् ॥ २१ ॥

 

_न चावश्यं तत्त्वाभिनिवेशिनाम् अपि परमार्थावगत्युपायाभाव एव । यस्मात् ।_

 

                    	**प्रमाणं लिखितं भुक्तिः साक्षिणश् चेति कीर्तितम् ।**

**              	एषाम् अन्यतमाभावे दिव्यान्यतमम् उच्यते ॥ २।२२ ॥**

 

यदा हि दृष्टैर् एव लिखितादिभिस् तत्त्वावगतिः, तदा सर्वं सुथम् एव । अथ तु तानि व्यस्तानि समस्तानि वा न सन्ति, विद्यमानान्य् अपि वा न परितोषक्षमाणि । तदा वक्ष्यमाणदिव्यानाम् अन्यतमेन तत्त्वावगमाद् अविरोधः ॥ २२ ॥

 

_किं च ।_

 

                    	**सर्वेष्व् एव विवादेषु बलवत्य् उत्तरा क्रिया ।**

**              	आधौ प्रतिग्रहे क्रीते पूर्वा तु बलवत्तरा ॥ २।२३ ॥**

 

सर्वविवादेष्व् अनिर्णीतेषूत्तरा क्रिया दिव्यलक्षणैव निर्णयाव्यभिचाराद् बलीयसी । आध्यादिषु तु पूर्वा लेख्यादिका । दिव्यक्रियायास् तत्रासंभवात् । यतो देवदत्तेन यज्ञदत्तस्याहितं तत्पुत्रैर् अपि भुज्यते । न च तेषां दिव्यप्रकृत्यवष्टम्भः, स्वानुभवाभावात् । अथ वा लेख्यविष्य एवायं श्लोकः । सर्वेष्व् एव लेख्यविवादेषूत्तरोत्तरसङ्क्रमणाद् उत्तरलेख्यक्रियाबलीयस्त्वं परीक्षाबाहुल्येन व्याजकरणापनोदनात् । आध्यादिषु तु परसंस्थत्वान् मूल(?)लेख्यप्राधान्येन पूर्वक्रियैव ज्यायसीत्य् अर्थः ॥ २३ ॥

 

_भुक्तौ तु ।_

 

                    	**पश्यतो ऽब्रुवतो भूमेर् हानिर् विंशतिवार्षिकी ।**

**              	परेण भुज्यमानाया धनस्य दशवार्षिकी ॥ २।२४ ॥**

 

पश्यन्न् अपि यः परैर् असंबद्धैर् भुज्यमाने न किंचनेयता कालेनापि ब्रूयात्, नूनं तदीयं न भवेद् इत्य् अभिप्रायः । कालनियमस् तु वेदमूलतयैव द्रष्टव्यः । <span style="text-decoration:underline;">ननु</span> एतद् अयुक्तम् । यद् अनभिधानमात्रेणैवार्थनाशः । <span style="text-decoration:underline;">एवं</span> तर्ह्य् एतद् अपि वेदाद् एव । उपेक्षयापि द्रव्यनाशो भवतीत्य् अतो द्रष्टव्यं परैर् भुज्यमानं नोपेक्षणीयम् इत्य् अभिप्रायः । अथेतरस्य किं स्वत्वसंबन्धो ऽस्ति । पूर्वस्य तावद् धानिर् इत्य् आचार्याभिप्रायः । इतरस्यापि तु स्वत्वं नैव, परस्वबुद्ध्यैव भोगप्रवृत्तेः । यद्य् एवं न तर्हि राज्ञस् तदा दोषः । तद् अप्य् सत्यम् । अथ किं नृपस्यैव तद् भवतु स्वामिनो हान्युपदेशात्, तथाविधस्य च राजगामित्वात् । अथ वा पूर्वस्वामिन एव तदर्पणीयम्, तत्स्वत्वापाये हेत्वभावात् । स्मृतिस् तु दृष्टमूलतयाप्य् उपपद्यत एव । उपेक्षानिषेधमात्रं चैतत् । हानिवचनं तु निन्दामात्रत्वेनोपेक्षकस्य व्यवहारप्रवृत्त्ययोग्यतामात्रज्ञप्तिफलम् । तद् एव चात्र युक्तम् । अन्यथा श्रुतहानिर् अश्रुतकल्पना च स्याद् इत्य् अलं प्रसङ्गेन ॥ २४ ॥

 

_<span style="text-decoration:underline;">किम्</span> उपेक्षया सर्वत्रैव व्यवहारप्रवृत्त्ययोग्यता स्यात् । <span style="text-decoration:underline;">सत्यम्</span> ।_

 

                    	**आधिसीमोपनिक्षेपजडबालधनैर् विना ।**

**              	तथोपनिधिराजस्त्रीश्रोत्रियाणां धनैर् अपि ॥ २।२५ ॥**

 

आध्यादिषु तु भुक्तिर् नैवापहारकारणम् इत्य् अभिप्रायः । आधिस् तावद् भोगायैव क्रियते । सीमा च प्रतिजागर्तृदोषाद् अनेकधा भुज्यते । निक्षेपश् च समर्पितत्वात् । जडबालयोर् असामर्थ्यात् । उपनिधिं वक्ष्यति । राजधनम् अनेकगामित्वात् । स्त्रीधनं चास्वातन्त्र्यात् । श्रोत्रियाणां व्यापारान्तरापेक्षया । तथेति प्रकारार्थः । सर्वथा यत्रैव स्वामित्वाद् ऋते ऽपि भुक्तिः संभाव्यते, तत्रैव तत्कृतोपभोगो नापहारकारणम् इत्य् अर्थः ॥ २५ ॥

 

_यतश् चाध्यादिषु निमित्तान्तराद् भुक्तिः, ततः।_

 

                    	**आध्यादीनां हि हर्तारं धनिने दापयेद् धनम् ।**

**              	दण्डं च तत्समं राज्ञे शक्त्यपेक्षम् अथापि वा ॥ २।२६ ॥**

 

धनिने धनं दत्त्वानन्तरं राज्ञे तत्समं देयम्, अपि वा शक्त्यपेक्षम् इत्य् अर्थः ॥ २६ ॥

 

_यस्माच् च भुक्तिमात्रेण नार्थनाशः, तस्मात् ।_

 

                    	**आगमो ऽभ्यधिको भुक्तेर् विना पूर्वक्रमागतात् ।**

 

आगमो लेख्यम् । तद् भुक्तेर् बलीयः, निश्चितत्वाद् अन्यथापि भुक्त्युपपत्तेः । पूर्वक्रमे तु सति भुक्तेर् बलीयस्त्वं लेख्यान्तरनिरस्तस्यापि लेख्यस्य प्रमादतः स्थितिसंभवात् । त्रिपुरुषभुक्तिः पूर्वक्रमः । यतश् च नाशादिव्याजेन लेख्यस्योपगतादिबाधितस्यापि स्थितिसंभवः ।

 

_तत्र ।_

 

                    	**आगमे ऽपि बलं नैव भुक्तिः स्तोकापि यत्र नो ॥ २।२७ ॥**

 

न स्याद् यावत्या विना लेख्यप्रतिष्ठा न स्याद् इत्य् अर्थः॥ २७ ॥

 

_यस्माच् च क्रमभुक्तिर् आगमाद् बलीयसी, तस्मात् ।_

 

                    	**आगमस् तु कृतो येन सो ऽभियुक्तस् तम् उद्धरेत् ।**

**              	न तत्सुतस् तत्सुतो वा भुक्तिस् तत्र गरीयसी ॥ २।२८ ॥**

 

लेख्यकर्तुः पुत्रो न लेख्यदोषान् अपाकुर्यात्, न ह्य् असौ पितृवल् लेख्यस्वरूपज्ञो यतः । धनं तु न तत्पुत्रस्य । तस्य तु यः पुत्रः, तस्य धनम् अपि स्यात् । यस्माद् भुक्तिस् तत्र गरीयसी लेख्याद् इत्य् उक्तम् एवेत्य् अभिप्रायः ॥ २८ ॥

 

_लेख्यकृत्पुत्रस् तु किम् इति धनभाङ् न भवति । यस्माद् ।_

 

**              	आगमेन विशुद्धेन भोगो याति प्रंआणताम् ।**

**              	अविशुद्धागमो भोगः प्रामाण्यं नाधिगच्छति ॥ २।२९ ॥**

 

लेख्यस्वरूपाज्ञत्वात्[^९] तद्दोषानपाकरणमात्रम् एव स्यात् । न तु प्रमाणरहितं स्वामित्वम् अपीत्य् अभिप्रायः । प्रामाण्यं च विशुद्धागमस्यैव बोगस्य, न तु भुक्तिमात्रस्येत्य् अर्थः ॥ २९ ॥

 

_किं च ।_

 

                    	**यो ऽभियुक्तः परेतः स्यात् तस्य रिक्थी तम् उद्धरेत् ।**

**              	न तत्र कारणं भुक्तिर् आगमेन विनाकृता ॥ २।३० ॥**

 

यदि हि लेख्यदोषापाकरणाभियुक्तः परेतो मृतः स्यात्, तदा तदीयधनग्राह्य् अपाकुर्यात् । एतच् च लेख्यकर्तृविषयम् । इतरस्य द्रव्यापहार एव स्यात् । यस्मान् न तत्र स्वामित्वे भुक्तिर् आगमशून्या कारणं भवति, कृतापि तु व्यभिचारिणीत्य् अर्थः ॥ ३० ॥

 

_यदि तु दुष्टे ऽपि लेख्यादौ तत्कर्ता न दोषान् अपाकुर्यात्, तदा कथं स्यात् । उक्तं तादृशे विषये राजावेदनं "स्मृत्याचारव्यपेतेन मार्गेण" इत्य् अत्र । अत एव च ।_

** **

**              	नृपो ऽर्थाधिकृताः पूगाः श्रेणयो ऽथ कुलानि च ।**

**              	पूर्वं पूर्वं गुरु ज्ञेयं व्यवहारविधौ नृणाम् ॥ २।३१ ॥**

 

नृपो हि बलवान् व्यवहारं कारयितुं समर्थ इति व्यवहारविधौ स एव ज्यायान् । इतरे ऽपि सामर्थापेक्षया दुर्बला बलीयांसश् च भवन्ति । अतश् च कुलादिक्रमेणैव व्यवहाराणां राजगामिता द्रष्टव्या । ब्राह्मणादिसमूहाः पूगाः । स्पष्टम् अन्यत् ॥ ३१ ॥

 

_प्रभुत्वाद् एव च राजा तदर्थाधिकृतो वा प्राड्विवाकादिः ।_

 

                    	**बलोपधिविनिर्वृत्तान् व्यवहारान् निवर्तयेत् ।**

**              	स्त्रीनक्तमन्तरागारबहीःशत्रुकृतांस् तथा ॥ २।३२ ॥**

 

स्पष्टार्थः श्लोकः ॥ ३२ ॥

 

_किं च ।_

 

                    	**मत्तोन्मत्तार्तव्यसनिबालभीतप्रयोजितः ।**

**              	असंबन्धकृतश् चैव व्यवहारो न सिद्ध्यति ॥ २।३३ ॥**

 

मत्तो ऽतिहर्षितः, अहंकृतो वा । उन्मत्तो ग्रहगृहीतादिः । स्पष्टम् अन्यत् ॥ ३३ ॥

 

_किं च ।_

 

                    	**कुलानि जातयः श्रेण्यो गणान् जनपदान् अपि ।**

**              	स्वधर्माच् चलितान् राजा विनीय स्थापयेत् पथि ॥ २।३४ ॥**

 

कुलानि कुटुम्बानि । जातयो ब्राह्मणाद्या वर्णाः । श्रेणयः कारुकसमुदायः । गणा ब्राह्मणादिसमूहाः । जनपदो दुर्गाश्रयो ऽत्र जनो ऽभिप्रेतः । सो ऽपि राज्ञा स्वधर्माच् चलितो दण्ड्य इत्य् अभिप्रायः । सर्वश् चेतरजनो वा जनपदः । सर्वथा सर्वः स्वधर्माच् चलितो राज्ञा दण्ड्य इत्य् अभिप्रायः ॥ ३४ ॥

 

_यस्माच् च राजा व्यवहारविधाव् अग्र्यो दण्डधरः, तस्मात् ।_

 

                    	**प्रनष्टाधिगतं देयं नृपेण धनिने धनम् ।**

**              	विभावयेन् न चेल् लिङ्गैस् तत्समं दण्डम् अर्हति ॥ २।३५ ॥**

 

कस्यचित् प्रनष्टं यदि राज्ञान्येन वाधिगतं लब्धं तद् यदि धनिना प्रार्थ्यते, ततः किं तत्, कियत्संख्यं चेत्य् एवं पृष्ट्वाविसंवादकस्यान्विष्यार्पणीयम् । न चेद् एवं विभावयेत् तत्समं दण्ड्यः ॥ ३५ ॥

 

_यत् तूसन्नस्वामिकं निध्यादिकं तत्र का कथा । उच्यते ।_

 

                    	**राजा लब्ध्वा निधिं दद्यात् द्विजेभ्यो ऽर्धं द्विजः पुनः ।**

**              	विद्वान् अशेषम् आदद्यात् स सर्वस्य प्रभुर् यतः ॥ २।३६ ॥**

 

स सर्वस्य प्रभुर् इत्य् अनेन प्रतिग्रहाद्यभावे ऽपि स्वत्वसंबन्धो ऽस्तीति ज्ञापयति ॥ ३६ ॥

 

                    	**इतरेण निधौ लब्धे राजा षष्ठांशम् आहरेत् ।**

**              	अनिवेदितविज्ञातो दाप्यस् तद् दण्डम् एव च ॥ २।३७ ॥**

 

इतरेण ब्राह्मणेनैवानभिरूपेणेत्य् अर्थः । गौतमीयं त्व् अब्राह्मणविषयम्: "निध्यधिगमो राजधनम्" इति (ग्ध् १०।४३) । यावान् निध्यधिगमः, स सर्वो राजधनम् इत्य् अर्थः । तथा च "न ब्राह्मणस्यानभिरूपस्य" इत्य् उक्त्वाह "अब्राह्मणो ऽप्य् आख्याता षष्ठं लबेतेत्य् एके" इति (ग्ध् १०।४४–४५) । अनाख्याय तु गृह्णन् ब्राह्मणो ऽपि सर्वम् आदाय शक्त्यनुरूपेण दण्ड्यः स्यात् । विद्वांस् तु "स सर्वस्य प्रभुः" इति वचनाद् अनाख्यायापि गृह्णन् न दोषभाग् इत्य् अर्थः ॥ ३७ ॥

 

_यतश् च निध्यादिष्व् अस्वामिकेषु राज्ञः प्रभुत्वं, तत एव च ।_

 

                    	**देयं चोरहृतं द्रव्यं राज्ञा जनपदाय तु ।**

 

_कस्मात् । यस्मात् ।_

 

                    	**अददद् धि समाप्नोति किल्बिषं तस्य यस्य तत् ॥ २।३८ ॥**

 

पालकत्वेन हि राजगामिता निध्यादेः । पालकश् चेत् किम् इति परकीयं चोरादिहृतं न प्रयच्छेद् इत्य् अभिप्रायः । जनपदग्रहणं सर्वार्थम् । न ब्राह्मणायैवेत्य् अर्थः । तथा च बृहस्पतिः: "चोरापहृतं तु सर्वेभ्यो ऽन्विष्यार्पणीयम् अलाभे स्वकोशाद् वा, अददच् चोरकिल्बिषी स्यात्" इत्यादि ॥ ३८ ॥

 

**इति सामान्यन्यायप्रकरणम् ।**

** **

**अथ ऋणादानप्रकरणम् ।**

 

_एवं तावत् सामान्येन न्यायस्वरूपम् अभिधायेदानीम् ऋणादानादिव्यवहारस्थानक्रमेण विशेषतः प्रस्तौति । तत्राद्यता मन्वादिभिर् ऋणादानस्योक्ता । अतस् तद् एव तावद् उच्यते ।_

 

                    	**अशीतिभागो वृद्धिः स्यान् मासि मासि सबन्धके ।**

**              	वर्णक्रमाच् छतं द्वित्रिचतुष्पञ्चकम् अन्यथा ॥ २।३९ ॥**

 

यद्य् अप्य् अविशेषेणाशीतिभागो ऽभिहितः, तथापि ब्राह्मणस्यैवयम् । अन्येषां तु पादवृद्ध्या वृद्धिकल्पनम् । तथा च बृहस्पतिः: "पादोपचयात् क्रमेणेतरेषाम्" इति । अन्यथा तु बन्धकरहिते द्विकत्रिकत्वं वृद्धेर् इत्य् अभिप्रायः । यच् चैतद् वृद्धिपरिमाणम् उक्तम्, अत ऊर्ध्वं न गृह्णीयात् । न त्व् अर्वाग्ग्रहणे विरोधः ॥ ३९ ॥

 

_अनयैव वृद्ध्या ।_

 

                    	**सन्ततिस् तु पशुस्त्रीणां रसस्याष्टगुणा परा ।**

**              	वस्त्रधान्यहिरण्यानां चतुस्त्रिद्विगुणा तथा ॥ २।४० ॥**

 

पशुस्त्रीणां वृद्धिः फलभोग्यत्वेनार्पितानां या प्रसूतिः सा धनिकस्य स्यात् । तुशब्दात् सन्ततिर् एव, नापरा वृद्धिर् इत्य् अर्थः । पशुस्त्रीणां इति पुंस्पशुसन्तानव्यवच्छेदार्थम् । अथ वा पशूनां स्त्रीणां च दासीनाम् इति योज्यम् । इक्ष्वादिरसस्याष्टगुणा परा वृद्धिः । वस्त्राणां चतुर्गुणा, धान्यानां त्रिगुणा, हिरण्यादीनां द्विगुणा । तच् चाशीतिभागाद्यनुसारेण यावता कालेन हिरण्यं द्विगुणं, तावतैव धान्यादेः स्वपरिमाणयोगः ॥ ४० ॥

 

_चातुर्वर्ण्यातिरेकेण तु ।_

 

                    	**कान्तारगास् तु दशकं सामुद्रा विंशकं शतम् ।**

**              	दद्युर् वा स्वकृतां वृद्धिं सर्वे सर्वासु जातिषु ॥ २।४१ ॥**

 

कान्तारगा अरण्यवासिनः, तद्गामिनो वा । सामुद्राः समुद्रव्यवहारिणः । ते प्रतिमासं दशकं विंशकं च शतं दद्युः । यद् वा कान्तारं वर्णापशदत्वं ये गच्छन्ति, ते कान्तारगाः, वर्णापशदा इत्य् अर्थः । सह मुद्रया नियमेन वर्तत इति समुद्रो वर्णाश्रमविषयः, तम् अतिलङ्घयन्ति ये, ते विपरीतलक्षणया वा सामुद्राः, विकर्मस्था इत्य् अर्थः । दद्युर् वा स्वपरिभाषीतां वृद्धिं सर्वे ब्राह्मणादयो ऽपि सर्वास्व् अपशदजातिष्व् इत्य् अर्थः । आपत्कल्पश् चायं ब्राह्मणादीनाम् इत्य् एतद् वाशब्देन द्योतयति ॥ ४१ ॥

 

_अनया च वृद्ध्या ।_

 

                    	**प्रपन्नं साधयानो ऽर्थं न वाच्यो नृपतेर् भवेत् ।**

**              	साध्यमानो नृपं गच्छेत् दाप्यो दण्ड्यश् च तद् धनम् ॥ २।४२ ॥**

 

प्रपन्नं न्यायेन स्पष्टीकृतं यदृच्छया साधनानो ऽर्थं न राज्ञा किंचिद् वक्तव्यः । यदि तु साध्यमानो राजन्य् आवेदयेत्, ततो दण्ड्यो दाप्यश् च राज्ञैव तद् धनं, धनिकायेति शेषः ॥ ४२ ॥

 

_अथ यद्य् एकम् ऋणिनं युगपद् धनिनः प्रार्थयेयुः, तदायं क्रमः ।_

 

                    	**गृहीतानुक्रमाद् दद्याद् धनिनाम् अधमर्णिकः ।**

**              	दद्यात् तु ब्राह्मणायाग्रे नृपाय तदनन्तरम् ॥ २।४३ ॥**

 

ग्रहणानुक्रमाद् एवाधमर्णिकेनर्णम् एकजातीयेभ्यो देयम् । जातिभेदे ब्राह्मणादिक्रमेणैव । तुशब्दात् तुल्यजातीयत्वे ऽपि गुणाद्यपेक्षं क्रमं द्योतयति ॥ ४३ ॥

 

_विप्रतिपन्नस् त्व् ऋणिको राजन्य् आवेद्य साद्यः । तत्र च ।_

 

**              	राज्ञाधमर्णिको दाप्यः साधिताद् दशकं शतम् ।**

**              	पञ्चकं तु शतं दाप्यः प्राप्तार्थो ह्य् उत्तमर्णिकः ॥ २।४४ ॥**

 

ऋणिको राज्ञा सर्वं धनिकायार्थं दाप्यः । स्वयं च तस्माद् एवाधमर्णिकाद् दशकं शतं गृह्णीयात् । धनिको ऽपि साधितार्थसंख्यया पारितोषिकं राज्ञे पञ्चकं शतं दद्यात् । उत्तमर्णिको धनिकः । स्पष्टम् अन्यत् ॥ ४४ ॥

 

_एवं तावत् समृद्धं दापयेत् । असमृद्धं तु ।_

 

                    	**हीनजातिं परिक्षीणम् ऋणार्थं कर्म कारयेत् ।**

**              	ब्राह्मणस् तु परिक्षीणः शनैर् दाप्यो यथोदयम् ॥ २।४५ ॥**

 

स्पष्टार्थः श्लोकः ॥ ४५ ॥

 

_यथोत्पत्त्या च ददतः।_

 

                    	**दीयमानं न गृह्णीत प्रयुक्तं यः स्वकं धनम् ।**

**              	मध्यस्थस्थापितं तत् स्याद् वर्धते न ततः परम् ॥ २।४६ ॥**

 

स्वकं धनम् इति वचनाद् आत्मनेपदयोगाच् च संनिहितधनिकविषयम् एतत् । अन्यथा तु वर्धत एवेत्य् अभिप्रायः ॥ ४६ ॥

 

_ऋणिके सत्य् अयं दानक्रमः । तदभावे तु ।_

 

                    	**रिक्थग्राह ऋणं दद्याद् योषिद्ग्राहस् तथैव च ।**

**              	पुत्रो ऽनन्याश्रितद्रव्यः पुत्रहीनस्य रिक्थिनः ॥ २।४७ ॥**

 

रिक्थानुसारित्वाद् ऋणानां रिक्थग्राहिण एव निर्विचिकित्सं दद्युः । निर्धनस्य तु नियोगाद् विना यो ऽस्य भार्यां संगृह्णीयात्, स दद्यात् । एतच् चाब्राह्मणविषयम्, तद्योषीताम् एवान्यगामित्वसंभवात् । "तथैव च" इति धनग्राहिवद् अविकल्पयन् योषीद्ग्राह्य् अपि दद्याद् इत्य् अर्थः । तद् एव हि द्रव्यं द्रव्यहीनस्येत्य् अभिप्रायः । एतस्माद् एव चातिदेशाद् रिक्थाभाव एव योषिद्ग्राहादयः प्रत्येतव्याः । "पुत्रो ऽनन्याश्रित द्रव्यः" इति । अन्यस्मिन् नाश्रितं द्रव्यं यस्य असाव् अनन्याश्रितद्रव्यः पुत्रो दद्यात् । न चेद् द्रव्यम् अन्येन गृहीतम् इत्य् अर्थः । <span style="text-decoration:underline;">ननु</span> अद्रव्यस्यैव पुत्रो दद्यात् । ऋणस्य द्रव्यानुसारित्वाद् इत्य् एतत् प्राग् एव ज्ञापितम् । किम् इदं पुनर् अनन्याश्रितद्रव्य इति । <span style="text-decoration:underline;">मैवम्</span> । प्राग् अप्य् एतत् पदानुसाराद् एवं व्याख्यातम् । अतिदेशाद् अभ्युच्चय एव । अथ वा बहुपुत्रस्य यद्य् एकः पितृधनम् इतरानुमतो गृह्णीयात्, तदा धनग्राहिण इतरेषां च तुल्यम् ऋणभाक्त्वं, यतो ऽन्यैर् अपि स्वेच्छया स्वांशोत्संकलनं कृतम् इतीमाम् आशङ्कां निरस्यति: "पुत्रो ऽनन्याश्रितद्रव्यः" इति । येनैव पुत्रेण द्रव्यम् आश्रितं, स एव दद्यात् । नान्यो ऽनुमन्तापीत्य् अर्थः । अत एव च ज्ञायते भागशः पुत्रा ऋणं दद्युर् इति । ज्येष्ठो वा भूयो दद्याद्, रिक्थविभागे विशेषदर्शनाद् इत्य् एषा दिक् । सर्वथा धनप्राप्तिसंबन्धानुसारेणैव ह्य् ऋणसंगतिः । तथैवापुत्रस्याप्य् अन्ये रिक्थभाज एवर्णभाजः, ऋणभाक्त्वम् अपि प्रतिपद्यन्त इत्य् अभिप्रायः । तथा च कात्यायनः ।

                    	रिक्थहर्त्रा ऋणं देयं तदभावे च योषितः ।

                    	पुत्रैश् च तदभावे ऽन्यै रिक्थभाग्भिर् यथाक्रमम् ॥ इति । (क्स्म् ५६२)

बृहस्पतिश् च: "

                    	धनस्त्रीहारिपुत्राणां पूर्वाभावे यथोत्तरम् ।

                    	आधमर्ण्यं तदभावे क्रमशो ऽन्येषाम् रिक्थभाजाम् ॥ इति । (बृस्म् १०।१०६–७)

यद् वा, अनन्याश्रितद्रव्य इत्य् अस्यान्यो ऽर्थः: पितरि मृते यस्य पैतृकं रिक्थं केनापि परिनिक्षिप्तादिहेतुनान्यस्मिन्न् आश्रितम् सो ऽन्याश्रितद्रव्यः न तदप्राप्यैव पैतृकम् ऋणं दद्याद् इत्य् अत्रैव हेतुः । "पुत्रहीनस्य रिक्थिनः" । अन्ये ऽपि तु भवन्तीति सेषः । यावद् असौ न्याय्यम् अपि पैतृकं रिक्थं नाप्नुयात्, तावद् ऋणं किम् इति दद्याद् इत्य् अभिप्रायः । सर्वाणि चैतानि स्मृत्यन्तरात् सम्यग् व्याख्यातानीत्य् अवगन्तव्यम् । यथाह कात्यायनः ।

                    	यावन् न पैतृकं द्रव्यं विद्यमानं लभेत् सुतः।

                    	सुसमृद्धो ऽपि दाप्यः स्यात् तावन् नैवाधमर्णिकः ॥ इति (क्स्म् ५६३) ॥ ४७ ॥

 

_एवं तावत् पैतृकम् ऋणं देयम् । भ्रात्रादिकृते तु कथम् । तत्रापि ।_

 

                    	**अविभक्तैः कुटुम्बार्थे यद् ऋणं तु कृतं भवेत् ।**

**              	दद्युस् तद् रिक्थिनः प्रेते प्रोषिते वा कुटुम्बिनि ॥ २।४८ ॥**

 

कुटुम्बे भवः कुटुम्बी भ्रात्रादिः । तेन कुटुम्बनिमित्तं यद् ऋणं कृतं, तत् सर्वैर् एव तस्मिन् प्रेते प्रोषिते वा रिक्थभाग्भिर् अविभक्तैर् देयम् । विभक्तानाम् अपि रिक्थभाजां संभवाद् अविभक्तैर् इत्य् उक्तम् ॥ ४८ ॥

 

_अविभक्तत्वे ऽपि तु ।_

 

                    	**न योषित् पतिपुत्राभ्यां न पुत्रेण कृतं पिता ।**

**              	दद्याद् ऋते कुटुम्बार्थान् न पतिः स्त्रीकृतं तथा ॥ २।४९ ॥**

 

_अस्यापवादः ।_

 

                    	**गोपशौण्डिकशैलूषरजकव्याधयोषिताम् ।**

**              	ऋणं दद्यात् पतिस् तासां यस्माद् वृत्तिस् तदाश्रया ॥ २।५० ॥**

 

गोपो गोपालः । शौण्डिकः कल्पालः । शैलूषो नटः । रजको वस्त्रनिर्णेजकः रञ्जकश् च । व्याधो लुब्धकः । एते स्त्रीकृतम् अप्य् ऋणं दद्युः, स्त्रीप्रधानत्वाद् एतेषाम् । तथा च नारदः:

                    	तेषां तत्प्रत्यया वृत्तिः कुटुम्बं च तदाश्रयम् । इति । (न्स्म् १।१६)

हेत्वभिधानं चान्ये ऽप्य् एवंप्रकारा उक्ता यथा स्युर् इति ॥ ५० ॥

 

_पुरुषमात्राविशेषेण तु ।_

 

                    	**प्रतिपन्नं स्त्रिया देयं पत्या वा सह यत् कृतम् ।**

**              	स्वयं कृतम् ऋणं वापि नान्यत् स्त्री दातुम् अर्हति ॥ २।५१ ॥**

 

दम्पत्योर् अविभक्तधनत्वे ऽप्य् अभ्युपेतादिव्यतिरेकेण स्त्रिया न देयम् इत्य् अभिप्रायः । कुतः पुनः स्त्रीणां स्वातन्त्र्येणर्णप्रसङ्गः, कुतो वा दानम् इति । स्त्रीणाम् अपि हि स्वातन्त्र्येण धनं वक्ष्यति "भर्त्रा प्रीतेन यद् दत्तम्" (न्स्म् १।२४) इत्य् अत्र । स्वशरीरोपभोगार्थं स्त्रीणाम् ऋणप्रसङ्गो ऽविरुद्धः । अत्रैव स्त्रीणाम् ऋणसंबन्धः ॥ ५१ ॥

 

_अन्यत्रापि तु ।_

 

                    	**पितरि प्रोषिते प्रेते व्यसनाभिप्लुते ऽपि वा ।**

**              	पुत्रपौत्रैर् ऋणं देयं निह्नवे साक्षिभावितम् ॥ २।५२ ॥**

 

पितरि मृते प्रोषिते वा विंशतिवर्षाणि प्रतीक्ष्य, व्यसनाभिबूतो वा पुत्रादिभिर् ऋणं देयम् । अपिवेति च प्रकारार्थम् । अन्यस्मिन्न् अप्य् एवंप्रकारे व्याध्यादाव् असमाधेयेन्द्रियवैकल्ये हेताव् उत्पन्न इत्य् अर्थः । तथा निह्नवे यदि च पिता विप्रतिपन्नस् तदा साक्षिभावितं पुत्रादिभिर् एवर्णं देयम् । सो ऽपि हि प्रकृतिविपर्ययाद् असामर्थ्येनायोग्य एव । ऋणवच् चास्व् अवस्थासु पैतृकं रिक्थम् अपि पुत्रादिभिर् ग्राह्यम् इत्य् अवगन्तव्यम् ॥ ५२ ॥

 

_अस्यापवादः।_

 

                    	**सुराकामद्यूतकृतं दण्डशुल्कावशिष्टकम् ।**

**              	वृथादानं तथैवेह पुत्रो दद्यान् न पैतृकम् ॥ २।५३ ॥**

 

स्वस्थपितृकृतम् अस्वस्थे तस्मिन् रिक्थभाग्भिर् देयम् । न पुनर् अस्वस्थकृतम् अपीत्य् अभिप्रायः । अस्वास्थ्यप्रकारप्रपञ्चार्थश् चायं श्लोकः । दण्डशुल्कावशिष्टकं तु वचनाद् अदेयम् । सुरां पीत्वा यन् मूल्यं न दत्तं, यच् च कामसंयोगेन स्त्रीणां प्रतिज्ञातं, द्यूतहारितं दण्डाद्यवशिष्टं वृथादानं च तथैवेह यस्य फलं नामुत्रेति निश्चितं, तत् पुत्रादिभिर् अदेयम् । शुल्कं पथि राजभाव्यं दानम् । अशास्त्रचोदितं वृथादानम् । स्पष्टम् अन्यत् ॥ ५३ ॥

 

_ऋणस्य प्रतिनिर्यातनप्रकार उक्तः । को नु खलु ऋणग्रहीतेत्य् एतन् निरूपयितुम् आह ।_

 

                    	**भ्रातॄणाम् अथ दम्पत्योः पितुः पुत्रस्य चैव हि ।**

**              	प्रातिभाव्यम् ऋणं साक्ष्यम् अविभक्ते न तु स्मृतम् ॥ २।५४ ॥**

 

भ्रात्रादीनाम् अविभक्तानां परस्परम् ऋणसाक्ष्यप्रातिभाव्यानि न विद्यते । तेनैव च विभक्ताविभक्तसंशये साक्ष्यादिभिर् निर्णयः । दम्पतिवचनं चात्र विभागासंभावाद् अन्येषाम् अपि रिक्थभाजाम् अविभक्तानां साक्ष्याद्यभावप्रदर्शनार्थम् ॥ ५४ ॥

 

_क्व पुनर् विषये प्रातिभाव्यम् ।_

 

                    	**दर्शने प्रत्यये दाने प्रातिभाव्यं विधीयते ।**

**              	आद्यौ तु वितथे दाप्याव् इतरस्य सुता अपि ॥ २।५५ ॥**

 

अपसर्पणाशङ्कायां दर्शनार्थम्, अविश्वासे विश्वासार्थम्, सिद्धार्थप्रदानेन च प्रातिभव्यम् । विधीयत इति विचिकित्सानिवृत्त्यर्थम् । अगृहीतं ददतो दापयतो वा विचिकित्सा मा भूत् । तत्र दर्शनप्रत्ययप्रतिभुवौ वितथे विसंवादिते कार्यिणि दाप्यौ स्वयं, न तु तत्पुत्राः । इतरस्य तु दानप्रतिभुवः पुत्रा अपीत्य् अभिप्रायः । अपिशब्दो ऽन्येषाम् अपि रिक्थभाजां प्राप्त्यर्थः । <span style="text-decoration:underline;">ननु</span> च दर्शनप्रतिभूर् अपि प्रत्ययार्थ एव । <span style="text-decoration:underline;">नैवम्</span> । प्रत्यायितस्यापि निमित्तान्तराद् भवत्य् एवादर्शनम् । यद् वा मृते कार्यिणि दातृत्वार्थं दर्शनप्रातिभाव्यवचनं द्रष्टव्यम् । तथा च बृहस्पतिः: "उपस्थाप्य विपत्ताव् उपस्थाप्यस्य पुनः प्रतिभूर् दाप्यः" इति (बृस्म् १०।७९) । एतच् चार्थार्पणेनोपविश्वास्य यत्र दर्शनप्रातिभाव्यं क्रियते, तद्विषयम् एव । तथा च नारदः ।

                    	ऋणिष्व् अप्रतिकुर्वत्सु प्रत्यये वा विवादिते ।

                    	प्रतिभूस् तदृणं दद्याद् अनुपस्थापयंस् तथा ॥ इति । (न्स्म् १।१०५)

यदोपस्थानं संभवतीति शेषः । मृतस्य चोपस्थापनासंभवाज् जीवदधिकार इति नारदाभिप्रायः । विकल्पप्रसङ्गे विषयव्यवस्थोक्तैव ॥ ५५ ॥

 

_पूर्वश्लोकार्थम् एव स्पष्टयति ।_

 

                    	**दर्शनप्रतिभूर् यत्र मृतः प्रात्ययिको ऽपि वा ।**

**              	न तत्पुत्रा ऋणं दद्युर् दद्युर् दानाय यः स्थितः ॥ २।५६ ॥**

 

श्लोकान्तरारम्भसामर्थ्यान् मृतवचनाच् च जीवतः पुत्रैः शक्तितो ऽन्वेषणं कार्यम् इत्य् अभिप्रायः ॥ ५६ ॥

 

_एकस्यैव तु यदा कार्यिणः ।_

 

                    	**बहवः स्युर् यदि स्वांशैर् दद्युः प्रतिभुवो धनम् ।**

**              	एकच्छायास्थितेष्व् एषु धनिकस्य यथारुचि ॥ २।५७ ॥**

 

बहवः प्रतिभुवो यदि स्युर् अंशतो धनं दद्युः । एकच्छायास्थितेष्व् एषु धनिकस्येच्छया व्यस्तसमस्तत्वेन कृत्स्नं धनं दापयेत् । एकच्छायाकाः समानग्राहकत्वेन प्रतिभुवः न द्रव्योपभोक्तारः । एतद् एव चैष्व् इति सर्वनाम्ना स्पष्टीकृतम् ॥ ५७ ॥

 

_द्रव्यानुपभोक्तृत्वाच् च ।_

_ _

                    	**प्रतिभूर् दापितो यत्र प्रकाशं धनिने धनम् ।**

**              	द्विगुणं प्रतिदातव्यम् ऋणिकैस् तस्य तद् धनम् ॥ २।५८ ॥**

 

प्रकाशवचनाद् यत् प्रतिभुवो हस्तनिर्गतं तद् एव द्विगुणं देयम् । न तु धनिकाय यावद् देयम् इत्य् अभिप्रायः । हिरण्यविषयश् चायं श्लोकः ॥ ५८ ॥

 

_पश्वादौ तु ।_

 

                    	**ससन्तिति स्त्रीपशव्यं धान्यं त्रिगुणम् एव तु ।**

**              	वस्त्रं चतुर्गुणं देयं रसश् चाष्टगुणस् तथा ॥ २।५९ ॥**

 

तथाशब्दः सत्काराद्यर्थः । यस्य यावती परा वृद्धिर् उक्ता, तस्य तद्वृद्धियुक्तं ससत्कारं प्रतिभुवे देयम् इत्य् अर्थः ॥ ५९ ॥

 

_विस्रम्भहेतू द्वाव् आधिप्रतिभुवौ । तथा चोक्तम्: "विस्रम्भहेतू द्वाव् अत्र प्रतिभूर् आधिर् एव च" इति _(न्स्म् १।१०३)_ । तयोः प्रतिभूर् व्याख्यातः । इदानीं क्रमप्राप्तत्वाद् आधिर् उच्यते ।_

 

                    	**आधिः प्रणश्येद् द्विगुणे धने यदि न मोक्ष्यते ।**

**              	काले कालकृतो नश्येत् फलभोग्यो न नश्यति ॥ २।६० ॥**

 

विश्वासार्थं हिरण्यादि यद् आधीयते स आधिः । स द्विविधः गोप्यश् चागोप्यश् च । तत्र गोप्यः कदाचित् कालव्यवस्थया क्रियते "इयता कालेनामोक्षयतो ममायं प्रणङ्क्ष्यति" इति । कदाचित् तु संमुग्धः स प्रणश्येद् द्विगुणे धने यदि न दीयते इतरो ऽपि कालव्यवस्थया कृतस् तत एव प्रणस्यतीत्य् अत आह: "फलभोग्यो न नश्यति" इति । फलं भुज्यते यस्य स फलभोग्यः आधिः । फलं वृद्धिः । स्पष्टम् अन्यत् ॥ ६० ॥

 

_किं च ।_

 

                    	**गोप्याधिभोगिनो वृद्धिः सोपकारे ऽथ भाविते ।**

**              	नष्टो देयो विनष्टो वा दैवराजकृतद् ऋते ॥ २।६१ ॥**

 

गोप्याधिभोगिनो वृद्धिः प्रणस्येद् इति शेषः । "सोपकारे ऽथ" इत्य् अपिशब्दार्थो ऽथशब्दः । सोपकारे ऽप्य् आधौ वृद्धिर् न स्याद् इत्य् अर्थः । वाहदोहादियुक्तो गवादिः सोपकारः । अविकाराशङ्कया पृथग्वचनम् । भावित इति भोक्त्राभ्युपगते साक्षिभिर् वा भुक्तो ऽनेनायम् इत्य् एवं भाविते । नष्ट आधिर् विनष्टो वा दैविकाद् अग्न्याद्युपद्रवाद् राजकीयाद् वा विना अधमर्णिकाय देयः । स्वरूपहानं विनाशः । अपहारस् तु नाशः । स्पष्टम् अन्यत् ॥ ६१ ॥

 

_ऋणिकार्पितस्य ।_

 

                    	**आधेः स्वीकरणात् सिद्धी रक्ष्यमाणो ऽप्य् असारताम् ।**

**              	यातश् चेद् अन्य आधेयो धनं वा धनिने वहेत् ॥ २।६२ ॥**

 

समर्पितस्यापि स्वीकरणेनोपभोग्यत्वसिद्धिः स्यात् । यत्नेनापि तु रक्ष्यमाणो ऽप्य् असारतां यातश् चेद् यदि पाल्यमानो ऽप्य् असारीभूतः, ततो ऽन्य आधेयः स्यात् । यद् वा अस्मिन्न् अवसरे धनभाग् वा धनी भवेत्[^१०] । धनिने वा धनं सोदयं देयम्, आध्यन्तरं वा कार्यम् इत्य् अभिप्रायः ॥ ६२ ॥

 

_यदा त्व् आधिर् अपुष्यमाण एव, स तु बन्धकमात्रतया क्रियते, तदा ।_

** **

**              	चरित्रबन्धककृतं सवृद्धं दापयेद् धनम् ।**

**              	सत्यंकारकृतं द्रव्यं द्विगुणं प्रतिदापयेत् ॥ २।६३ ॥**

 

चरित्रबन्धककृतं सोदयम् अर्थं दाप्यः । नाधित्यागमात्रेण मोच्य इत्य् अर्थः । अन्यत्राप्य् एवम् एव विश्वासव्यवहारे सत्यंकाराय च यद् द्रव्यम् अर्पितम्, तद् विसंवदता द्विगुणं प्रत्यर्पणीयम् । सत्यंकारिणस् तु विसंवादतस् तद् धानिर् एव । यथाह कात्यायनः ।

                    	सतयंकारविसंवादे द्विगुणं प्रतिदापयेत् ।

                    	अकुर्वतस् तु तद्धानिः सत्यंकारप्रयोजनम् ॥ इति (क्स्म् ५४१) ॥ ६३ ॥

 

_यदा त्व् ऋणिकः सोदयं द्रव्यम् आदायोपस्थितः, तदा ।_

 

                    	**उपस्थितस्य मोक्तव्य आधिर् दण्ड्यो ऽन्यथा भवेत् ।**

**              	प्रयोजके ऽसति धनं कुले न्यस्याधिम् आप्नुयात् ॥ २।६४ ॥**

 

सोदयं द्रव्यम् आदायोपस्थितस्याधिम् अनुत्सृजन् प्रयोक्ता दण्ड्यः स्यात् । यदा त्व् असंनिहितो धनप्रयोक्ता, तदा तस्मिन् प्रयोजके ऽसति तत्कुटुम्बे समर्प्य द्रव्यम् आधिम् आप्नुयात् निःसंशयं गृह्णीयाद् इत्य् अर्थः । एवं धनिककुले द्रव्यं समर्पयित्वाधिर् ग्राह्यः ॥ ६४ ॥

 

                    	**तत्कालकृतमूल्यो वा तत्र तिष्ठेद् अवृद्धिकः ।**

**              	विना धारणकाद् वापि विक्रीणीत ससाक्षिकम् ॥ २।६५ ॥**

 

तत्काले कृतं मूल्यं यस्य स तत्कालकृतमूल्यः । यदि मूल्याद् ध्रासः स्यात्, तदा तत्कालकृतं यन् मूल्यं, तद् धनिकेन देयम् । इत्य् एतया परिभाषया वृद्धिशून्यो धनिकहस्ते तिष्ठेत् । यदा तु धनं द्विगुणीभूतम्, ऋणिकश् चासंनिहितः, तदा तत्काले श्रावयित्वाधिं निर्विकल्पं गृह्णीयात् । विनैव धारणकात् ससाक्षिकं विक्रीणीतेत्य् अर्थः ॥ ६५ ॥

 

_वृद्ध्यर्थं प्रथमदिवसाद् आरभ्य प्रयोक्ता भुज्यमाने ऽपि ।_

 

                    	**यदा तु द्विगुणीभूतम् ऋणम् आधौ तदा खलु ।**

**              	मोच्य आधिस् तदुत्पन्ने प्रविष्टे द्विगुणे धने ॥ २।६६ ॥**

 

धने प्रविष्टे सत्य् आधिर् मोच्यः । न त्व् अर्वाग् एव द्विगुणद्रव्याप्रदानलक्षणो ऽस्य प्रणाशः स्याद् इत्य् अभिप्रायः ॥ ६६ ॥

 

 

**इति ऋणादानप्रकरणम् ।**

** **

**अथ उपनिधिप्रकरणम् ।**

 

_आध्यनन्तरं विश्वासार्पितत्वसामान्याद् उपनिधिर् उच्यते ।_

 

                    	**भाजनस्थम् अनाख्याय हस्ते ऽन्यस्य यद् अर्प्यते ।**

**              	द्रव्यं तद् औपनिधिकं**

 

उच्यत इति शेषः ।

 

                                            	**प्रतिदेयं तथैव तत् ॥ २।६७ ॥**

 

क्वापि स्थितम् अनिर्दिष्टस्वरूपं कस्यचित् परिग्रहे एवम् उक्त्वा यत् समर्प्यते: "त्वयेदं रक्षणीयम्" इति । हस्तशब्दः परिग्रहार्थः । न्यस्य क्षिप्त्वेत्य् अर्थः । तद् औपनिधिकसंज्ञकं यथा गृहीतं तथैव प्रत्यर्पणीयम् इत्य् अर्थः ॥ ६७ ॥

 

_यत् तु द्रव्यम् उपनिहितम् ।_

 

                    	**न दाप्यो ऽपहृतं तत् तु राजदैविकतस्करैः ।**

**              	दोषश् चेन् मार्गिते ऽदत्ते दाप्यो दण्डं च तत्समम् ॥ २।६८ ॥**

 

राजाद्यपहृतम् अनपराधी न दाप्यः । दोषश् चेन् मार्गिते प्रयाचिते अदत्ते अनर्पिते तस्करापहारादिलक्षणो दोषश् चेद् दाप्यो ऽपहृतम्, तत्समं च राज्ञे दाप्यो दण्डम् । ऋज्व् अन्यत् ॥ ६८ ॥

 

_स्वाम्यननुज्ञयैवौपनिधिकं द्रव्यम् ।_

 

                    	**आजीवन् स्वेच्छया दण्ड्यो दाप्यस् तच् चापि सोदयम् ।**

**              	याचितान्वाहितन्यासनिक्षेपेष्व् अप्य् अयं विधिः ॥ २।६९ ॥**

 

याचितं कार्यार्थम् आहृतं परकीयम् उपस्करादि । अन्वाहितम् आध्यसामर्थ्ये यद् अन्यद् अर्पितम् । प्रतिग्रहप्रसङ्गेन वा यद् अलब्धम् एव पात्रादि उपकरणत्वेनाहृतम् । न्यासो निर्दिष्टस्वरूपं द्रव्यं यद् रक्षणार्थं समर्पितम् । निक्षेपो ऽन्यहस्त एव यद् अन्यस्मै देयत्वेन निक्षिप्तम् । एतेष्व् अपि याचितादिष्व् अयम् एवौपनिधिको विधिर् द्रष्टव्यः ॥ ६९ ॥

 

**इति उपनिधिप्रकरणम्**

** **

**अथ साक्षिप्रकरणम्**

 

_सर्वत्र चर्णादानादौ व्यक्तिहेतवो लिखितं साक्षिणो भुक्तिश् चेति । तत्र भुक्तिः स्थावरादौ । अन्यत्र तु लिखितं साक्षिणश् च । तथा च नारदः: "लिखितं साक्षिणश् चैव प्रमाणे व्यक्तिकारके" _(न्स्म् १।१०३)_ इति सामान्यविवक्षयैवाह । तेनार्थिप्रत्यर्थिभ्यां साक्षिभिर् लिखितेन वा स्वपक्षसिद्धिः कार्येत्य् उक्ते किंलक्षणास् तु साक्षिणो लेख्यं चेत्य् एतद् वक्तव्यम् । तत्र साक्षिणस् तावद् उच्यन्ते ।_

 

                    	**तपस्विनो दानशीलाः कुलीनाः सत्यवादिनः ।**

**              	धर्मप्रधाना ऋजवः पुत्रवन्तो धनान्विताः ॥ २।७० ॥**

**              	त्र्यवराः साक्षिणो ज्ञेयाः पञ्चयज्ञक्रियारताः ।**

**              	यथाजाति यथावर्णं सर्वे सर्वासु वा पुनः ॥ २।७१ ॥**

तपःप्रभृतयो यथोपलब्धवादित्वे हेतवः । कथम् । यो हि निष्कारणः परलोकसाधनैकप्रवणस् तपोदानादिप्रवृत्तो ऽतिशयितेतरपुरुषप्रज्ञः, स कथम् इवात्मनो दृष्टादृष्टविरुद्धं विमार्गाश्रयिणः परस्यार्थे ऽनृतं ब्रूयाद् इत्य् अभिप्रायः । तपोदानादिभिर् ये धर्मप्रधानतया सत्यवादिनः, ये वा कुलीनाः स्वकुलकलङ्कभीत्या, ये वा पुत्रिणो धनिनश् च तद्विनाशभीत्या, प्रकृत्या ऋजवः उपलब्धातिरिक्तवचनाशक्त्यानन्यथावादिनः, ते त्र्यवराः साक्षिणो ज्ञेयाः । त्रयो येषाम् अवरास् ते त्र्यवराः, त्रिप्रभृतय इत्य् अर्थः । साक्षिणो ज्ञेया इति प्रत्यक्षमूलत्वाभिप्रायम् । निपुणतः प्रत्यक्षादिभिर् लक्षणतः साक्षिणो निरूपणीया इत्य् अर्थः । पञ्चयज्ञक्रियारता इति । आन्वाहिकाशक्यपरिहारहिंसानिष्कृत्यर्थं हि पञ्चयज्ञक्रियाविधानम् । तद् ये ह्य् अशक्यपरिहाराम् अपि हिंसाम् अपाकर्तुं प्रवृत्ताः, ते कथम् इव स्वाभिप्रायेणान्यायवर्तिजनवद् असद्वादेषु प्रवर्तेरन्न् इत्य् अभिप्रायः । एवं स्मृत्यन्तराण्य् अपि साक्षिप्रपञ्चविषयाणि व्याख्येयानि । यत् तु नारदेनैकादशविधं साक्ष्यं कृताकृतत्वभेदेनोक्तम् (न्स्म् १।१२९), तत् सौहृदान् मुग्धजनव्युत्पत्त्यर्थम् । तच् च तस्माद् एवावगन्तव्यम्: "यथाजाति" इत्य् । मनुष्यस्त्रीजातिभेदाभिप्रायं वा जातिवचनम् । यथोक्तं नारदेन: "श्रेणीषु श्रेणिपुरुषाः" इत्यादि (न्स्म् १।१३५) । यथावर्णं च ब्राह्मणादीनां च साक्ष्यम् । सर्वे वा सर्वासु जातिषु जातिशब्दाभिधेयत्वाद् वर्णे ऽपि स्त्रीलिङ्गाविरोधः । पुनःशब्दो ऽवसरापेक्षया । साक्ष्यन्तराभावे पुनर् वक्ष्यमाणकार्यापेक्षया वा सर्वे सर्वेषां, यथा "सर्वः सङ्ग्रहणे साक्षी" इति (य्ध् २।७४) ॥ ७०–७१ ॥

 

_उक्तन्यायविरोधे तु ।_

 

                    	**स्त्रीवृद्धबालकितवमत्तोन्मत्ताभिशस्तकाः ।**

**              	रङ्गावतारिपाषण्डिकूटकृद्विकलेन्द्रियाः ॥ २।७२ ॥**

**              	पतिताप्तार्थसंबन्धिसहायरिपुतस्कराः ।**

**              	साहसी दृष्टदोषश् च निर्धूतश् चेत्य् असाक्षिणः ॥ २।७३ ॥**

 

येषां तु दृष्टम् अदृष्टं वा यथाभूतार्थदर्शने दृष्टार्थाभिधायित्वे च कारणं न स्याद्, विपर्यये वा स्यात्, ते न साक्षिण इत्य् अर्थः । सर्वे चाभोज्यप्रकरणोक्ता अग्निहीनादयः साक्ष्यानर्हा द्रष्टव्याः । तदुपलक्षणार्थैवात्र स्त्री । यथोक्तम्: "अवीरायाश् च योषितः" इति (म्ध् ४।२१३) । सैव चाप्य् अत्राप्य् अभिप्रेता । सवीरायास् तु तदधिष्ठितायाः साक्ष्यं क्वचिद् अस्त्य् एव । यथोक्तं स्वयम्भुवा: "स्त्रीणां साक्ष्यं स्त्रियः कुर्युः" इति (म्ध् ८।६८) । रङ्गावतारी मल्लः । स्पष्टम् अन्यत् । अभोज्यान्नानां तु साक्ष्यानधिकारं न्यायसिद्धम् एवाभिप्रेत्य नारदेनोक्तम्:

                    	नार्थसंबन्धिनो नाप्ता न सहाया न वैरिणः ।

                    	न दृष्टदोषाः कर्तव्या न व्याध्यार्ता न दूषिताः ॥ (न्स्म् १।१५९)

इत्य् उक्त्वा, ततः:

                    	दासनैकृतिकश्रान्तवृद्धस्त्रीबालधिक्कृताः ॥ इति । (न्स्म् १।१६०)

एवं सर्वे ऽभोज्यान्ना अनुक्रान्ताः । प्रमाणान्तरमूलं चासाक्षित्वं प्रपञ्चितम् । यथा ।

                    	बालो ऽज्ञानाद् अमत्या स्त्री पापाभ्यासाच् च कूटकृत् ।

                    	विब्रूयुर् बान्धवाः स्नेहाद् वैरनिर्यातनाद् अरिः ॥ इति । (न्स्म् १।१७३)

वचनाद् अपि क्वचित् । यथाह ।

                    	श्रोत्रियाद्या वचनतः स्तेनाद्या दोषदर्शनात् । इति । (न्स्म् १।१३८)

सर्वथानया दिशा न्यायागमाभ्यां साक्ष्यम् असाक्ष्यं च प्रपञ्चनीयम् ॥ ७२–७३ ॥

 

_देशकालाद्यपेक्षया पुनः ।_

 

                    	**उभयानुमतः साक्षी भवत्य् एको ऽपि धर्मवित् ।**

**              	सर्वः संग्रहणे साक्षी दण्डपारुष्यसाहसे ॥ २।७४ ॥**

 

अर्थिप्रथ्यर्थिभ्याम् अनुमतो ऽतिशयगुणवान् एको ऽपि साक्षी स्यात् । अपिशब्दाद् द्वाव् अपि । साक्षिपुनर्वचनं च समक्षदर्शनाद् एव संग्रहणादौ साक्ष्यं यथा स्यात् । अविशेषाभिधाने ऽपि भूतार्थोपलम्भवचनाशक्तेर् बालादयो न स्युः । तथा च नारदः ।

                    	असाक्षिणो ऽपि ये ऽत्रोक्ता दासनैकृतिकादयः ।

                    	कार्यगौरवम् आसाद्य भवेयुस् ते ऽपि साक्षिणः ॥

                    	साहसेषु तु सर्वेषु स्तेयसंग्रहणादिषु ।

                    	वाग्दण्डयोश् च पारुष्ये न परीक्षेत साक्षिणः ॥ (न्स्म् १।१७०–१७१)

इत्य् उक्त्वाह:

                    	एषाम् अपि न बालः स्यान् नैको न स्त्री न कूटकृत् ।

                    	न बान्धवो न चारातिः कुर्युस् ते साक्ष्यम् अन्यथा ॥ इति । (न्स्म् १।१७२)

अतो बालादिवर्जं द्विप्रभृतिसाक्ष्यम् अविरुद्धम् । यद् वा नैक इति नायं संख्यानिषेधः, पुरुषमात्रप्रतिषेध एवायम् । यथैवैका स्त्री निषिद्धा "योषितं चावीराम्" इति, तथैव स्त्रीरहित एकः पुमान् अनर्ह इति व्यख्येयम् । अतश् च त्र्यवराणाम् एव संग्रहणादौ साक्ष्यम् इत्य् अवसेयम् । न्यायमूलत्वाद् एव चात्यर्थम् अनुमानकुशलतयायम् अपि नारदीयः प्रतिषेधो ऽतिक्रामयितव्यः । तथा च स्वायम्भुवम् ।

                    	स्त्रियाप्य् असंभवे कार्यं बालेन स्थविरेण वा ।

                    	शिष्येण बन्धुना वापि दासेन भृतकेन वा ॥ इति । (म्ध् ८।७०)

अनुमानानुसारिणी च निश्चयावगतिस् तत्रैवोक्ता ।

                    	बालवृद्धातुराणां च साक्ष्येषु वदतानृतम् ।

                    	जानीयाद् अस्थिरां वाचम् उत्सिक्तमनसां तथा ॥ इति । (म्ध् ८।७१)

एवम् अन्यत्रापि व्यवहारप्रकरणे न्यायागमविवेकः प्रपञ्चनीयः ॥ ७४ ॥

 

_<span style="text-decoration:underline;">ननु</span> एवम् अपि सङ्कटे साक्ष्यव्यवहारे यदि न कश्चित् साक्ष्यं ब्रूयात् । <span style="text-decoration:underline;">सत्यम्</span> । तेनैव चाह ।_

 

**              	अब्रुवन् हि नरः साक्ष्यम् ऋणं सदशबन्धकम् ।**

**              	राज्ञा सर्वं प्रदाप्यः षट्चत्वारिंशत्तमे ऽहनि ॥ २।७५ ॥**

 

यद्य् अप्य् अरोगस् त्रिपक्षेणापि साक्ष्यं न ब्रूयात्, ततो राज्ञा सदशबन्धकम् ऋणं प्रमथ्य दाप्यः । सह दशबन्धकेन सदशबन्धकम् । दशांशाभ्यधिकम् इत्य् अर्थः । ऋणग्रहणं सर्वविवादोपलक्षणार्थम् ॥ ७५ ॥

 

_किं च ।_

 

                    	**न ब्रवीति हि यः साक्ष्यं जानन्न् अपि नराधमः ।**

**              	स कूटसाक्षिणां पापैस् तुल्यो दण्डेन चैव हि ॥ २।७६ ॥**

 

जानन्न् अपीति पदं नियोगस्याविवक्षां दर्शयति । तथा च स्वयम्भूः ।

                    	यत्रानिबद्धो वीक्षेत शृणुयाद् वापि कश्चन ।

                    	पृष्टस् तत्रापि तद् ब्रूयाद् यथादृष्टं यथाश्रुतम् ॥ इति । (म्ध् ८।७६)

यतश् चानभिधाने प्रत्यवायः, ततो जानता तत्कालनियुक्तेनापि वक्तव्यम् इत्य् अर्थः ॥ ७६ ॥

 

_कूटसाक्षिणो मिथ्यावादिनः । तेषां यत् पापं, तत् प्रकरणान्तरेण दर्शयति ।_

 

                    	**साक्षिणः श्रावयेद् वादिप्रतिवादिसमीपगान् ।**

**              	ये पातककृतां लोका महापातकिनां तथा ॥ २।७७ ॥**

**              	अग्निदानां च ये लोका ये च स्त्रीबालघातिनाम् ।**

**              	तान् सर्वान् समवाप्नोति यः साक्ष्यम् अनृतं वदेत् ॥ २।७८ ॥**

 

स्मृत्यन्तरान् न्यायाच् च प्राङ्मुखान् उदङ्मुखान् वा प्रयतान् पूर्वाह्णे प्रणिहितैकाग्रान् अर्थिप्रत्यर्थिसभ्यसमक्षं तथाभूत एव प्राड्विवाको ऽपि हि "ये पातककृतां लोकाः" इति श्रावयेत् । स्पष्टम् अन्यत् ॥ ७७–७८ ॥

 

_एवं श्रावयित्वा तत्स्वरूपापेक्षया यथार्हं पृच्छेत् । धर्मानभिज्ञस् त्व् एवं प्रतिबोधयेत् ।_

 

                    	**यत् त्वया सुकृतं किंचिज् जन्मान्तरशतैः कृतम् ।**

**              	तत् सर्वं तस्य जानीहि पराजयसि यं मृषा ॥ २।७९ ॥**

 

_एवम् उक्ते यथानुभवं वदताम् ।_

 

                    	**साक्षिद्वैधे प्रभूतानां समेषु गुणिनां तथा ।**

**              	गुणिद्वैधे तु वचनं ग्राह्यं गुणवत्तरम् ॥ २।८० ॥**

 

_एवं च परीक्षितवचनाः ।_

 

                    	**यस्याहुः साक्षिणः सत्यां प्रतिज्ञां स जयी भवेत् ।**

**              	अन्यथावादिनो यस्य ध्रुवस् तस्य पराजयः ॥ २।८१ ॥**

 

प्रतिज्ञाम् इत्य् अविशेषवचनात् कृत्स्नप्रतिज्ञातार्थसत्यत्व एव जयो विज्ञेयः । अन्यथा तु पराजय एव स्यात् । तथा च नारदः ।

                    	देशकालवयोद्रव्यप्रमाणाकृतिजातिषु ।

                    	यत्र विप्रतिपत्तिः स्यात् साक्ष्यं तद् अपि चान्यथा ॥ इति । (न्स्म् १।२१२)

बह्वर्थप्रतिज्ञायां च ।

                    	न्यूनम् अभ्यधिकं चार्थं प्रब्रूयुर् यत्र साक्षिणः ।

                    	तद् अप्य् अनुक्तं विज्ञेयम् एष साक्ष्यविधिः स्मृतः ॥ इति । (न्स्म् १।२१३)

अतः कृत्स्नप्रतिज्ञातार्थसत्यत्व एव ध्रुवो (?) जयः, न्यायमूलत्वाच् च व्यवहारस्मृतेः ॥ ८१ ॥

 

                    	**उक्ते ऽपि साक्षिभिः साक्ष्ये यद्य् अन्ये गुणवत्तराः ।**

**              	द्विगुणा वान्यथा ब्रूयुः कूटाः स्युः पूर्वसाक्षिणः ॥ २।८२ ॥**

 

_एवं च कौटसाक्ष्ये साक्षिणां व्यवहारकर्त्रोर् वा कूटव्यवहारकर्तृत्वे स्पष्टीकृते निर्विकल्पं राज्ञा ।_

 

                    	**पृथक् पृथग् दण्डनीयाः कूटकृत् साक्षिणस् तथा ।**

**              	विवादद्विगुणं द्रव्यं विवास्यो ब्राह्मणो भवेत् ॥ २।८३ ॥**

 

कूटव्यवहारकर्ता कूटकृद् दण्ड्यः । एकैकशश् च पृथक् पृथक् साक्षी विवादद्विगुणं द्रव्यं दाप्यः । ब्राह्मणस् त्व् अददद् दण्डं समग्रधन एव च राष्ट्राद् विवास्यः । तथा च स्वायम्भुवम् ।

                    	न जातु ब्राह्मणं हन्यात् सर्वपापेष्व् अवस्थितम् ।

                    	राष्ट्रात् त्व् एनं बहिष्कुर्यात् समग्रधनम् अक्षतम् ॥ इति । (म्ध् ८।३८०)

वधप्रसङ्गे (दण्डप्रधानेन ? दण्डाप्रदाने) वा समग्रधन एव राष्ट्राद् बहिष्कार्यः । न तु शारीरो निग्रहो ऽन्यथा वा ब्राह्मणस्य कार्य इत्य् अर्थः ॥ ८३ ॥

 

_उत्तरसाक्षी तु प्रवत्स्यता मुमूर्षुणा वा ।_

 

                    	**यः साक्ष्यं श्रावितो ऽन्येन निह्नुते तत् तमोवृतः ।**

**              	स दाप्यो ऽष्टगुणं द्रव्यं ब्राह्मणं तु विवासयेत् ॥ २।८४ ॥**

 

अतो ऽवश्यं वक्तव्यं साक्ष्यं सत्यं च ॥ ८४ ॥

 

_अस्यापवादः ।_

 

                    	**वर्णिनां तु वधो यत्र तत्र साक्ष्य् अनृतं वदेत् ।**

**              	तत्पावनाय कर्तव्यश् चरुः सारस्वतो द्विजैः ॥ २।८५ ॥**

 

शूद्रेण तु दानादय इत्य् अभिप्रायः । चतुर्ष्व् अपि भवा ब्राह्मणादयो वर्णिनः । तेषां यत्र साक्षिणि सत्याभिधातरि वधः स्यात्, तत्र साक्ष्य् अनृतं वक्तुम् अर्हति । सदोषम् अपि गुणभूम्नानृतवचनम् अभ्युपगम्यते । तथा च गौतमः: "नानृतवचने दोषो जीवनं चेत् अदधीनम्" इत्य् उक्त्वाह: "न तु पापीयसो जीवनम्" इति (ग्ध् १३।२५–२६) । अदोषवचनं चाल्पदोषाभिप्रायं प्रायश्चित्तविधानसामर्थ्याद् द्रष्टव्यम् । एतच् च न्यायप्राप्तम् एव मन्दबुद्धिप्रतिबोधनाय । प्रायश्चित्तविधानाच् चावश्यकर्तव्यतात्रोच्यते । अन्यत्रापि गुरुलघुत्वे समीक्ष्य पापस्याप्य् अनुष्ठानं प्रायश्चित्तं च तदपनुत्तये कार्यं यथा स्यात् । धर्मान्तरोपयोगित्वाच् चैतत् कामकृतम् अप्य् अकामकृतम् एव द्रष्टव्यम् । स्वायम्भुवे तु ।

                    	वाग्दैवत्यैश् च चरुभिर् यजेरंस् ते सरस्वतीम् ।

                    	अनृतस्यैनसस् तस्य कुर्वाणा निष्कृतिं पराम् ॥

                    	कूश्माण्डैर् वापि जुहुयाद् घृतम् अग्नौ यथाविधि ।

                    	उद् इत्य् ऋचा वा वारुण्या तृचेनाब्दैवतेन वा ॥ इति । (म्ध् १०।१०५–०६)

एवं प्रायश्चित्तचतुष्टयं यद् आम्नातम्, तत् तन्निर्देशानुसाराच् छूद्रादिक्रमेण यथावर्णं क्रमशो द्रष्टव्यम् । शूद्रस्वरूपापेक्षया च चरोः सकृद् वृत्तिर् आवृत्तिर् यथा स्याद् इति चरुभिर् इत्य् उक्तम् । अस्माद् एव च प्रायश्चित्तानृतानुज्ञानाद् राज्ञो नैयोगिकं वध्यानुपेक्षणम् इति गम्यते । साक्षिणस् तु प्रायश्चित्तोपदेशमात्राद् राजकीयविनयानर्हा इत्य् अवसेयम् ॥ ८५ ॥

 

**इति साक्षिप्रकरणम् ।**

** **

**अथ लिखितप्रकरणम् ।**

 

_साक्ष्यनन्तरं व्यक्तिप्रमाणकत्वाविशेषाल् लिखितम् उच्यते ।_

 

                    	**यः कश्चिद् अर्थो निष्णातः स्वरुच्या तु परस्परम् ।**

**              	लेख्यं वा साक्षिमत् कार्यं तस्मिन् धनिकपूर्वकम् ॥ २।८६ ॥**

 

यः कश्चिद् ऋणाधिक्रयप्रतिग्रहविक्रयादिर् अर्थो निष्णातः परिशुद्धस्वरूपसंख्यापरिमाणवृद्ध्यवध्यादिकः धनिकर्णिकादीनां स्वरुच्या परस्परम् अवस्थिते तस्मिन्न् अव्यभिचरार्थं लेख्यं वोक्तलक्षणसाक्षियुक्तं भाविसंदेहापनोदनक्षमं कार्यम् । तस्य चायं क्रमः । धनिकपूर्वकं स्याद् ऋणिकापेक्षया च धनिकस्य पूर्वत्वं न कालाद्यपेक्षया ॥ ८६ ॥

 

_ततश् चायं क्रमः ।_

 

                    	**समामासतदर्धाहोवासजातिसगोत्रकैः ।**

**              	सब्रह्मचारिकात्मीयपितृनाम्ना च चिह्नितम् ॥ २।८७ ॥**

**              	समाप्ते ऽर्थे ऋणी नाम स्वहस्तेन निवेशयेत् ।**

**              	मतं मे ऽमुकपुत्रस्य यद् अत्रोपरि लेखितम् ॥ २।८८ ॥**

**              	साक्षिणश् च स्वहस्तेन पितृनामकपूर्वकम् ।**

**              	अत्राहम् अमुकः साक्षी लिखेयुर् इति ते ऽसमाः ॥ २।८९ ॥**

 

अत्राहम् अमुकः साक्षीत्य् एवं लिखेयुः । असमाः त्रय इत्य् अर्थः । अन्ये तु समा इति छेदभ्रान्त्या द्वाव् इत्य् आहुः । तत् तु बहुचवनविरोधाद् अयुक्तम् । न च चतुरभिप्रायं तद् इति युक्तम् । "लेख्ये तु परमास् त्रयः" इति वचनात् ॥ ८७–८९ ॥

 

                    	**अलिपिज्ञ ऋणी यः स्यात् स्वमतं लेखयेत् तु सः ।**

**              	साक्षी वा साक्षिणान्येन सर्वसाक्षिसमीपगः ॥ २।९० ॥**

 

ऋणी साक्षी वा यो ऽलिपिज्ञः, स सर्वसाक्षिसमक्षं लेखकेन साक्षिणा वान्येन स्वमतं साक्ष्यं वा लेखयेत् ॥ ९० ॥

 

_ततः ।_

 

                    	**उभयाभ्यर्थितेनेदं मया त्व् अमुकसूनुना ।**

**              	लिखितं त्व् अमुकेनेति लेखकस् त्व् अन्ततो लिखेत् ॥ २।९१ ॥**

 

अन्तत इति वचनं प्राप्तत्वाद् अधिकनिवृत्त्यर्थम् ॥ ९१ ॥

 

_किं पुनः स्वहस्तारोपणे प्रयोजनम् । उच्यते ।_

 

                    	**विनापि साक्षिभिर् लेख्यं स्वहस्तलिखितं तु यत् ।**

**              	तत् प्रमाणं स्मृतं सर्वं बलोपधिकृताद् ऋते ॥ २।९२ ॥**

 

ऋणिकसंप्रतिपत्त्यर्थं हि साक्षिणः । स चेत् स्वहस्तेनापि संप्रतिपद्येत, मन्दं साक्षिप्रयोजनं मन्यते । एतच् चोपगतादिविषयं द्रष्टव्यम् ॥ ९२ ॥

 

_निर्व्याजप्रमाणशुद्धं च ।_

 

                    	**ऋणं लेख्यगतं देयं पुरुषैस् त्रिभिर् एव तु ।**

**              	आधिस् तु भुज्यते तावद् यावत् तन् न प्रदीयते ॥ २।९३ ॥**

 

यद् ऋणं लेख्यगतं, लेख्यारूढम् इत्य् अर्थः, तद् देयं पुरुषैस् त्रिभिर् एव कर्तृतत्पुत्रपौरैर् इत्य् अर्थः । तुशब्दो व्यवच्छेदार्थः । तथा च नारदः ।

                    	क्रमाद् अव्याहतं प्राप्तं पुत्रैर् यन् नर्णम् उद्धृतम् ।

                    	दद्युः पैतामहं पौत्रास् तच् चतुर्थान् निवर्तते ॥ इति । (न्स्म् १।४)

अस्यापवादः: आधिस् तु भुज्यते, न चतुर्थान् निवर्तते । किम् अनवधिक एव । न हि । तावत्, यावत् तद् देयं न प्रदीयते ॥ ९३ ॥

 

_यदा त्व् ऋणिकदेशाद् देशान्तरे लेख्यं, प्रमाणतो वा भ्रष्टं, तदा यः प्रकारः तम् आह ।_

 

                    	**देशान्तरस्थे दुर्लेख्ये नष्टोन्मृष्टे हृते तथा ।**

**              	छिन्ने भिन्ने तथा दग्धे लेख्यम् अन्यत् तु कारयेत् ॥ २।९४ ॥**

 

राजा, परस्परं वा धनिकर्णिकाव् इत्य् अभिप्रायः । लेख्यदोषो यत्र प्रमादाल् लिख्यमाने संजातः, तद् दुर्लेख्यम् । उन्मृष्टं भग्नाक्षरम् । छिन्नं मूषिकादिभिः । भिन्नं पाटितम् । तथाशब्दः प्रकारार्थः । स्पष्टम् अन्यत् ॥ ९४ ॥

 

_लेख्यस्वरूपे चेद् व्यभिचराशङ्का, को ऽत्र निर्णयहेतुः । उच्यते ।_

 

                    	**संदिग्धार्थविशुद्ध्यर्थं स्वहस्तलिखितं तु यत् ।**

**              	युक्तिप्राप्तिक्रियाचिह्नसंबन्धागमहेतुभिः ॥ २।९५ ॥**

 

संदिग्धश् चासाव् अर्थश् चेति संदिग्धर्थः, तद्विशुद्धिर् अर्थः प्रयोजनं यस्य लेख्यस्य तत् तथोक्तम् । संदिग्धार्थनिर्णये तद् एव प्रमाणम् इत्य् अर्थः । तच् च स्वहस्तलिखितं यदि स्यात्, ततः शुद्धम् एव । संशये तु युक्त्यादिभिर् निर्णयः कार्यः । तस्मिन् काले देवदत्तस्य द्रव्यप्रयोजनम् आसीद्, यज्ञदत्तश् च तदा स्वधनं प्रयुक्तवान् इत्यादिका युक्तिः । समानदेशस्थौ तदोभाव् अप्य् अभूताम् इति प्राप्तिः । अप्रतारकश् चासौ लेखकः प्रसिद्धः, तदीया लेख्या इति क्रिया । चिह्नं मुद्रालिपिविशेषदिकम् । संबन्धो बलोपध्याद्यभावः । आगमो लेख्यलक्षणयोगः । कूटसाक्षित्वाद्यसंभवो हेतुः । एवं युक्त्यादिभिर् यत् परीक्षितं लेख्यं, तत् प्रमाणम् इत्य् अवसेयम् ॥ ९५ ॥

 

_एवं च न्यायागमपरिनिष्ठितप्रामाण्यस्य ।_

 

                    	**लेख्यस्य पृष्टे ऽभिलिखेत् प्रविष्टम् अधमर्णिकात् ।**

**              	धनी वोपगतं दद्यात् स्वहस्तपरिचिह्नितम् ॥ २।९६ ॥**

 

यन्मूल्यात् कलान्तराद् वा दद्यात्, तत् तस्यैव पत्रस्य पृष्ठे लेखयेत् । धनिको वान्यत् स्वहस्तपरिचिह्नितम् ऋणिकायोपगतं दद्यात् । अन्यथा दत्तम् अप्य् अदत्तं स्यात् ॥ ९६ ॥

 

_निःशेषं तु ।_

 

                    	**दत्त्वर्णं पाटयेल् लेख्यं शुद्ध्यै वान्यत् तु कारयेत् ।**

**              	साक्षिमच् च भवेद् यत् तु दातव्यं तत् ससाक्षिकम् ॥ २।९७ ॥**

 

ऋणं दत्त्वा लेख्यं पाटयेत् । शुद्ध्यै शुद्ध्यर्थं निरपवादत्वायेति । यद् वा अन्यत् तु कारयेद् अन्यद् एव वा लेख्यं कार्यम् । ऋणिकस्येच्छया विकल्पः । लेख्यव्यतिरेकेणापि तु ससाक्षिकं यद् गृहीतं, तत् ससाक्षिकम् एव दातव्यं परिशोधनीयत्वात् । सर्वथा लेख्यवत्य् अर्थे लेख्यान्तराद् विशुद्धिः, साक्षिमति च साक्ष्यन्तरात् । यथैवार्थो गृहीतः, तथैव प्रतिदेय इत्य् अर्थः ॥ ९७ ॥

 

**इति लिखितप्रकरणम् ।**

** **

**अथ दिव्यप्रकरणम् ।**

 

_लिखिताद्यभावे वा परितुष्ट्यसामर्थ्ये सति ।_

 

                    	**तुलाग्न्यापो विषं कोशो दिव्यानीह विशुद्धये ।**

**              	महाभियोगेष्व् एतानि शीर्षकस्थे ऽभियोक्तरि ॥ २।९८ ॥**

 

महाभियोगेष्व् इति वदन्न् अमहाभियोगेषु शपथप्राप्तिं दर्शयति । तथा च नारदः ।

                    	सत्यं वाहनशस्त्राणि गोबीजकनकानि च ।

                    	देवतापितृपादांश् च दत्तानि सुकृतानि च ॥

                    	इत्य् एते शपथाः प्रोक्ता मनुना स्वल्पकारणे ।

                    	पातके त्व् अभियोगे वा विधिर् दिव्यः प्रकीर्तितः ॥ इति । (न्स्म् २०।२, ४)

महाभियोगे महापातकाद्यभियोगे । स्पष्टम् अन्यत् ॥ ९८ ॥

 

_किम् अभियोक्त्रावश्यं शिरो वर्तनीयम् । एष तावन् न्यायः ।_

 

                    	**रुच्या वान्यतरः कुर्याद् इतरो वर्तयेच् छिरः ।**

**              	विनापि शीर्षकात् कुर्याद् राजद्रोहे ऽथ पातके ॥ २।९९ ॥**

 

इच्छयैवाभियोज्याभियोक्त्रोर् अन्यतरो दिव्यं कुर्यात् । अन्यतरः शिरो वर्तयेत् । यद्य् अभियुक्तो ऽर्थो ऽन्यथा स्यात्, ततो ममेदं धनं सर्वस्वं वा यद् वेदम् अङ्गं शिरो वा गच्छेद् इत्य् एवम् अवष्टम्भेन दिव्यक्रियाप्रयोक्ता शिरोवर्तीत्य् उच्यते । राजद्रोहमहापातकाशङ्कायां त्व् अशीर्षकम् अपि स्याद् एव । स्पष्टम् अन्यत् ॥ ९९ ॥

 

_महापातकाद्याशङ्काभावे तु ।_

 

                    	**नासहस्रपरं फालं न तुला न विषं तथा ।**

**              	नृपार्थेष्व् अभियोगेषु वहेयुः शुचयः सदा ॥ २।१०० ॥**

 

परशब्दो ऽर्थवचनः, यथा ब्राह्मणपरम् अस्य द्रव्यम् । ब्राह्मणार्थम् इत्य् अर्थः । सहस्राद् अर्वाङ् न फालादीनि स्युः सहस्राद् अर्वाग् एषाम् अप्रवृत्तिः । नृपार्थेषु त्व् अल्पाभियोगेष्व् अपि वहेयुः कुर्युर् इत्य् अर्थः । "शुचयः सदा" इति । ये हि नित्यं शुचयो दैवाद् आशङ्किताः त एव कुर्युः ।  न तु संभाविताशुचित्वा (?) अपीत्य् अर्थः ॥ १०० ॥

 

_एवं च सति ।_

 

                    	**सहस्रार्थे तुलादीनि कोशम् अल्पे ऽपि कारयेत् ।**

**              	पञ्चाशद् दापयेच् छुद्धम् अशुद्धो दण्डभाग् भवेत् ॥ २।१०१ ॥**

 

स्पष्टार्थः श्लोकः ॥ १०१ ॥

 

_किं सद्य एव दिव्यक्रिया । नेत्य् आह । किं तर्हि ।_

 

                    	**सचेलस्नातम् आहूय सूर्योदय उपोषितम् ।**

**              	कारयेत् सर्वदिव्यानि नृपब्राह्मणसंनिधौ ॥ २।१०२ ॥**

** **

नृपादिसंनिधिवचनं कार्यगौरवप्रतिपत्त्यर्थम् ॥ १०२ ॥

 

_न चाविशेषेण सर्वेषां सर्वदिव्यानि स्युः । किं तर्हि ।_

 

                    	**तुला स्त्रीबालवृद्धार्तपङ्गुब्राह्मणरोगिणाम् ।**

**              	अग्निर् जलं वाशुद्रस्य यवाः सप्त विषस्य वा ॥ २।१०३ ॥**

 

स्त्र्यादिग्रहणं क्षत्रियाद्यर्थम् । "अग्निर् जलं वाशूद्रस्य" इति । अशूद्रस्याग्निर् जलं वा स्यात् । व्यवस्थितविकल्पश् चायम् । क्षत्रियस्याग्निर्, वैश्यस्य च जलं, शूद्रस्य तु यवाः सप्त विषस्य वा जलं वा अग्निर् वेत्य् अर्थः । यद् वा अग्निर् जलं वाशुद्रस्य क्षत्रियादिजातस्येत्य् अर्थः । ततश् च क्षत्रियादीनाम् अग्न्यादिष्व् इच्छाविकल्पः । स्मृत्यन्तरात् तु देशकालादिव्यवस्थाप्रपञ्चकल्पना ॥ १०३ ॥

 

_अधिकृतश् च पागुक्तनियमवान् कृतस्वस्त्ययनमङ्गलः स्मृत्यन्तरोक्तलक्षणतुलां प्रत्युपस्थितः ।_

 

                    	**तुलाधारणविद्वद्भिर् अभियुक्तस् तुलाश्रितः ।**

**              	प्रतिमानसमीभूतो लेखाः कृत्वावतारितः ॥ २।१०४ ॥**

 

वक्ष्यमाणं कर्म कुर्याद् इति शेषः । अभियुक्तो व्यवःअरे ऽभिशस्तः । स तुलाम् आरूढः प्रतिमानसमत्वेन तुलाधारणविद्वद्भिर् यदा लक्षितः, तदास्यास्मिन् प्रदेशे इदम् अङ्गम् इत्य् एव्ंअ चिह्नार्थं लेखाः कृत्वावतारणीयः । तुलाधारणविद्वांसः स्वर्णकारादयः । प्रतिमानम् अपरभागस्थितशिख्यस्थं पांसुलोष्टपूर्णं पिटकम् । स्पष्टम् अन्यत् ॥ १०४ ॥

 

_अवतीर्य चोदङ्मुखः स्थित्वा ।_

 

                    	**त्वं तुले सत्यधामासि पुरा देवैर् विनिर्मिता ।**

**              	तत् सत्यं वद कल्याणि संशयान् मां विमोचय ॥ २।१०५ ॥**

**              	यद्य् अस्मि पापकृन् मातस् ततो मां त्वम् अधो नय ।**

**              	शुद्धश् चेद् गमयोर्ध्वं मां तुलां इत्य् अभिमन्त्रयेत् ॥ २।१०६**

 

स यदि तुलित ऊर्ध्वं गच्छेत्, तदा शुद्धिः । अन्यथा तु विपर्ययः । यत् तु नारदीये:

                    	तुलितो यदि वर्धेत विशुद्धः स्यान् न संशयः ।

                    	समो वा हीयमानो वा न विशुद्धो भवेत् ततः ॥ (न्स्म् २०।१२)

इत्य् अधोगत्या शुद्धिवचनं, तत् तदुक्ताभिमन्त्रणविषयं द्रष्टव्यम् ॥ १०५–६ ॥

 

_तप्तायःपिण्डधारणशास्त्रम् ।_

 

                    	**करौ विमृदितव्रीहेर् लक्षयित्वा ततो न्यसेत् ।**

**              	सप्ताश्वत्थस्य पत्राणि तावत् सूत्रेण वेष्टयेत् ॥ २।१०७ ॥**

 

कृतव्रीहिविमर्दनस्य तप्तलोहहारिणो दाहस्पष्टीकरणार्थं हस्तौ कृतव्रणप्रदेशौ लेखाकरणेन च लक्षयित्वा सप्ताश्वत्थस्य पत्राण्य् अन्तर्धानाय हस्तयोर् आधाय सप्तकृत्वः सूत्रेण वेष्टयित्वा वक्ष्यमाणलोहपिण्डार्पणविपुणं लोहकारं गृहीततप्तलोहपिण्डं मण्डलकस्थितस्य समीपे प्राङ्मुखं कुर्यात् ॥ १०७ ॥

 

_इतरो ऽपि प्रागुक्तनियमवान् उदङ्मुखो ऽयःपिण्डम् ईक्षमाणः कृताञ्जलिर् ब्रूयात् ।_

 

                    	**त्वम् एव सरभूतानाम् अन्तश्चरसि पावक ।**

**              	साक्षिवत् पुण्यपापेभ्यो ब्रूहि सत्यं कवे मम ॥ २।१०८ ॥**

 

_लोहकारो ऽपि ।_

 

                    	**तस्येत्य् उक्तवतो लोहं पञ्चाशत् पलिकं समम् ।**

**              	अग्निवर्णं न्यसेत् क्षिप्रं हस्तयोर् उभयोर् अपि ॥ २।१०९ ॥**

**              	स तम् आदाय सप्तैव मण्डलानि शनैर् व्रजेत् ।**

**              	षोडशाङ्गुइकं ज्ञेयं मण्डलं तावदन्तरम् ॥ २।११० ॥**

**              	मुक्ताग्निर् मृदितव्रीहिर् अदग्धः शुद्धिम् आप्नुयात् ।**

**              	अन्तरा पतिते पिण्डे संदेहे वा पुनर् हरेत् ॥ २।१११ ॥**

 

कृतलक्षणौ हस्तौ दर्शयित्वा पुनश् च मृदितव्रीहिर् अप्य् अलक्षितदाहः पराजयव्यञ्ज्कललाटस्वेदादिलक्षणहीनः कुहकादिशङ्काविनिर्मुक्तः शुद्धिम् आप्नुयात् । दाहसंशयान्तरापिण्डपतनयोस् तु पुनस् त्रिरात्रे सप्तरात्रे वा स्मृत्यन्तरानुसारात् करणम् अवसेयम् । स्पष्टम् अन्यत् ॥ १०९–११ ॥

 

_प्रागुक्तनियमवान् एव नृपब्राह्मणाधिष्ठितम् उदकं गत्वा ततः ।_

 

                    	**सत्येन माभिरक्षस्व वरुणेत्य् अभिशाप्य कम् ।**

**              	नाभिदघ्नोदकस्थस्य गृहीत्वोरू जलं विशेत् ॥ २।११२ ॥**

 

"सत्येन माभिरक्षस्य वरुण" इत्य् एवमन्तेनोदकम् अभिमन्त्र्य नाभिप्रमाणोदकस्थस्यातिदृढस्य बलिनः पुरुषस्योरू हस्ताभ्यां गृहीत्वोदकं प्रविशेत् । पुनर् जलग्रहणम् आदरार्थम् ॥ ११२ ॥

 

_मध्यमेन च धानुष्केण धनुषा च मधमेन निमज्जतः ।_

_ _

                 	**समकालम् इषुं मुक्तम् आनयेद् यो जवी नरः ।**

**            	गते ऽन्यस्मिन् निमग्नाङ्गं पश्येच् चेच् छुद्धिम् आप्नुयात् ॥ २।११३ ॥**

 

अनिमग्नस्यैवेषुत्रये क्षिप्ते मध्यमेषुसमीपे जविष्ठं पुरुषम् आस्थाप्य मज्जनसमकालम् एवोदकसमीपाद् अन्यो जविष्ठस् तम् इषुदेशं प्रधावन् गच्छेत् । गते च तस्मिन् पूर्वोपस्थित इषुम् आदाय तथैव प्रत्यागतो यद्य् उदकस्थितं मग्नाङ्गम् अदेशान्तरस्थं च पश्येत्, ततः शुद्धिम् आप्नुयाद् इति कृतव्याख्यानम् एवैतत् ॥ ११३ ॥

 

_प्रागुक्तनियमवान् एव शूद्रादिर् नृपब्राह्मणसमीपस्थः कालव्यवस्थया स्मृत्यन्तरोक्तपरिमाणं विषम् आदायाभिमन्त्रयेत् ।_

 

                    	**त्वं विष ब्रह्मणः पुत्र सत्यधर्मव्यवस्थित ।**

**              	त्रायस्वास्मान् माभिशापात् सत्येन भव मे ऽमृतम् ॥ २।११४ ॥**

**              	एवम् उक्त्वा विषं शार्ङ्गं भक्षयेद् धिमशैलजम् ।**

**              	यस्य वेगैर् विना जीर्णं शुद्धिं तस्य विनिर्दिशेत् ॥ २।११५ ॥**

 

एवम् इति प्रकारार्थम्, मन्त्रानधिकृतस्यानभिज्ञस्य वायम् एवार्थः पर्यायवचनैर् वाच्यो यथा स्यात् । शार्ङ्गवचनं मन्दवीर्यविषनिवृत्त्यर्थम् । हैमवचनं कालकूटादिव्युदासार्थम् । स्पष्टम् अन्यत् ॥ ११५ ॥

 

_प्रयोजनाल्पत्वे रुच्या वा पूर्वोक्तनियमवान् एव नृपब्राह्मणसंनिधौ गत्वा ।_

 

                    	**देवान् उग्रान् समभ्यर्च्य तत्स्नानोदकम् आहरेत् ।**

**              	संश्राव्य पाययेत् तस्माज् जलात् तु प्रसृतित्रयम् ॥ २।११६ ॥**

 

देवान् उग्रान् आदित्यप्रभृतीन् सम्यग् विधानेनाभिमुक्यकरणायार्चयित्वा तदीयं स्नानोदकम् आदायाभियुकं संश्राव्य "मैवं मंस्थाः यथान्योदकपानम् अभिप्रेतवैतृष्ण्यादिनिमित्तम्" इति । एतद् धि मिथ्यावादिनं जन्मान्तरशतैर् अपि दारिद्र्यकुष्ठाद्युपद्रवैः प्रतिकुर्वाणं दुर्निवारं भविष्यति इत्य् एवम् आलोच्य सत्यावष्टम्भम् अन्तरेण "मा कुरु" इत्य् उक्त्वा प्रसृतित्रयं पाययेत् ॥ ११६ ॥

 

_कथम् अत्र व्यक्तिर् इत्य् अत आह ।_

 

                    	**आ चतुर्दशमाद् अह्नो यस्य नो राजदैविकम् ।**

**              	व्यसनं जायते घोरं स शुद्धः स्यान् न संशयः ॥ २।११७ ॥**

 

तात्कालिकं ललाटस्वेदादि द्विसप्तरात्रेण वा दैवराजकं यद्य् उग्रं व्यसनं नोत्पद्यते, ततो निःसंशयं शुद्धिर् अवसेया । एतच् च सर्वदिव्यशेषतया श्लोकार्थम् अवसेयम् । तात्कालिकं यदि दाहादि ललाटस्वेदादि वा न स्यात्, यदि चतुर्दशरात्राद् अर्वाग् दैवराजकव्यसनानुत्पादः, ततो निःसंशयं शुद्धिः, अन्यथा तु विपर्यय इत्य् अभिप्रायः । तथा च स्वायंभुवम् ।

                    	यम् इद्धो न दहत्य् अग्निर् आपो नोन्मज्जयन्ति च ।

                    	न चार्तिम् ऋच्छति क्षिप्रं स ज्ञेयः शपथे शुचिः ॥ इति । (म्ध् ८।११५)

"न चार्तिम् ऋच्छति क्षिप्रम्" इत्य् एतत् पूर्वेणादाहादिना समुच्चीयते । चशब्दसामर्थ्याच् च ललाटस्वेदाद्य् अपि । कुहकादिप्रतिबन्धेनाप्य् अदाहादिसंभवः । अतो "न चार्तिम् ऋच्छति" इति द्वितीयव्यञ्जकोपादानम् अविरुद्धम् ।

        	<span style="text-decoration:underline;">ननु</span> इयं दिव्यस्मृतिर् अव्यक्तमूलेव लक्ष्यते, यतो न प्रत्यक्षादेर् अयं विषयः, दिव्याभिधानाद् एव । अकार्यत्वाच् च नागमस्य । न ह्य् अनेनेदं भवतीत्यागमस्य विषयः । कथं तर्हि यागात् स्वर्ग इति । स्वर्गकामस्य कर्तव्यतोपदेशाद् असाधनत्वे च तद्व्याघाताद् यागादेः साधनत्वम् अवगम्य यागात् स्वर्ग इत्य् उच्यते । अत्रापि तर्हि प्रायश्चित्तवत् संशोधनार्थो दिव्योपदेशः स्यात् । सत्यम् । यद्य् अनुष्ठानमात्रोपदेशः स्यात् । इह तु तप्तायःपिण्डेनादग्धस्यापरं निर्दोषत्वज्ञापनम् उक्तम् । तद् अपेशलम् इव स्यात् ।

        	<span style="text-decoration:underline;">उच्यते</span> । द्वे ह्य् एते चोदने । स्तेयादिशङ्कितस्य अभ्युपगच्छतः प्रायश्चित्तराजदण्डादिप्रसङ्गः । अनभ्युपगमे तु धटाद्यनुष्ठानम् इति । अत्र चोर्ध्वगमनादौ सत्य् अदुष्टव्यवहारः कार्य इति । अतश् चार्थाद् इदम् आपद्येत: ऊर्ध्वगमनाद् विना न शुद्धिर् इति । अत एवोपलभ्यव्यञ्जकाभावे ऽपि शपथाद्यनुष्ठानमात्राद् एवादुष्टव्यवहारसिद्धिः । तस्य त्व् आमुष्मिको दोषः स्थित एव । तथा चोक्तम्: " दिव्यानीह विशुद्धये" (य्ध् २।९८) इति । इहैव नामुत्रेत्य् अर्थः । कुहकादिप्रतिबन्धे ऽपि तर्हि शुद्धिप्रसङ्गः । न, प्रतिषेधात् । यथाह बृहस्पतिः ।

                    	त्रिरात्रं पञ्चरात्रं वा पुरुषैः स्वैर् अधिष्ठितम् ।

                    	निरुद्धं चारयेत् तत्र कुहकाशङ्कया नृपः ॥ इति । (बृस्म् ८।३७)

अतः कुहकादिरहित एवोर्ध्वगमनादौ शुद्धव्यवहारः, कुहकादिभावाशङ्कायां वा दैवराजकव्यसनानुत्पत्तौ । पारमार्थि(के? क्यौ) तु शुद्ध्यशुद्धी क्वोपयुज्येते । अतो वेदमूलत्वम् अविरुद्धम् । तथा चाम्न्यायश् छान्दोग्यः:


    पुरुषं सोम्योत हस्तगृहीतम् आनयन्त्य् अपहार्षीत् स्तेयम् अकार्षीत् । परशुम् अस्मै तपतेति । स यदि तस्य कर्ता भवति तत एवात्मानम् अनृतं कुरुते । सो ऽनृताभिसंधो ऽनृतेनात्मानम् अन्तर्धाय परशुं तप्तं प्रतिगृह्णाति । स दह्यते । अथ हन्यते । अथ यद्य् अकर्ता भवति तत एव सत्यम् आत्मानं कुरुते । स सत्याभिसंधः सत्येनात्मानम् अन्तर्धाय परशुं तप्तं प्रतिगृह्णाति स न दह्यते । अथ मुच्यते । इति । (छु ६।१६।१)

एवमादीन्य् अन्यान्य् अपि तुलादिदिव्यप्रयोगमूलान्य् अन्विष्योदाहरणीयानि । अत्र च शङ्कितस्य परशुग्रहणेनादग्धस्य मोचनम् अदुष्टव्यवहारकरणं च विधीयते । अन्यत् तु दाहादिप्राप्तम् अनूद्यते । अतो ऽप्य् उक्तप्रकारं वेदमूलत्वम् अविरुद्धम् । अस्तु वा श्रवणानुसार्य् एव वैदिकत्वम् । स्वरूपे ऽप्य् एवमादौ प्रामाण्यम् उपनिषद्वाक्यानाम् इवाविरुद्धम् एव । यथा चैतद् एवं तथा वक्ष्यामः । एवं सति व्यासाद्युक्तेतिहासदर्शनानुसरेणाधिष्ठातृत्वेन तुलाद्यन्तर्गतलोकपालादिजगत्साक्षीभूतदेवताकल्पनम् अप्य् अविरुद्धम् । तथा च मान्त्रवर्णिक्यो देवताः,

                    	त्वम् एव सर्वभूतानाम् अन्तस् चरसि पावक । (य्ध् २।१०८)

इत्य् उक्ताः । एवं स्वायंभुवे ऽपि च देवताधिष्ठानम् एव सत्यधर्मानुसारि प्रदर्शितम् । यथाह ।

                    	वत्सस्य ह्य् अभिशस्तस्य पुरा भ्रात्रा यवीयसा ।

                    	नाग्निर् ददाह रोमापि सत्येन जगतः स्पशः ॥ इति । (म्ध् ८।११६)

स्पशश् चरः, साक्षीत्य् अर्थः । अथ वा अनुमानमूल्त्वम् एवास्तु । निर्दोषस्य दोषतया शङ्कितस्याग्निर् अदाहकः अभ्रकादेर् इव दाहानुपलम्भनात् । अनादिकालिकाव्यभिचारिव्यवहारप्रवृत्त्यवाप्तान्वयव्यतिरेकशुद्धानुमानं वह्न्यभाव इव निर्धूमतानुमानम् अप्रतिहतम् एव । अतो ऽप्य् उपपन्नं दिव्यस्मृतेः समूलत्वम् इत्य् एषा दिक् । <span style="text-decoration:underline;">ननु</span> एवं सति भाविन्य् अर्थे दिव्यानि न स्युः, दौष्ट्यतदभावयोर् असिद्धत्वात् । को वान्यथाह । कथं तर्हि भाविन्य् अर्थे कोशपानादिव्यवहारः । सत्यसंकल्पप्रकटीकरणमात्रं तद् व्यभिचरतः शिष्टविगर्हणसिद्ध्यर्थम् । संकल्पितान्यथाकरणात् त्व् (?) अनृतदोषः स्थित एवेत्य् अलं प्रसक्त्या ॥ ११७ ॥

 

**इति दिव्यप्रकरणम् ।**

** **

**अथ दायविभागप्रकरणम् ।**

 

_एवं प्रागुक्तानेकप्रकारार्जितस्य द्रव्यस्य ।_

 

                    	**विभागं चेत् पिता कुर्याद् इच्छया विभजेत् सुतान् ।**

**              	ज्येष्ठं वा श्रेष्ठभागेन सर्वे वा स्युः समांशिनः ॥ २।११८ ॥**

 

यदा ह्य् आश्रमान्तरं प्रपित्सुः पुत्राणां वा गुणवतां धर्मप्रवृत्तिसिद्ध्यर्थं कौतूहलाद् वा स्वद्रव्येण पुत्रान् विभजेत् संयोजयेद् इत्य् अर्थः । तदेच्छया यावद् यस्मै रोचते दातुं, तावद् एव तस्मै दद्यात्, न पुत्रेच्छया । न पुत्रैः पिता विभागं विशेषनियमं वा कारयितव्य इत्य् अर्थः । अत एव च ज्येष्ठं वा श्रेष्ठभागेनौचित्याद् योजयेद् ऊनं वाभ्यधिकं वा । अथ वा सर्वान् समांशिनः कुर्यात् । तत्र तथैव स्याद्, यथैव पितुर् इच्छेति पुत्राश्रयो विधिर् अनवद्यः ॥ ११८ ॥

 

_स्नेहगुणाद्यनपेक्षं माध्यस्थेनैव ।_

 

                    	**यदि दद्यात् समान् अंशान् कार्याः पत्न्यः समांशिकाः ।**

**              	न दत्तं स्त्रीधनं यासां भर्त्रा वा श्वशुरेण वा ॥ २।११९ ॥**

 

समांशदानपक्षे प्रमीतभर्तृकाः पुत्रपौत्रपत्न्यः स्वपत्न्यश् च भर्तृभागार्हाः कार्याः, यासां भर्त्रा श्वशुरेण वा स्वयं वा स्त्रीधनं न दत्तम् । यद् वा यासां स्त्रीधनं न दत्तं, ताः स्त्रीधनसमांशिकाः कार्याः । "द्विसहस्रपरो दायः स्त्रियाः" इति स्मृत्यन्तरात् तावन्मात्रं प्रभूतधनत्वे ऽपि देयम् । स्वल्पे ऽपि समांशत्वेनैव । अन्ये त्व् अनपत्यानां नियोगाभिमुखत्वेन समांशताम् आहुः । तत् तु नियोगासंभवाद् अयुक्तम् । संभवन्नियोगानां तु नियोगांशत्वम् एव युक्तम् ॥ ११९ ॥

 

_पितृद्रव्यानपेक्षस्यैव स्वकुटुम्बभरणादौ धर्मकार्ये च ।_

 

                    	**शक्तस्यानीहमानस्य किंचिद् दत्त्वा पृथक्क्रिया ।**

**              	ऊनाधिकविभक्तानां धर्मः पितृकृतः स्मृतः ॥ २।१२० ॥**

 

अनीहमानस्यापि कालान्तराविरोधाय यत् किंचित् संमानमात्रं कृत्वा पृथक्करणं कार्यम् । <span style="text-decoration:underline;">ननु</span> एवम् अपि यद्य् असौ ब्रूयात्: "न मया कृत्स्नो भागः समालब्धः, स मे दीयताम्" इति । अतो ऽस्त्य् एव विरोधः । <span style="text-decoration:underline;">नास्तीति</span> ब्रूमः । कस्माद् । यस्माद् ऊनाधिकविभक्तानां पित्रा पुत्राणाम् इति शेषः । "धर्मः पितृकृतः स्मृतः" इति । विभागधर्मः पित्रा यः कृतः, स एव स्मृतो विहित इत्य् अर्थः । तस्माद् अविरोधः ॥ १२० ॥

 

_स्वातन्त्र्येण तु ।_

 

                    	**विभजेयुः सुताः पित्रोर् ऊर्ध्वं रिक्थम् ऋणं समम् ।**

**              	मातुर् दुहितरः शेषम् ऋणात् ताभ्य ऋते ऽन्वयः ॥ २।१२१ ॥**

 

ऋणम् अपनीयावशिष्टं विभजेयुः पुत्राः पित्रोर् ऊर्ध्वं रिक्थम् । सुतग्रहणम् औरसप्रतिपत्त्यर्थम् । माता च पिता च पितरौ । तयोः पित्रोर् ऊर्ध्वं मृतयोर् इत्य् अर्थः । पितुर् ऊर्ध्वं च पैतृकं मातुर् ऊर्धं च मातृकम् । रिक्थाभावे ऽप्य् ऋणम् अंशांशतो दद्युः । ऋणदाने च साम्यवचनाद् विभागे ऽपि साम्यम् इत्य् अवगम्यते । यत् तु स्मृत्यन्तरे,

                    	ज्येष्ठस्य विंश उद्धारः सर्वद्रव्याच् च यद् वरम् । (म्ध् ९।११२)

इत्यादिविभागवैषम्यम् अवगम्यते, तद् भ्रातॄणां परस्परानुमत्या विज्ञेयम् । अन्ये तु गुणापेक्षं विभागवैषम्यवाक्यानां विषयं वर्णयन्ति कर्मार्थता च तस्य मन्यमानाः । तत् तु पुरुषार्थत्वाद् द्रव्यस्यायुक्तम् एवेति गम्यते । यानि त्व् अग्निहोत्राद्यकरणे द्रव्यापहरणादिवचनानि तान्य् अन्यायवर्तिपुरुषप्रशासनार्थानि, न तु द्रव्यस्य क्रत्वर्थताप्रतिपादकानि । अतो भ्रातॄणाम् एवेच्छया विभागवैषम्यम् । यत् त्व् अन्यायवर्तिना निरंशत्वं गौतमेनोक्तम्, तद् अप्य् "एकेषाम्" (ग्ध् २८।४०) इति वचनात् परमतत्वेनैवानुशासनमात्रप्रयोजनतया व्याख्येयम् इत्य् एष दिक् । यथा च पितुः पुत्राः समांशतो धनभागिनः, तथैव मातुर् दुहितरः । किं तु शेषम् ऋणाद् विभजेरन् । न त्व् अधनाया अप्य् ऋणं दद्युः । पुत्राणां तु मातृसंबन्धः नात्य् एव । न नास्ति । किं तु ताभ्यो दुहितृभ्य ऋते अभावे । अन्वयः पुत्रा इत्य् अर्थः । अन्ये तु ताभ्यो दुहितृभ्य ऋते तदीय एवान्वय इति वर्णयन्ति । तत् त्व् अयुक्तम् । "न जामये तान् वो रिक्थम् आरैक्" इत्य् मन्त्रवर्णात् । पितृधनाभिप्रायं तद् इति चेत्, न । "यदी मातरो जनयन्त वह्निम्" इति मातृसंबन्धवचनात् । यदि मातरः स्त्रियं पुत्रं च जनयन्ति । वह्निर् वहनयोग्यः पुत्रः । तत्र पुत्र एव दायादो न स्त्र्य् अपीत्य् अर्थः । अस्माद् एव च वह्निवचनाद् उद्वाहासमर्थस्य क्लीबादेर् द्रव्याभावसिद्धिः । दुहितृसद्भावे ऽपि तर्हि पुत्राणाम् एवास्तु । न, "मतुर् दुहितरः" इति स्मृतेः, स्मृत्यन्तरान् मन्त्रवर्णानुसाराच् च दुहितृस्वरूपार्थतैवेत्य् अतस् तदभावे पुत्रगाम्य् एवेति स्थितम् ॥ १२१ ॥

 

_सहस्थितानां चैकेन ।_

 

                    	**पितृद्रव्याविनाशेन यद् अन्यत् स्वयम् आर्जितम् ।**

**              	मैत्रम् औद्वाहिकं चैव दायादानां न तद् भवेत् ॥ २।१२२ ॥**

 

पितृधनानुपघातेन यद् अन्यद् आर्जितं तथा मैत्रम् औद्वाहिकं च, तद् आर्जितुर् एव, न दायादान्तराणाम् अपि स्यात् । मित्राद् अवाप्तं मैत्रम् । विवाहे लब्धम् औद्वाहिकम् । पितृद्रव्योपघातेनापि मैत्राद्य् अविभाज्यम् एव, आरम्भसामर्थ्यात् । अन्ये तु मैत्रादिकम् एव पितृधनानुपघातार्जितम् अविभाज्यम् इच्छन्ति, सामान्यविशेषोपसंहृतिन्यायात् । तत् तु सामान्यद्रव्यसाध्यत्वाद् विवाहस्यायुक्तम् एव ॥ १२२ ॥

 

_मैत्रादिव्यतिरेकेण तु ।_

 

                    	**सामान्यार्थसमुत्थाने विभागस् तु समः स्मृतः ।**

**              	अनेकपितृकाणां तु पितृतो भागकल्पना ॥ २।१२३ ॥**

 

सामान्येनार्थेन समुत्थानम् आर्जनं प्राप्तिर् यस्य द्रव्यस्य तत् तथोक्तं तस्मिन् सामान्यार्थसमुत्थाने द्रव्ये । "विभागस् तु" इति । अवधारणार्थस् तुशब्दः । अस्त्य् एव विभाग इत्य् अर्थः । स चैकस्य शरीरादिक्लेशातिशये सत्य् अपि सम एव स्मृतः विहित इत्य् अर्थः । किं सर्वदायादानां सम एव विभागः । न । भ्रातॄणाम् एव समः स्यात् । "अनेकपितृकाणां तु" पितृव्यपुत्रादीनां पितृतः पितृविभागाद् भागकल्पना । अर्थाद् भ्रातॄणां पूर्वं समो विभागः । कृते विभागे ऽन्यतमस्य पुत्रास् तद्भागम् अंशांशतो विभजेयुर् इत्य् अर्थः । पितृद्वारं हि पौत्राणां पैतामहद्रव्यभाक्त्वं न पितृवत् स्वत एवेत्य् अभिप्रायः ॥ १२३ ॥

 

_अथ किं विभागत् स्वत्वम्, उत स्वत्वे सति विभग इति । विभागात् स्वत्वम् इत्य् आहुः । अन्यथा जातपुत्रस्याधानादिश्रुतिर् द्रव्यसाधारण्यात् स्वत्यागासंभवाद् विरुध्यते, इच्छया वा विभागस्मृतिर् न स्यात् । न च तदनुज्ञानाद् अनुष्ठानम् इति युक्तम्, जातमात्रस्यानुज्ञानाशक्तेः । इत्याद्याशङ्काम् अपाकर्तुम् आह ।_

 

                    	**भूर् या पितामहोपात्ता निबन्धो द्रव्यम् एव वा ।**

**              	तत्र स्यात् सदृशं स्वाम्यं पितुः पुत्रस्य चोभयोः ॥ २।१२४ ॥**

 

भूर् या पितामहोपात्ता निबन्धो वा अक्षयनिधिः अन्यद् एव वा द्रव्यं, तत्र पितापुत्रयोस् तुल्यं प्रभुत्वं स्यात् प्रत्येतव्यं निर्विचिकित्सम् एवेत्य् अर्थः । उभयोर् इत्य् अविभक्तस्यैव स्वत्वज्ञापनार्थम् । भूम्यादेः पृथगुपादानम् अविभाज्यत्वात् स्थायित्वाद् वा द्रष्टव्यम् । यत् त्व् अनुष्ठानविरोधादि चोद्यम्, तत् स्वयम् आर्जितेनापि तत्सिद्धेर् न किंचित् । तदानीम् एव वा विभज्यानुष्ठानम् अस्तु । या त्व् इच्छया विभागस्मृतिः सा स्वयमुपात्तद्रव्यवतो द्रष्टव्या । अतः स्वत्वे सति विभाग इति सिद्धम् ॥ १२४ ॥

 

_यस्माच् च स्वत्वे सति विभागः, तस्मत् ।_

 

                    	**विभक्ते ऽपि सवर्णायाः पुत्रो जातो विभागभाक् ।**

**              	दृश्याद् वा तद्विभागः स्याद् आयव्ययविशोधितात् ॥ २।१२५ ॥**

 

अनिवृत्तरजस्कायां मातरि विभजतां विभागोत्तरकालं यदि पुत्रो जायेत, तस्यापि द्रव्यसंबन्धो ऽस्त्य् एव । तस्मात् स्वत्वे सत्य् एव इत्य् उक्तम् । यदि हि विभागेन स्वत्वसंबन्धो ऽभविष्यत्, ततो विभक्तजस्य द्रव्यसंबन्धो नोपापत्स्यत । अस्मिन् पुनर् अस्त्य् एव तस्यापि द्रव्यसंबन्धः । अतः स्वत्व इति । अतो ऽयं श्लोकस् तद्विवेकायारभ्यते: "विभक्ते ऽपि सवर्णायाः पुत्रो जातो विभागभाक्" । स्याद् इति शेषः । अविशेषे ऽपि पित्र्यविभागभाग् इत्य् अवसेयम् । यथाह गौतमः: "विभक्तजः पित्र्यम्" इति (ग्ध् २८।२९) । विभक्तजो ऽपि च पितुर् निर्धनत्वे भ्रातृद्रव्याद् एव दृश्यमानात् तस्य विभक्तजस्य विभागः स्यात् । अयं तु विशेषः: आयव्ययविवर्जितात् । यत् स्वयम् आर्जितं, स आयः । यत् तस्माद् द्रव्यम् उपक्षीणं, स व्ययः । आयव्ययविशुद्धं विभक्तजेन सह समं विभजनीयम् इत्य् अर्थः ॥ १२५ ॥

 

_एतद् एव स्पष्टयति ।_

 

                    	**क्रमाद् अभ्यागतं द्रव्यं हृतम् अभ्युद्धरेत यः ।**

**              	दायादेभ्यो न तद् दद्याद् विद्यया लब्धम् एव च ॥ २।१२६ ॥**

 

पित्रादिक्रमागतं द्रव्यं विभागकाले विच्छिन्नभोगं विभक्तः सन् नितरदायादानुमतः स्वशक्त्या यद् अभ्युद्धरेत् स्वीकुर्यात्, स तद् विभक्तजदायादेभ्यः पुनर् विभागकाले न दद्यात् । विद्यया च यल् लब्धम् । चशब्दान् मैत्रादिकं च । आयव्ययविशोधिताद् इति चोक्तम् एव ॥ १२६ ॥

 

_किं च ।_

 

**              	पितृभ्यां यस्य यद् दत्तं तत् तस्यैव धनं भवेत् ।**

 

जीवतां विभक्तानां विभक्तजविभागे तावद् अयं विधिः ।

 

                    	**पितुर् ऊर्ध्वं विभजतां माताप्य् अंशं समाप्नुयात् ॥ २।१२७ ॥**

 

अविद्यमानस्त्रीधना मातापि विभागं पुत्रसमम् आप्नुयात् । मातृशब्दश् चायं पितृसंबन्धाविशेषात् तद्भार्यामात्रवचनो द्रष्टव्यः ॥ १२७ ॥

 

_किं च ।_

 

                    	**असंस्कृतास् तु संस्कार्या भ्रातृभिः पूर्वसंस्कृतैः ।**

**              	भगिन्यश् च निजाद् अंशाद् दत्त्वांशं तु तुरीयकम् ॥ २।१२८ ॥**

 

संस्करः परिणयनम् । तत् पूर्वसंस्कृतैर् असंस्कृतानां भ्रातॄणां कार्यम् । तादर्थ्येन वा द्रव्यम् अपनीयावसिष्टं विभजनीयम् । अस्माद् एव च ज्ञायते: साधारणद्रव्याद् विवाहनिर्वृत्तिः । सोपक्षयम् औद्वाहिकम् आर्जयितॄणाम् एव द्रव्यम् इति । अतः साधारणाद् एव भ्रातरः संस्कार्या भगिन्यश् च । यदि त्व् अल्पं द्रव्यं वा न स्यात्, ततो निजाद् अंशाच् चतुर्थम् अंशं भगिन्यर्थम् अपनीयान्यत् समं विभजनीयम् ॥ १२८ ॥

 

_एवं सवर्णानां समो विभागः । नानावर्णास् तु ।_

 

                    	**चतुस्त्रिद्व्येकभागीना वर्णशो ब्राह्मणात्मजाः ।**

**              	क्षत्रजास् त्रिद्व्येकभागीना वैश्यजौ द्व्येकभागिनौ ॥ २।१२९ ॥**

 

ब्राह्मणस्य चतसृषु ब्राह्मण्यादिषु यदा पुत्राः स्युः, तदा द्रव्यं दशधा षोढा त्रेधा च विभज्य ब्राह्मणादिक्रमेण चतुस्त्रिद्व्येकभाक्त्वं स्यात् । चत्वारो ब्राह्मणस्यांशाः, क्षत्रियस्य त्रयः, वैश्यस्य द्वौ, एकः शूद्रस्य । एवं क्षत्रियजातानाम् । त्रयः क्षत्रियस्य, वैश्यस्य द्वौ, एकः शूद्रस्य । एवं वैश्यजातस्य । वैश्यस्य द्वौ, एकः शूद्रापुत्रस्येति व्यवस्था । <span style="text-decoration:underline;">ननु</span> च द्विजातीनां शूद्रापुत्रो नास्त्य् एव, तद्विवाहप्रतिषेधात् । <span style="text-decoration:underline;">सत्यम्</span> । स्मृत्यर्थभ्रान्त्या तु प्रवृत्ताव् अयं विभागधर्म इत्य् अभिप्रायः ॥ १२९ ॥

 

_असमांशभाक्त्वे ऽपि तु ।_

 

                    	**अन्योन्यापाहृतं द्रव्यं विभक्तैर् यत्र दृश्यते ।**

**              	तत् पुनस् ते समैर् अंशैर् विभजेरन्न् इति स्थितिः ॥ २।१३० ॥**

 

स्थितिवचनं निर्विचिकित्सं समविभागप्रतिपत्त्यर्थम् ॥ १३० ॥

 

_औरसानाम् अयं विभागधर्मः । तदभावे तु ।_

 

                    	**अपुत्रेण परक्षेत्रे नियोगोत्पादितः सुतः ।**

**              	उभयोर् अप्य् असौ रिक्थी पिण्डदाता च धर्मतः ॥ २।१३१ ॥**

 

<span style="text-decoration:underline;">ननु</span> च ब्राह्मणस्य नियोगप्रतिषेधाद् अनारम्बो ऽयम् । <span style="text-decoration:underline;">क्षत्रियाद्यर्थस् तर्हि</span> भविष्यति । न च ब्राह्मणस्य नियोगप्रतिषेधः, किं तर्हि, ब्राह्मण्याः । तेनान्योत्पादितो ब्राह्मणस्य न स्यात् । न तु क्षत्रियादिकायां ब्राह्मणस्यानुत्पादकत्वम् । अतो ऽविरुद्ध एवायम् औरसाभावे कल्पः ॥ १३१ ॥

 

_किंलक्षण औरसः पुत्रः । उच्यते ।_

 

                    	**औरसो धर्मपत्नीजस् तत्समः पुत्रिकासुतः ।**

**              	क्षेत्रजः क्षेत्रजातस् तु सगोत्रेणेतरेण वा ॥ २।१३२ ॥**

 

सवर्णा ब्राह्मादिविवाहसंस्कृता धर्मपत्नी । तस्यां स्वयम् उत्पादितः पुत्र औरसः । तत्समत्ववचनं क्षेत्रजातिभ्यो ऽधिकत्वज्ञापनार्थम् । पुत्रिकास्वरूपं स्मृत्यन्तराद् अवगन्तव्यम् । क्षेत्रजस् तु क्षेत्रे पत्न्यां सगोत्रेणान्येन वा नियोगोत्पादितः ॥ १३२ ॥

 

_नियोगाभावे ऽपि ।_

 

                    	**गृहे प्रच्छन्न उत्पन्नो गूढजस् तु सुतो मतः ।**

**              	कानीनः कन्यकाजातो मातामहसुतो मतः ॥ २।१३३ ॥**

 

इमौ तु मातृजातीयौ जनकापरिज्ञानाद् विज्ञेयौ ॥ १३३ ॥

 

_एवम् एव च ।_

 

                    	**अक्षतायां क्षतायां वा जातः पौनर्भवः सुतः ।**

**              	दद्यान् माता पिता वा यं स पुत्रो दत्तको भवेत् ॥ २।१३४ ॥**

 

मृते भर्तर्य् अक्षतयोन्याम् अन्यसंस्कृतायां जातः पौनर्भवः, क्षतयोन्यां वा । यथोक्तम्: "अन्यैश् चरित्वा तस्यैव कुटुम्बम् आविशति" इति (च्ड़्। वध् १७।१९) । पितृभ्यां पित्रा मात्रा वा । तदनुज्ञया दत्तो दत्तकः । तथा च वसिष्ठः: "न तु स्त्री पुत्रं दद्यात् प्रतिगृह्णीयाद् वा, अन्यत्रानुज्ञानाद् भर्तुः" इति (वध् १५।५) । धर्मेण मातापितृभ्यां दत्तो दत्तकः ॥ १३४ ॥

 

                    	**क्रीतस् तु ताभ्यां विक्रीतः कृत्रिमः स्यात् स्वयंकृतः ।**

**              	दत्तात्मा तु स्वयंदत्तो गर्भे विन्नाः सहोढजः ॥ २।१३५ ॥**

 

क्रीतस् तु ताभ्याम् अधिकृताभ्यां मातापितृभ्यां मूल्येन विक्रीतः क्रेतुः क्रीताख्यः पुत्रः । तुशब्दो दत्तकन्यायानुकर्षणेन मातुर् अस्वातन्त्र्यप्रतिपत्त्यर्थः । स्वयम् एव तु मातापितृविहीनः पुत्रत्वेनाङ्गीकृतः कृत्रिमः । दत्तात्मा त्व् एवंलक्षण एव स्वयंदत्तः । स्वयम् एव दत्त आत्मा येन स तथोक्तः । एते च दत्तकादयः स्मृत्यन्तरानुसारात् सदृशा विज्ञेयाः । सहोढजस् तु गर्भे विन्नः, गर्भस्थे यस्मिन् मतुर् उद्वाहः । स च वोढुः पुत्रो मातृजातीयः प्रत्येतव्यः ॥ १३५ ॥

 

_मातापितृभ्याम् एव कथंचित् ।_

 

                    	**उत्सृष्टो गृह्यते यस् तु सो ऽपविद्धो भवेत् सुतः ।**

 

अपविद्धसंज्ञक इत्य् अर्थः ।

 

                    	**पिण्डदो ऽंशहरश् चैषां पूर्वाभावे परः परः ॥ २।१३६ ॥**

 

एतेषां क्रमोपदिष्टानाम् औरसादीनां पुत्राणां पूर्वाभावे परः परः पिण्डदो ऽंशहरश् च प्रत्येतव्यः । पूर्वसद्भावे तु परस्यानृशंसार्थं वृत्तिमात्रकल्पनम् । तथा च स्वायम्भुवम् ।

                    	एक एवौरसः पुत्रः पित्र्यस्य वसुनः प्रभुः ।

                    	शेषाणाम् आनृशंस्यार्थं प्रदद्यात् तु प्रजीवनम् ॥ इति । (म्ध् ९।१६३)

औरसवचनं सर्वक्षेत्रजाद्युपलक्षणार्थम् । य एवैकः पुत्रत्वाद् रिक्थभाक्, स एव कृत्स्नं पितृधनं गृह्णीयात् । इतरेषाम् आनृशंस्यार्थं प्रजीवनमात्रं कुर्याद् इत्य् अर्थः । यत् तु क्षेत्रजस्य सत्य् औरसे विभागविशेषाम्नानम्:

                    	षष्ठं तु क्षेत्रजस्यांशं प्रदद्यात् पैतृकाद् धनात् ।

                    	औरसो विभजन् दायं पित्र्यं पञ्चमम् एव वा ॥ (म्ध् ९।१६४)

इति, पुनश् चोक्तम् ।

                    	औरसक्षेत्रजौ पुत्रौ पितृरिक्थस्य भागिनौ ।

                    	दशापरे तु क्रमशो गोत्ररिक्थांशभागिनः ॥ (म्ध् ९।१६५)

इति, अत्र क्षेत्रजः पुत्रिकापुत्र एवाभिप्रेतः । <span style="text-decoration:underline;">ननु</span> असाव् औरसतुल्य एव । <span style="text-decoration:underline;">सत्यम्</span> । तेनैव चोक्तं "पितृरिक्थस्य भागिनौ" इति । कथं तर्हि "षष्ठं पञ्चमम् एव वा" इति । जनकपितृधनाभिप्रयम् एवैतत् । मातामहस्य ह्य् असाव् औरसतुल्यत्वात् कृत्स्नांशार्हः । पितुः पुनः परार्थेनोत्पादितत्वान् नष्टः । तदभिप्रायम् एव च वासिष्ठं: "तृतीयः पुत्रिकापुत्रः" इति (वध् १७।१५) । पित्रा क्षेत्रत्वेनैवापत्योत्पादनायान्यस्मै दीयते, ततस् तस्यासौ क्षेत्रज इति शक्यते वक्तुम् । जनयितुर् अपि परार्थम् उत्पादकत्वात् संस्कृतत्वेन क्षेत्रमात्रतया स्त्रीसंबन्ध इति क्षेत्रजव्यपदेशः । तत्रौरसाविशिष्टं पितृरिक्थभाक्त्वं मातामहाभिप्रायम् । भागवैषम्यं तु जनकाभिप्रायम् इत्य् अविरोधः । पञ्चमषष्ठांशयोस् त्व् औरसस्येच्छया विकल्पः । अन्यत्राप्य् एवम् एव भागवैषम्यकल्पना । अतः स्थितं पूर्वाभावे परस्य द्रव्यसंबन्ध इति । यत् पुनर् इदं स्वायम्भुवम्:

                    	औरसः क्षेत्रजश् चैव दत्तः कृत्रिम एव च ।

                    	गूढोत्पन्नो ऽपविद्धश् च दायादा बान्धवाश् च षट् ॥

                    	कानीनश् च सहोढश् च क्रीतः पौनर्भवस् तथा ।

                    	स्वयंदत्तश् च शौद्रश् च षड् अदायादबान्धवाः ॥ (म्ध् ९।१५९–१६०)

इति, अस्य को ऽर्थः । क्षेत्रजादयः पञ्च सत्य् औरसे ऽप्य् अंशभाजः । कानीनादयस् तु पूर्वाभाव एव । एतेन वासिष्ठं व्याख्यातम् । तथा च शङ्खः: "द्वौ भागौ पितुः द्वाव् एवौरसस्य, त्रयः क्षेत्रजपुत्रिकापुत्रयोः, एकैकम् इतरेषाम्" इति । त्रयः क्षेत्रजपुत्रिकापुत्रयोर् इत्य् एकैकस्याध्यर्धभाक्त्वम् । पितृविभागवचनाच् च जीवत्य् एव पितर्य् एते सत्य् औरसे ऽंशभाजः । ऊर्ध्वं त्व् आचार्यवचनात् पूर्वाभाव एवोत्तराधिकार इति व्यवस्था । यत् तु क्रमान्यत्ववचनं तत् पितुर् एवेच्छाविकल्पतया द्रष्टव्यम् । तदभावे त्व् आचार्योक्त एव क्रम इति । अनया दिशान्यान्य् अप्य् एवंजातीयकानि विभागवाक्यानि व्याख्येयानि ॥ १३६ ॥

 

_सर्वे चैते दत्तकादयः सजातीया इत्य् एतत् प्रदर्शयितुम् आह ।_

 

                    	**सजातीयेष्व् अयं प्रोक्तस् तनयेषु मया विधिः ।**

**              	जातो ऽपि दास्यां शूद्रेण कामतो ऽंशहरो भवेत् ॥ २।१३७ ॥**

 

अयं मया विधिर् उक्त इत्य् वदन् स्मृत्यन्तरोक्तानां विषयान्तरे ऽर्थवत्तां दर्शयति । तच् च व्याख्यातम् एव पितर्य् उपरत एवेयं द्रव्यसंबन्धपौर्वापर्यकल्पनेति, जीवति तु स्मृत्यन्तरोक्तया विभागव्यवस्थयेति । एतद् एव स्पष्टयति: मृते पितरि विभागव्यवस्थेयम् अस्माभिर् दुर्निरूपत्वान् निरूपिता । जीवति तु जातो ऽपि दास्यां शूद्रेण पितुर् इच्छयांशहरो भवेद् इत्य् अनादरं विशेषनिरूपणस्य दर्शयति ॥ १३७ ॥

 

_इच्छयैव च ।_

 

                    	**मृते पितरि कुर्युस् तं भ्रातरस् त्व् अर्धभागिनम् ।**

**              	अभ्रातृको हरेत् सर्वं दुहितॄणाम् सुताद् ऋते ॥ २।१३८ ॥**

 

अर्धवचनं च न्यूनांशप्रतिपत्त्यर्थम् । तथा च बृहस्पतिः: "कामतश् च शूद्रावरोधजस्य भ्रातुर् अंशं संमानमात्रं प्रेते पितरि दद्युः शुश्रूषुश् चेत्" इति (बृस्म् २६।८३) । अत्रापि च शास्त्रातिलङ्घनेन प्रवृत्तस्यायं विधिः द्विजातीनाम् इव शूद्रापुत्रः, न तु दास्याम् अवरोधविध्यनुमानम् इत्य् अनवद्यम् । अभ्रातृकस् तु दुहितृतत्सुताभावे सर्वभाक् स्याद् राजानुज्ञया बृहस्पतिवचनाद् एव: "अनन्वयिनः सर्वं राजा हरेत् तदनुज्ञया वावरोधज इत्य् एके" इति । अस्माद् एव च दौहित्राभाववचनाद् द्विजातीनाम् अपि पुत्राभावे दौहित्रा धनभाज इति । अत एव च मातामहश्राद्धनियमोपपत्तिः ॥ १३८ ॥

 

_एवं तावद् वैशेषिकः शूद्रस्य विधिर् उक्तः । अविशेषेणैव तु ।_

 

                    	**पत्नी दुहितरश् चैव पितरौ भ्रातरस् तथा ।**

**              	तत्सुता गोत्रजो बन्धुः शिष्यः सब्रह्मचारिणः ॥ २।१३९ ॥**

**              	एषाम् अभावे पूर्वस्य धनभाग् उत्तरोत्तरः ।**

**              	स्वर्यातस्य ह्य् अपुत्रस्य सर्ववर्णेष्व् अयं विधिः ॥ २।१४० ॥**

 

पत्नीत्य् अत्र गृहीतगर्भाभिप्रेता । तथा च वसिष्ठः: "अथ भ्रातॄणां दायविभागः । याश् चानपत्याः स्त्रियः स्युस् तासां चा पुत्रलाभात्" (वध् १७।४०–४१) इति गर्भिण्यो रिक्थार्हा इति दर्शयति । पुत्रशब्दश् चायम् अनपत्या इति वचनाद् गर्भोपलक्षणम् एव । उत्पन्नं वा स्त्र्य् अपि पुत्रिका यथा स्यात् । तथा च गौतमः: "स्त्री चानपत्यस्य" इत्य् उक्त्वाह "बीजं वा लिप्सेत" इति (ग्ध् २८।२१–२२) । अनेन स्त्रीवचनं गर्भिण्यर्थम् इति ज्ञापयति । दुहितरश् च पुत्रिका एव । तथा च स्वायंभुवं पुत्रिकाभिप्रायेणैवाह ।

                    	यथैवात्मा तथा पुत्रः पुत्रेण दुहिता समा ।

                    	तस्याम् आत्मनि तिष्ठन्त्यां कथम् अन्यो धनं हरेत् ॥ इति । (म्ध् ९।१३०)

पुत्रजन्माशङ्कायां त्व् अपत्याभावे तदधिकारः । बहुवचनं पुत्रिकाबहुत्वज्ञापनार्थम् । चशब्दः समुच्चयेनापीच्छातो द्रव्यसंबन्धार्थः । एवकारः सर्वत्रावधारणार्थः । माता च पिता च पितरौ । सहाधिकारात् तु द्वन्द्वकरणम् एकैकप्राप्त्यर्थम् । द्वन्द्वनिर्देशे ऽपि मातुर् एव प्राथम्यम् । यथाह ।

                    	अनपत्यस्य पुत्रस्य माता दायाद्यम् आप्नुयात् ।

                    	तस्याम् अपि च वृत्तायां पितुर् माता हरेद् धनम् ॥ इति । (म्ध् ९।२१७)

सर्वथा चापत्याभावे ऽनप्त्य इत्य् अयम् एवास्य विषयः । <span style="text-decoration:underline;">ननु</span> एतद् अप्य् अस्ति ।

                    	पिता हरेद् अपुत्रस्य रिक्थं भ्रातर एव वा । इति । (म्ध् ९।१८५)

<span style="text-decoration:underline;">मातर्य् असत्याम्</span> एतद् द्रष्टव्यम् । कथं शङ्खवचनम्: "स्वर्यातस्य ह्य् अपुत्रस्य भ्रातृगामि द्रव्यम् । तदभावे पितरौ हरेयातां ज्येष्ठा वा पत्नी" इति । उक्तलक्षणपत्नीदुहित्रभावे सोदर्यभ्रात्रभिप्रायं तत् । यदि च पितुर् अन्या पत्नी स्यात्, तदभावे तु पितरौ, तत्र पिता हरेद् अपुत्रस्येति वचनात् पितैव वा पूर्वो ऽस्तु । तदनुमते तु तत्पत्नी, अननुमते तु ज्येष्ठा वा पत्नीति । ज्येष्ठाशब्दः सवर्णार्थः । सर्वा वा वाशब्दाद् यदि सवर्णाः स्युः । एतेनैतद् अपि व्याख्यातम्:

                    	भ्रातॄणाम् अप्रजः प्रेयात् कश्चिच् चेत् प्रव्रजेत वा ।

                    	विभजेरन् धनं तस्य भ्रातरः स्त्रीधनं विना ॥ इति । (न्स्म् १३।२४)

क्षत्रियादिषु पुत्राणां तु पितरि मातुर् अभावे पितुर् माता हरेद् धनम् इत्य् अस्य विषयः । भ्रातरस् तथेति तथाशब्दः प्रकारार्थः सापत्नादिसर्वभ्रातृसङ्ग्राहकः । तत्सुतास् तदनुसारेणैव गोत्रजा अपि सपिण्डसमानोदकैकपुरुषैकर्षिसंबन्धाः क्रमेण द्रष्टव्याः । बन्धुर् मातुलादिः । आचार्यो ऽप्य् अर्थाद् अनुक्तो ऽपि पितृसंस्तवाद् गृह्यते । शिष्य उपनीतः । सब्रह्मचार्य् एकाचार्योपनीतः । एतेषां पूर्वाभावे पराधिकार इति । स्पष्टम् अन्यत् ॥ १३९–४०॥

 

_एवं तावद् वर्णाश्रयो विभागविधिर् उक्तः । अधुनाश्रमाश्रय उच्यते ।_

 

                    	**वानप्रथयतिब्रह्मचारिणां रिक्थभागिनः ।**

**              	क्रमेणाचार्यसच्छिष्यधर्मभ्रात्रेकतीर्थिनः ॥ २।१४१ ॥**

 

ब्रह्मचारी नैष्ठिको ऽभिप्रेतः । एकाचार्यसंबद्धो धर्मभ्राता । एकाश्रमसंबद्ध एकतीर्थी । स्पष्टम् अन्यत् । नैष्ठिकवनस्थयतिव्यतिरिक्तानां तु वर्णानां पारिशेष्यात् प्रागुक्तो विभागविधिः ॥ १४१ ॥

 

                    	**संसृष्टिनस् तु संसृष्टी सोदरस्य च सोदरः ।**

**              	दद्याच् चापहरेच् चांशं जातस्य च मृतस्य च ॥ २।१४२ ॥**

 

विभक्तः सन् निमित्तान्तराद् यः पित्रा भ्रात्रा वा सहार्थं संसृज्य वसति, स संसृष्टी । तत्र यद्य् एवं सहवसतां पितापुत्राणां पितुः पुत्रो जायेत, तस्याप्य् अंशो देयः । मृतस्य च हर्तव्यः । सोदरस्य च सोदर इत्य् एतत् तु मातृतो विभगपक्षे द्रष्टव्यं, निर्धने च पितरि विभक्तजविषयम् । यत् तु गौतमीयम्: "अथ संसृष्टिविभागः । प्रेतानां ज्येष्ठस्य" इति (ग्ध् २८।२७) । अत्र ज्येष्ठः पितैवोच्यते । तस्य सोदर्यभ्रात्रन्तराभावे प्रेतानां पुत्राणां भ्रात्रन्तरासंसृष्टानां च धनभाक्त्वम् । तद् उक्तम्: "पिता हरेद् अपुत्रस्य" (म्ध् ९।१८५) इति । अन्ये तु ज्येष्ठशब्दं भ्रातर्य् आहुः । तत् पुनर् विचार्यम् । स्पष्टम् अन्यत् ॥ १४२ ॥

 

_अत्रापरे पूर्वश्लोकविवरणस्थानीयम् इमं श्लोकं पठन्ति ।_

 

                    	**अन्योदर्यस्य् संसृष्टी नान्योदर्यो धनं हरेत् ।**

**              	असंसृष्ट्य् अपि चादद्यात् सोदरो नान्यमातृजः ॥ २।१४३ ॥**

 

संसृष्ट्य् अप्य् अन्यमातृजः सोदर्ये सति न धनभाक् । असंसृष्ट्य् अपि सोदर्य एव धनभाग् इत्य् अर्थः ॥ १४३ ॥

 

_य एव तु धनभाक् स्यात्, तेनैव भ्रातरस् तत्सुताश् चैवंरूपाः ।_

 

                    	**पतितस् तत्सुतः क्लीबः पङ्गुर् उन्मत्तको जडः ।**

**              	अन्धो ऽचिकित्स्यरोगी च भर्तव्यास् तु निरंशकाः ॥ २।१४४ ॥**

 

तत्सुतः पतितोत्पन्न एव । उन्मत्तो ग्रहगृहीतः । जडः सर्वदा प्रज्ञाहीनः । कुष्ठाद्यसमाधेयपापरोगग्रस्तो ऽचिकित्स्यरोगी । चशब्दः स्मृत्यन्तरोक्तबधिरादिप्राप्त्यर्थः । स्पष्टम् अन्यत् । पङ्ग्वादिवचनान्य् अग्निहोत्राद्यनधिकृतानां सर्वेषाम् उपलक्षणार्थानीति केचित् । तद् असत् पुरुषार्थत्वाद् द्रव्यस्य, अवैद्यस्य चानधिकृतस्यैव द्रव्यार्हत्वदर्शनात् । यथाह गौतमः: "स्वयम् आर्जितम् अवैद्येभ्यो वैद्यः कामं न दद्यात्" इति । "अवैद्या समं विभजेरन्" इति च (ग्ध् २८।३०–३१) । अतः प्रतिषेधाद् एवैषाम् अनंशत्वं, न त्व् अनधिकृतत्वात् । जन्मान्तरीयमहापातकलिङ्गयोगाद् वा निरंशत्वम् । पितामहद्रव्यसंबन्धस् त्व् अपतितानाम् अन्धादीनाम् अस्त्य् एवेति संप्रदायः । सामर्थ्येनैव तु भरणमात्रातिरिक्तद्रव्यविनियोगाशक्तेर् औचित्यानुवादो ऽयम् इत्य् अवसेयम् । तथा च स्वायंभुवम् ।

                    	येषां ज्येष्ठः कनिष्ठो वा हीयेतांशप्रदानतः ।

                    	म्रियेतान्यतरो वापि तस्य भागो न लुप्यते ॥ इति । (म्ध् ९।२११)

अनेन प्राप्तस्यांशस्य विनियोगाशक्ताव् औचित्यप्राप्तम् अपहारं दर्शयति । अत एव च "तस्य भागो न लुप्यते" इति । एवं च स्वयम् एवैते निरंशकाः ॥ १४४ ॥

 

                    	**औरसक्षेत्रजास् त्व् एषां निर्दोषा भागहारिणः ।**

**              	सुताश् चैषां प्रभर्तव्या यावद् वै भर्तृसात्कृताः ॥ २।१४५ ॥**

 

औरसक्षेत्रजादयस् तु पुत्राः पङ्ग्वादीनाम् अपि निर्दोषाः सन्तो भागहारिण एव । क्लीबस्यापि क्षेत्रजादयो भवन्त्य् एव । सुताश् चैषां प्रभर्तव्याः दुहितरश् च पुत्रिकाः पङ्ग्वादीनां तद्रिक्थग्राहिभिः प्रकर्षेण ग्रासाच्छादनादिना भर्तव्याः, यावद् उचितभर्तृभिः संयोजिताः, तैश् च गृहाधिपत्येन सत्कृताः ॥ १४५ ॥

 

_किं च ।_

 

                    	**अपुत्रा योषितश् चैषां भर्तव्याः साधुवृत्तयः ।**

**              	निर्वास्या व्यभिचारिण्यः प्रतिकूलास् तथैव च ॥ २।१४६ ॥**

 

अव्यभिचारिण्यो ऽपि स्त्रीधनाद्यवष्टम्भेन प्रतिकूलाः स्वातन्त्र्यवृत्तयस् तथैव निर्वास्याः । चशब्दात् स्त्रीधनोचिता एवेत्य् अभिप्रायः ॥ १४६ ॥

 

_किं पुनः स्त्रीधनम् । उच्यते ।_

 

                    	**पितृमातृसुतभ्रातृदत्तम् अध्यग्न्युपागतम् ।**

**              	आधिवेदनिकं चैव स्त्रीधनं परिकीर्तितम् ॥ २।१४७ ॥**

 

अध्यग्न्युपागतं विवाहकाले लब्धम् । आधिवेदनिकम् अधिविन्नायै पत्न्यै प्रत्तम् । अधिवेदनार्थं वा । चशब्दात् स्मृत्यन्त्रोक्तम् अलङ्कारादि । एतत् स्त्रीधनम् इत्य् अवसेयम् ॥ १४७ ॥

 

_अत्र प्रविभागः ।_

 

                    	**बन्धुदत्तं तथा शुल्कम् अन्वाधेयकम् एव च ।**

**              	अप्रजायाम् अतीतायां बान्धवास् तद् अवाप्नुयुः ॥ २।१४८ ॥**

 

पित्रादिदत्तं बन्धुदत्तम् । आधिवेदनिकादि शुल्कम् । अन्वाधेयम् अन्वयभोग्यतया दत्तम् । एतच् चानपत्यायां मृतायां बान्धवाः सोदर्यभ्रातरो गृह्णीयुः । तथा च गौतमः: "भगिनीशुल्कं सोदर्याणाम् ऊर्ध्वं मातुः" इति (ग्ध् २८।२५) । अस्माच् चोर्ध्वम् एव मातुर् अयम् आचार्योक्तकल्पः ॥ १४८ ॥

 

_शुल्कादिव्यतिरेकेण तु ।_

 

                    	**अप्रजस्त्रीधनं भर्तुर् ब्राह्मादिषु चतुर्ष्व् अपि ।**

**              	दुहितॄणां प्रसूता चेच् छेषेषु पितृगामि तत् ॥ २।१४९ ॥**

 

ब्राह्मादिविवाहचतुष्टये यत् स्त्रीधनं तद् अप्रसूतायां भर्तुः । प्रसूता चेद् दुहितॄणाम् एव ॥ १४९ ॥

 

_आसुरादिविवाहप्रसङ्गाद् इदम् उच्यते । भर्तृतो धनम् आदाय ततः ।_

 

                    	**दत्त्वा कन्यां हरन् दण्ड्यो व्ययं दाप्यश् च सोदयम् ।**

**              	मृतायां दत्तम् आदद्यात् परिशोध्योभयव्ययम् ॥ २।१५० ॥**

 

कन्यां दत्त्वा हरन् राज्ञा दण्ड्यः । भर्त्रे च सवृद्धिकं व्ययं दाप्यः । मृतायां तु भर्त्रा यद् दत्तं तत् प्रत्यादद्यात् । आत्मनिमित्तं पितृकृतं चोपक्षयं परिशोध्य ॥ १५० ॥

 

_एवं प्रासङ्गिकम् उक्त्वा प्रकृतम् एवाह ।_

 

                    	**दुर्भिक्षे धर्मकार्ये च व्याधौ संप्रतिरोधके ।**

**              	गृहीतं स्त्रीधनं भर्ता न स्त्रियै दातुम् अर्हति ॥ २।१५१ ॥**

 

भर्तृवचनाद् अन्यो भ्रात्रादिर् दुर्भिक्षादिगृहीतम् अपि दद्याद् इति गम्यते । संप्रत्य् एवादत्त्वा मा यास्यतीत्य् एवं रोधाद्धरणं संप्रतिरोधकम् । नगरोपरोध इत्य् अन्ये । स्पष्टम् अन्यत् ॥ १५१ ॥

 

_किं च ।_

 

                    	**अधिविन्नस्त्रियै दद्याद् आधिवेदनिकं समम् ।**

**              	न दत्तं स्त्रीधनं यस्या दत्ते त्व् अर्धं प्रकीर्तितम् ॥ २।१५२ ॥**

 

यस्या उपरि परिणीतं तस्यै यत् परिणयने द्रव्यं गतं तत्समं देयं, यदि पूर्वं स्त्रीधनं न दत्तम् । अथ तु दत्तं, ततो ऽर्धं देयम् । एतच् चाधिवेदननिमित्तम् अन्तरेणाधिविन्नायां द्रष्टव्यम् ॥ १५२ ॥

 

_एवम् अयं रिक्थविभागो निरूपितः । यदि तु कश्चिद् अविभक्तो ऽहम् इत्य् एवं विभागनिह्नवं कुर्यात्, तत्र कथम् इत्य् अपेक्षित आह ।_

 

                    	**विभागनिह्नवे ज्ञातिबन्धुसाक्ष्यभिलेखितैः ।**

**              	विभागभावनादेयगृहक्षेत्रकयौतकैः ॥ २।१५३ ॥**

 

विभागनिह्नवे ज्ञात्यादिभिर् विभागभावना कार्या । ज्ञातिर् मातुलादिः । बन्धुः पितृव्यपुत्रादिः । एते हि प्रायशो विभागमध्यपातिनः संनिहिताश् च भवन्ति । अन्ये वा साक्षिणः । लेख्यं वा यद् विभागप्रज्ञापकं कृतम् । यथाह बृहस्पतिः ।

                    	कार्यम् उच्छ्रावणालेख्यं विभक्तैर् भ्रातृभिर् मिथः ।

                    	साक्षिणो वाविरोधार्थं विभजद्भिर् अनिन्दिताः ॥ इति ॥ (बृस्म् २६।१४८)

अन्यत्र वा सक्ष्यम् अन्योऽन्यम् उपलभ्यमानं विभागचिह्नम् अभिलिखितं वा प्रतिग्रहव्यवस्थाद्यर्थम् । तथा "आदेयगृहक्षेत्रकयौतकैः" । आदेयं दानग्रहणम् । गृहक्षेत्रकयौतकं पृथक् क्षेत्रगृहादिपरिग्रहेणावस्थितिः । तथा च नारदः ।

                    	साक्षित्वं प्रातिभाव्यं च दानं ग्रहणम् एव च ।

                    	विभक्ता भ्रातरः कुर्युर् नाविभक्ताः कथंचन ॥ इति (न्स्म् १३।३९) ॥ १५३ ॥

 

**इति दायविभागप्रकरणम् ।**

** **

**अथ सीमाविवादप्रकरणम् ।**

 

_क्षेत्रादीनां पृथक्त्वेनावस्थितानां संदेहापाकरणम् उक्तम् । क्षेत्रादीनाम् एव तु सीमाविवादे कथं स्याद् इति । उच्यते ।_

 

                    	**सीम्नो विवादे क्षेत्रस्य सामन्ताः स्थविरा गणाः ।**

**              	गोपाः सीम्नः कृषाणो ऽन्ये सर्वे च वनगोचराः ॥ २।१५४ ॥**

 

सीम्नो मर्यादाया विवादे संशये । विवादीभूतक्षेत्रस्य सामन्ताः सर्वतः समीपक्षेत्रिणः स्थविरा गणाश् च समूहानि चातुर्वैद्यादीनि, तेषाम् अपि हि सीमाज्ञातृत्वात् । यथाह बृहस्पतिः: "राजा क्षेत्रं दत्त्वा चातुर्वैद्यवणिग्वारिकसर्वग्रामीणतन्महत्तरस्वामिपुरुषाधिष्ठितं परिच्छिन्द्यात् । शासनं वा कुर्यात्" इति (बृस्म् १९।५) । अतो गणाः सीमाविवादे प्रमाणम् । किं च गोपाः गोपग्रहणं सर्वपशुपालोपलक्षणार्थम् । तथान्ये सीम्नः कृषाणः वृद्धहालिकाः । सर्वे च वनगोचराः व्याधशाकुनिकादयः ॥ १५४ ॥

 

_नृपब्राह्मणाधिष्ठिताश् च ।_

 

                    	**नयेयुर् एतैः सीमान्तं स्थलाङ्गारतुषद्रुमैः ।**

**              	सेतुवल्मीकनिम्नास्थिचैत्याद्यैर् उपलक्षितम् ॥ २।१५५ ॥**

 

तुषाङ्गारादीनि प्रच्छन्नचिह्नानि । निम्नस्थलद्रुमादीनि प्रकाशानि । एतैः सीमान्तं प्रणयेयुः प्रकर्षेणेदं सीमान्तं चिह्नैः संपादयेयुः । स्पष्टम् अन्यत् ॥ १५५ ॥

 

                    	**सामन्ता वा समग्रामाश् चत्वारो ऽष्टौ दशाथ वा ।**

**              	रक्तस्रग्वसनाः सीमां नयेयुः क्षितिधारिणः ॥ २।१५६ ॥**

 

समा अपक्षपतिताः । समाश् च ते ग्रामाश् च समग्रामाः । वाशब्दश् चशब्दार्थे । पूर्वोक्ताः क्षेत्रसामन्तादयः समग्रामाः सामन्ताश् च । एषां मध्ये चत्वारो ऽष्टौ, अथ वा दश । अथ वेति स्मृत्यन्तरोक्तकल्पार्थः । त्रयो द्वाव् एको वेति । ते च रक्तस्रग्वसनाः क्षितिधारिणो भूत्वा नयेयुः । रक्तकरवीरादिपुष्पमालिनः रक्तवाससश् च । क्षितिं मृदं मूर्ध्नि कुर्युः । अविशेषाभिधाने ऽपि चैतद् द्विजातीनाम् एव । शूद्राणां तु यथाह बृहस्पतिः: "यदि शूद्रो नेता स्यात् तं क्लैब्येनालंकारेणालंकृत्य शवभस्मना मुखं विलिप्याग्नेयस्य पशोः शोणितेनोरसि पञ्चाङ्गुलानि कृत्वा ग्रीवायाम् अन्त्राणि प्रतिमुच्य सव्येन पाणिना सीमालोष्टं मूर्ध्नि धारयेत्" इति (बृस्म् १९।६) । अत्र चाग्नेयः पशुश् छागः । रक्तकर्पटवसनादिः क्लैब्यो ऽलंकारः । स्पष्टम् अन्यत् ॥ १५६ ॥

 

_एते च सीमाप्रणेतारः ।_

 

                    	**अनृते तु पृथग् दण्ड्या राज्ञा मध्यमसाहसम् ।**

**              	अभावे ज्ञानचिह्नानां राजा सीम्नः प्रवर्तिता ॥ २।१५७ ॥**

 

तुशब्दो निश्चयार्थः । उक्तचिह्नव्यभिचाराच् चिह्नान्तरदर्शनाद् वा स्पष्टीकृते ऽनृतवादित्वे राज्ञा मध्यमसाहसं पञ्चकार्षापणशतान्य् एकैकशो दण्ड्याः । राजवचनं तत्समक्षं सीमानयं यथा स्यात् । यदा प्रच्छन्नप्रकाशानि ज्ञानचिह्ननि न स्युः, तदा राजा प्रवर्तिता यदृच्छया सीमाकारक इत्य् अर्थः ॥ १५७ ॥

 

_यो ऽयं क्षेत्रसीमाविधिर् उक्तः ।_

 

                    	**आरामायतनग्रामनिपानोद्यानवेश्मसु ।**

**              	एष एव विधिर् ज्ञेयो वर्षाम्बुप्रहवेषु च ॥ २।१५८ ॥**

 

_उक्तमर्यादक्षेत्रादीनां च ।_

 

                    	**मर्यादायाः प्रभेदे च क्षेत्रस्य हरणे तथा ।**

**              	सीमातिक्रमणे दण्डो ह्य् अधमोत्तममध्यमाः ॥ २।१५९ ॥**

 

साहसदण्डा इति शेषः । मर्यादाभेदे प्रथमसाहसः सार्धद्विशतम् । क्षेत्रहरणे तूत्तमसाहसः साशीतिः पणसाहस्रः । सीमातिक्रमणे मध्यमः ॥ १५९ ॥

 

_सर्वथा च परक्षेत्राद्यनपहरणप्राप्ताव् आह ।_

 

                    	**न नीषेध्यो ऽल्पबाधस् तु सेतुः कल्याणकारकः ।**

**              	परभूमिं हरेत् कूपः स्वल्पक्षेत्रो बहूदकः ॥ २।१६० ॥**

 

खात उदकप्रवाहस्य प्रवृत्तस्य मार्गान्तरप्रवर्तनं सेतुः । कुल्येत्य् अर्थः । क्षेत्रमध्येन क्षेत्रान्तरप्रसेचनायानीयमानो यद्य् अल्पोपघातः कृत्स्नस्य निष्पत्तिबाहुल्याच् च कल्याणकारकः । ततः क्षेत्रस्वामिना न निवारणीयः । तथा चैतद् आ गोपालं प्रसिद्धम् एव: "परभूमिं हरेत् कूपः स्वल्पक्षेत्रो बहूदकः" इति । स्वल्पक्षेत्रमद्येन क्षेत्रान्तरप्रसेचनार्थं नीयमानाभिः कुल्याभिः परकीयाम् भूमिं "हरेत् कूपः" इति । अतः प्रवादाद् इदम् अवगच्छामः सेतुर् न प्रतिषेध्य इत् । यद् वास्यान्यो ऽर्थः । यस्य क्षेत्रे स्वल्पदोषो बहूदकः खन्यमानः कूपः स्यात्, तस्यासौ खन्यमानो राजोपकारकत्वेन क्षेत्रस्वामिनो भूमिं हरेद् इति ॥ १६० ॥

 

_एवं च सति क्षेत्रस्वाम्यननुज्ञयापि सेतुप्रवृत्तिप्रसक्ताव् आह ।_

 

                    	**स्वामिने यो ऽनिवेद्यैव क्षेत्रे सेतुं प्रकल्पयेत् ।**

**              	उत्पन्ने स्वामिनो भोगस् तदभावे महीपतेः ॥ २।१६१ ॥**

 

_यत् तु स्वामिनार्पितं क्षेत्रं कर्षको हलाङ्कितं कृत्वा क्रोधादिना न कुर्यात्, न कारयेद् वा । तत्र कथम् इत्य् अपेक्षित आह ।_

 

                    	**फालाहतम् अपि क्षेत्रं यो न कुर्यान् न कारयेत् ।**

**              	तं प्रदाप्याकृष्टशदं क्षेत्रम् अन्येन कारयेत् ॥ २।१६२ ॥**

 

** **

**इति सीमाविवादप्रकरणम् ।**

** **

**अथ स्वामिपालविवादप्रकरणम् ।**

 

_यदि तु पशुपालापराधात् स्वाम्यपराधाद् वा पशवः सस्योपघातं कुर्युः, तत्र कथम् । तत्रापि हि ।_

 

                    	**माषान् अष्टौ तु महिषी सस्यघातस्य कारिणी ।**

**              	दण्डनीया तदर्धं तु गौस् तदर्धम् अजाविकम् ॥ १६३ ॥**

 

कार्षापणविंशतिभागो माषः । स्पष्टम् अन्यत् ॥ १६३ ॥

 

_उपहत्य प्रपलायताम् एवम् । यदि तु तत्रैवोपविशेयुः, ततः ।_

 

                    	**भक्षयित्वोपविष्टानां द्विगुणो ऽवसतां दमः ।**

**              	समम् एषां विवीते ऽपि खरोष्ट्रं महिषीसमम् ॥ २।१६४ ॥**

 

भक्षयित्वोपविष्टानाम् अवसतां पूर्वोक्तद्विगुणो दण्डः कार्यः । वसतां तु चतुर्गुणः स्मृतियन्तरात् । यच् चैतत् क्षेत्रोपघाते निरूपितं, तद् एषां महिष्यादीनां विवीते ऽपि समम्, तथैवेत्य् अर्थः । विवीते च गोप्रचारक्षेत्रे खरोष्ट्रं महिषीसमम् । एवं पीडानुसाराद् धस्त्यादिष्व् अपि दण्डकल्पना ॥ १६४ ॥

 

_राजदण्डवच् च ।_

** **

**              	यावत् सस्यं विनश्येत् तावत् क्षेत्री फलम् लभेत् ।**

**              	पालस् ताड्येत गोमी तु पूर्ववद् दण्डम् अर्हति ॥ २।१६५ ॥**

 

_अत्रापवादः ।_

 

                    	**पथिग्रामविवीतान्तक्षेत्रे दोषो न विद्यते ।**

**              	अकामतः**

 

इति छेदः । ग्रामान्ते विवीतान्ते वा यत् क्षेत्रम्, तत्र प्रमादाद् अवतीर्णेषु महिष्यादिषु नापराधः ॥

 

_अभिप्रायावतरणे त्व् आह ।_

 

                                            	**कामकारे चोरवद् दण्डम् अर्हति ॥ २।१६६ ॥**

 

पालः स्वामी वा । यद् वोभाव् अपि ॥ १६६ ॥

 

_उक्तग्रामसमीपादिव्यतिरेकेणापि ।_

** **

**              	महोक्षोत्सृष्टपशवः सूतिकागन्तुकी च गौः ।**

**              	पालो येषां च ते मोच्या दैवराजपरिप्लुतः ॥ २।१६७ ॥**

 

पालो येषां दैवराजपरिप्लुतः, ते मोच्या इति व्यवहितकल्पना । स्पष्टम् अन्यत् ॥ १६७ ॥

 

_अयं च स्वामिपालयोर् अन्योन्यनियमः ।_

 

                    	**यथार्पितान् पशून् गोपः सायं प्रत्यर्पयेत् तथा ।**

**              	प्रमादमृतनष्टांश् च प्रदाप्यः कृतवेतनः ॥ २।१६८ ॥**

 

परिच्छिन्नवेतनो दत्तवेतनो वा गोपः प्रातर् यथार्पितान् सायं प्रत्यर्पयेत् । अर्पणवचनाच् चासमर्पितप्रणाशे नापराधः गोपवचनं च पशून् इत्य् उपक्रमात् सर्वपशुपालोपलक्षणार्थम् । प्रमादेनोपेक्षया मृताः प्रनष्टा वा ये पशवः, ते च पालेनैव देयाः ॥ १६८ ॥

 

_राजन्य् अनिवेदितस्य पूर्वोक्तम् । आवेदने पुनः ।_

 

                    	**पालदोषविनाशे तु पाले दण्डो विधीयते ।**

**              	अर्धत्रयोदशपणः स्वामिने धनम् एव च ॥ २।१६९ ॥**

 

पालदोषाद् अत्र विनाशः संवृत्त इत्य् एवं राजन्य् आवेदिते ऽर्धत्रयोदशपणो दण्डः पालस्य । स्वल्पाशङ्कायां च विधीयते इत्य् उक्तम् ॥ १६९ ॥

 

_किं च ।_

 

                    	**ग्रामेच्छया गोप्रचारभूमी राजवशेन वा ।**

**              	द्विजस् तृणैधपुष्पाणि सर्वतः स्ववद् आहरेत् ॥ २।१७० ॥**

 

स्पष्टार्थः श्लोकः ॥ १७० ॥

 

_किं च ।_

 

                    	**धनुःशतं परीणाहो ग्रामक्षेत्रान्तरं भवेत् ।**

**              	द्वे शते कर्पटस्य स्यान् नगरस्य चतुःशतम् ॥ २।१७१ ॥**

 

ग्रामनगरोभयधर्मयुक्तं कर्पटम् । स्पष्टम् अन्यत् ॥ १७१ ॥

 

 

**इति स्वामिपालविवादप्रकरणम् ।**

** **

**अथास्वामिविक्रयप्रकरणम् ।**

 

_उक्तो द्रव्याणां स्वत्वसंबन्धः । इदानीम् अस्वामिविक्रयं दर्शयति ।_

 

                    	**स्वं लभेतान्यविक्रीतं क्रेतुर् दोषो ऽप्रकाशिते ।**

**              	हीनाद् रहो हीनमूल्ये**

 

अन्येनास्वामिना विक्रीतं द्रव्यं दृष्ट्वा स्वामी गृह्णीयात् । क्रेतुश् च दोषः स्यात् अप्रकाशिते क्रये । प्रकाशक्रये तु मूल्यमात्रप्रणाशः, न तु स्तेयदोषः । क्व तर्हि दोषः । हीनाद् दासादिहस्ताद् गृह्णतः । तथा रहः प्रच्छन्नम् । हीनमूल्ये च स्तेयसंबावनया गृहीते ।

 

                                                                    	**वेलाहीने च तस्करः ॥ २।१७२ ॥**

 

वेलाहीने च तस्करः । क्रेता स्याद् इत्य् अर्थः । तथा च नारदः ।

                    	द्रव्यम् अस्वामिविक्रीतं द्रव्यस्वामी समाप्नुयात् ।

                    	प्रकाशक्रयतः शुद्धिः क्रेतुः स्तेयं रहः कृते ॥

                    	अस्वाम्यनुमताद् दासाद् असतश् च जनाद् रहः ।

                    	हीनमूल्यम् अवेलायां क्रीणंस् तद्दोषभाग् भवेत् ॥ इति (न्स्म् ७।२–३) ॥ १७२ ॥

 

_किं च ।_

 

                    	**नष्टापहृतम् आसाद्य हर्तारं ग्राहयेन् नरम् ।**

**              	देशकालातिपत्तौ वा गृहीत्वा स्वयम् अर्पयेत् ॥ २।१७३ ॥**

 

नष्टं वापहृतं वा द्रव्यम् अन्येन गृहीतम् आसाद्योपलभ्य द्रव्यग्राहिणं हर्तायम् इति व्यपदिश्य राजपुरुषैर् व्यवहारनिर्णयाय ग्राययेत् । यदि तु राजकीयासंनिधानं देशकालातिपत्तिश् चाशङ्क्येत, तदा स्वयम् एव गृहीत्वा राज्ञे हर्तारम् अर्पयेत् । <span style="text-decoration:underline;">ननु</span> एतत् स्वभावसिद्धत्वाद् एवावाच्यम् । <span style="text-decoration:underline;">सत्यम्</span> । स्वातन्त्र्येण गृह्णतः स्तेनं च ददतो दोषाभावज्ञापनार्थम् एतत् । अन्या व्याख्या: नष्टापहृतम् आसाद्य क्रीत्वा स्वामिना प्रार्थ्यमाने हर्तारं ग्राहयेत् । मूल्यम् अर्पयेद् इत्य् अर्थः । देशकालातिपत्तौ वा प्रकाशक्रयेणापि गृहीत्वा स्वयम् अर्पयेत् । तथाप्य् अदोष इत्य् अभिप्रायः ॥ १७३ ॥

 

_हर्तृतया च राजन्य् आवेदितस्य ।_

 

                    	**विक्रेतुर् दर्शनाच् छुद्धिः स्वामी द्रव्यं नृपो दमम् ।**

**              	क्रेता मूल्यम् अवाप्नोति तस्माद् यस् तत्र विक्रयी ॥ २।१७४ ॥**

 

विक्रेतारं दर्शयित्वा क्रेतुर् निर्दोषत्वम् । स्वामिनश् च तदा द्रव्यलाभः । विक्रयिणश् च हस्तात् क्रेतुर् मूल्यप्राप्तिः । दण्डप्राप्तिश् च राज्ञ इत्य् अवसेयम् ॥ १७४ ॥

 

_कथं पुनः स्वाम्यवगतिः । उच्यते ।_

 

                    	**आगमेनोपभोगेन नष्टं भाव्यम् अतो ऽन्यथा ।**

**              	पञ्चबन्धो दमस् तत्र राज्ञस् तेनाप्य् अभाविते ॥ २।१७५ ॥**

 

आगमेन लेख्यादिना प्रकाशम् अस्खलितचिरभोगेन वा नष्टं द्रव्यम् अन्यहस्तगतं मदीयम् इत्य् एव भाव्यम् । अतः प्रकारद्वयाद् अन्यथा मदीयम् इति वदतो विवादीभूतद्रव्यात् पञ्चबन्धो भागो दमः स्यात् । तच् च द्रव्यम् इतरेणापि पूर्वोक्तप्रकारद्वयेनात्मीयम् इत्य् अभाव्यं राजगाम्य् अवसेयम् ॥ १७५ ॥

 

_यतश् चैतद् एवम्, अतः ।_

 

                    	**हृतं प्रनष्टं यो द्रव्यं परहस्तद् अवाप्नुयात् ।**

**              	अनिवेद्य नृपे दण्ड्यः स तु षण्णवतिं पणान् ॥ २।१७६ ॥**

 

स्पष्टार्थः श्लोकः ॥ १७६ ॥

 

_किं च ।_

 

                    	**शौल्किकैः स्थानपालैर् वा नष्टापहृतम् आहृतम् ।**

**              	अर्वाक् संवत्सरात् स्वामी लभेत परतो नृपः ॥ २।१७७ ॥**

 

अर्वाक् संवत्सरात् स्वामी गृह्णीयात् । परतो नृपतिर् गृह्णीयात् ॥ १७७ ॥

 

_पारितोषिकान् राज्ञे ।_

 

                    	**पणान् एकशफे दद्याच् चतुरः पञ्च मानुषे ।**

**              	महिषोष्ट्रगवां द्वौ द्वौ पादं पादम् अजाविके ॥ २।१७८ ॥**

 

 

**इत्य् अस्वामिविक्रयप्रकरणम् ।**

** **

**अथ दत्ताप्रदानिकप्रकरणम् ।**

 

_पारितोषिकदानप्रसङ्गेनादृष्टार्थो ऽपि दानसाधारणो विधिर् उच्यते ।_

 

                    	**स्वकुटुम्बाविरोधेन देयं दारसुताद् ऋते ।**

**              	नान्वये सति सर्वस्वं देयं यच् चान्यसंश्रितम् ॥ २।१७९ ॥**

 

स्वशब्दो विभक्तपुत्रादिनिवृत्त्यर्थः । अविरोधश् च ग्रासाच्छादनमात्रसंपल्लक्षणो विज्ञेयः । दारसुतग्रहणं च सर्वज्ञातिधर्मोपनतादिलक्षणार्थम् ।नान्वये सति सर्वस्वं पृथक् कुटुम्बतयावस्थिते ऽपीत्य् अर्थः । देयं यच् चेत्य् अत्र देयं प्रत्यर्पणीयं निक्षेपादि । अन्यसंश्रितं साधारणं पराधीनं वा स्वम् एव । अस्य पाठान्तरम् "यच् च प्रतिश्रुतम्" इति । देयत्वेनान्यस्मै प्रतिश्रुतम् इत्य् अर्थः । तथा च नारदः ।

                    	अन्वाहितं याचितकम् आधिः साधारणं च यत् ।

                    	निक्षेपं पुत्रदारं च सर्वस्वं चान्वये सति ॥

                    	आपद्य् अपि च कष्टायां वर्तमानेन देहिना ।

                    	अदेयान्य् आहुर् आचार्या यच् चान्यस्मै प्रतिश्रुतम् ॥ इति (न्स्म् ४।४–५) ॥ १७९ ॥

 

_अदेयव्यतिरिक्तानां तु देयानां ।_

 

                    	**प्रतिग्रहः प्रकाशः स्यात् स्थावरस्य विशेषतः ।**

**              	देयं प्रतिश्रुतं चैवं दत्त्वा नापहरेत् पुनः ॥ २।१८० ॥**

 

यत् त्व् अप्रकाश्यं दानम् इति, तद् दानविषयम्, इदं तु प्रतिग्रहविषयम् इत्य् अविरोधः । स्पष्टम् अन्यत् ॥ १८० ॥

 

**इति दत्ताप्रदानिकप्रकरणम् ।**

** **

**अथ क्रीतानुशयप्रकरणम् ।**

 

_अस्वामिविक्रयो निरूपितः । स्वामिविक्रयं च ।_

 

                    	**दशैकपञ्चसप्ताहमासत्र्यहार्धमासिकम् ।**

**              	बीजायोवाह्यरत्नस्त्रीदोह्यपुंसां परीक्षणम् ॥ २।१८१ ॥**

 

परीक्षाकालाच् चोर्ध्वं क्रीतं विक्रीतं वा स्याद् यत् तद् अनुपहतम् । यत् तु तु स्वायंभुवम्:

                    	क्रीत्वा विक्रीय वा द्रव्यं यस्येहानुशयो भवेत् ।

                    	सो ऽन्तर्दशाहात् तद् द्रव्यं दद्याच् चोपाददीत वा ॥ (म्ध् ८।२२२)

इति, तत् परीक्ष्य क्रीते द्रष्टव्यम् । दशाहादिक्रमेण बीजादीनां क्रमशः परीक्षाकालाः। दशाहो बीजानां गोधूमादीनाम् । एकाहश् चायसः । अयोग्रहणं सर्वताम्रादिलक्षणार्थम् । एवं वाह्यादिष्व् अपि योज्यम् । वाह्यं बलीवर्दादयः । रत्नानि मरतकादीनि । स्त्रियो दास्याद्याः । दोह्यं गवादि । पुमांसो दासादयः ॥ १८१ ॥

 

_किं च ।_

 

                    	**अग्नौ सुवर्णम् अक्षीणं द्विपलं रजते शतम् ।**

**              	अष्टौ तु त्रपुसीसे च ताम्रे पञ्च दशायसि ॥ २।१८२ ॥**

 

आवर्तनायाग्नौ क्षिप्तं सुवर्णम् अक्षीणं, तावद् एवेत्य् अर्थः । रजतादौ पलशताद् द्विपलादिकः क्षयः । अनेन प्रकारेणोपक्षीणं सुवर्णकारादयो न दापनीयाः ॥ १८२ ॥

 

_तौलिकादिभिस् तु वस्त्रनिर्माणायार्पिते सूत्रे ।_

 

                    	**शते दशपला वृद्धिर् और्णे कार्पासिके तथा ।**

**              	मध्ये पञ्चपला हानिः सूक्ष्मे तु त्रिपला मता ॥ २।१८३ ॥**

 

पलशते दशपलान्य् और्णकार्पासिकयोर् वृद्धिः स्थूले सूत्रे स्यात् । मधमे तूक्तवृद्धितः पञ्चपलहान्या वृद्धिर् इत्य् अर्थः । सूक्ष्मे तु त्रिपला वृद्धिः । तथा च नारदो दशपला वृद्धिम् उक्त्वाह ।

                    	स्थूलसूत्रवताम् एषां मध्यानां पञ्चकं शतम् ।

                    	त्रिपलं तु सुसूक्ष्माणाम् । इति (न्स्म् ९।१४) ॥ १८३ ॥

 

_अस्य विशेषे ऽपवादः ।_

 

                    	**चार्मिके रोमबद्धे च त्रिंशद्भागः क्षयो मतः ।**

**              	न क्षयो न च वृद्धिः स्यात् कौशेये वाल्कले तथा ॥ २।१८४ ॥**

 

चर्मकृतं चार्मिकं कुरुण्ठादि । रोमबद्धं दूष्यपटादि । तत्र हि छेदनात् त्रिंशद्भागः क्षयः । कौशेयवाल्कलयोस् तु साम्यम् एव । कौशेयं त्रसरीमयम् । स्पष्टम् अन्यत् ॥ १८४ ॥

 

_वृद्ध्यनुसारेणैव क्षयम् आलोच्य रजकादिभिर् वस्त्रादीनाम् ।_

 

                    	**देशं कालं च भोगं च ज्ञात्वा नष्टे बलाबलम् ।**

**              	द्रव्याणां कुशला ब्रूयुर् यत् तद् दाप्यम् असंशयम् ॥ २।१८५ ॥**

 

स्वदेशोत्पन्नं परदेशोत्पन्नं चिरन्तनम् अल्पकालिकं भुक्तम् अभुक्तं दुर्लभम् अदुर्लभं वेत्य् एवं नष्टे द्रव्ये बलाबलं ज्ञात्वा द्रव्याणां बलाबलज्ञानकुशला यन् मूल्यं ब्रूयुः, तन् निर्विचारं नाशयिता दद्यात् । राज्ञा चाददद् दाप्यः । एवं परीष्य क्रीते क्रेतुर् व्यभिचरतो राजदण्डादिप्रसङ्गः । न च विक्रेता व्यभिचरन्न् अपि विक्रीतं प्राप्नुयाद् इति स्थितम् । तथा च स्वायंभुवम् ।

                    	परेण तु दशाहस्य न दद्यान् नापि दापयेत् ।

                    	आददानो ददच् चैव दण्ड्यो राज्ञा शतानि षट् ॥ इति (म्ध् ८।२२३) ॥ १८५ ॥

 

** **

**इति क्रीतानुशयप्रकरणम् ।**

** **

**अथाभ्युपेत्याशुश्रूषाप्रकरणम् ।**

 

_अस्यापवादार्थम् आह ।_

 

                    	**बलाद् दासीकृअश् चोरैर् विक्रीतश् चापि मुच्यते ।**

**              	स्वामिप्राणप्रदो भाक्तस् तत्त्यागान् निष्क्रयाद् अपि ॥ २।१८६ ॥**

 

दास्यकारणगृहजत्वाद्यभावे बलाद् यो दासीकृतः, चोरैर् वान्यहस्ते दासत्वेन विक्रीतः, स मोक्तव्यः । नात्र क्रेतुर् दोषप्रसङ्गः । यस्यापि हि दासत्वकारणम् अस्ति, सो ऽपि हि स्वामिनं प्राणसंशयात् स्वप्राणत्यागनिश्चयावष्टम्भेन मोक्षयित्वा दास्यान् मुच्यते । यस् तु भाक्तः भक्तदासः, स तत्त्यागान् निष्क्रयाद् वा मुच्यते । अपिशब्दात् स्वामिप्रसादादिपरिग्रहः ॥ १८६ ॥

 

_एवं दास्यान् निर्मोचनप्राप्ताव् अयम् अपवादः ।_

 

                    	**प्रव्रज्यावसितो राज्ञो दास आमरणान्तिकम् ।**

**              	वर्णानाम् आनुलोम्येन दास्यं न प्रतिलोमतः ॥ २।१८७ ॥**

 

प्रव्रज्य प्रतिनिवृत्तो राज्ञो दासः स्यात् । न चात्र स्वामिप्राणरक्षणेनापि मोक्षः । ब्राह्मणो ऽपि च प्रव्रज्यावसितो राज्ञो दासः स्यात् प्रातिलोम्येनापि । अतो ऽन्यत्र तु वर्णानाम् आनुलोम्येन दास्यम् । यथा "मोक्षितो महतश् चर्णात्" (न्स्म् ५।२५) इत्य् एवमादौ न प्रातिलोम्येन प्रत्येतव्यम् । स्मृत्यन्तराच् च दासत्वनिमित्तानि गृहजत्वादीनि दास्यनिर्मोचनप्रकाराश् चान्वेष्याः । सर्वथा प्रातिलोम्येन दास्याभाव इति स्थितम् । यत्र पारिभाषिकम् उभयोर् अनुमते दास्यम् अन्यद् वा तत् तथैव कर्तव्यम् ॥ १८७ ॥

 

_यतश् चैतद् एवम्, अतः ।_

 

                    	**कृतशिल्पो ऽपि निवसेत् कृतं कालं गुरोर् गृहे ।**

**              	अन्तेवासी गुरुप्राप्तभोजनस् तत्फलप्रदः ॥ २।१८८ ॥**

 

शिल्पशिक्षणार्थं प्रतिपन्नशिष्यभावो ऽन्तेवासी । स यदा परिभाष्य "इयन्तं कालं त्वद्गृहे मया शिल्पविद्याशिक्षया वस्तव्यम्" इत्य् आस्ते, अन्तराले ऽपि कृतविद्यः स्यात्, तदापि हि कृतं पारिभाषिकं कालं गुरोर् गृहे निवसेत् । गुरुणापि च तस्य भोजनपरिधानादिकं देयम् । यच् चासौ शिल्पेनार्जयेत्, तद् गुरोर् एवार्पयेद् इत्य् अवसेयम् ॥ १८८ ॥

 

 

**इत्य् अभ्युपेत्याशुश्रूषाप्रकरणम् ।**

** **

**अथ संविद्व्यतिक्रमप्रकरणम्** ।

 

 

_पारिभाषिकस्य चानन्यथाकरणप्रसङ्गेन भूयः समयानपाकरणार्थं समूहक्रियाम् उपोद्घातत्वेनाह ।_

 

                    	**राजा कृत्वा पुरे स्थानं ब्राह्मणान् न्यस्य तत्र तु ।**

**              	त्रैविद्यं वृत्तिमद् ब्रूयात् स्वधर्मः पाल्यताम् इति ॥ २।१८९ ॥**

 

यद् उक्तम्,

                    	तत्र दुर्गाणि कुर्वीत जनकोशात्मवृद्धये । (य्ध् १।३१७)

इति, तद् गुणविधानायैवायम् आरम्भः । राजा कृत्वा पुरे दुर्गे स्थानं स्थलीं भाविकालसंरक्षणार्थं ब्राह्मणान् न्यस्य समुदायतेनावस्थाप्य त्रैविद्यम् ऋग्यजुःसामपारगं सदाचारब्राह्मणात्मकं "वृत्तिमत् कृत्वा ब्रूयात् स्वधर्मः पाल्यताम् इति" । वर्तनहेतुर् वृत्तिः, तद् युक्तं वृत्तिमद् ग्रामगृहक्षेत्राक्षयनिध्यादिस्थापितम् अर्थं दत्त्वेत्य् अर्थः । स्वधर्मो वर्णाश्रमधर्मस्थित्यव्यभिचारः, राज्ञश् चान्यथाप्रवृत्ताव् उपदेशेन सन्मार्गावतारणम् । स्पष्टम् अन्यत् ॥ १८९ ॥

 

_किं च ।_

** **

**              	निजधर्माविरोधेन यस् तु सामयिको भवेत् ।**

**              	सो ऽपि यत्नेन संरक्ष्यो धर्मो राजकृतश् च यः ॥ २।१९० ॥**

 

श्रुतिस्मृत्युक्तो निजधर्मः, तदविरोधेनार्थाद्यनुगुणः, तदनुगुणो वा यो ऽपि सामयिकः स्वपरिभाषाकृतो भवेद् यथोक्तमध्यकाहूतानागमनदण्डादिकः, सो ऽपि रज्ञा प्रयत्नेन सम्यग् रक्षणीयः । किं च धर्मो राजकृतश् च यः यथैव स्वनिवेशितस्थाने तथैव राजान्तरकृतस्थानान्तरेष्व् अपि ब्रह्मशालानिवेशयात्रोत्सवादिकः । तथा च नारधः ।

                    	यो धर्मः कर्म यच् चैषाम् उपस्थानविधिश् च यः ।

                    	यच् चैषां वृत्त्युपादानम् अनुमन्येत तत् तथा ॥ इति । (न्स्म् १०।३)

धर्मो राजकृत इत्य् अत्र पुनर् धर्मवचनं न राजान्तरकृतत्वात् पालनीयम् । किं तर्हि धर्मानुगुण्येन धर्मत एवेत्य् अभिप्रायः । तथा च नारधः समूहधर्मान् उपसंहरन्न् आह ।

                    	दोषवत् करणं यत् स्याद् अनाम्नायप्रकल्पितम् ।

                    	प्रवृत्तम् अपि तद् राजा श्रेयस्कामो निवर्तयेत् ॥ इति । (न्स्म् १०।७) ॥ १९० ॥

 

_पालनव्याजेन ।_

 

                    	**गणद्रयं हरेद् यस् तु संविदं लङ्घयेच् च यः ।**

**              	सर्वस्वहरणं कृत्वा तं राष्ट्राद् विप्रवासयेत् ॥ २।१९१ ॥**

 

यो गणद्रव्यं हरेद्, धर्माविरोधिनीं संविदं परिभाषां समूहकृतां (?) लङ्घयेत्, तम् अपहृत्य सर्वस्वं राष्ट्राद् राजा विप्रवासयेत् । तच् चापहृत्य समूहायैवार्पयेत् । न तु स्वयं गृह्णीयात् । कृत्वेति वचनात् कर्तैव राजा न ग्रहीतेति गम्यते । स्वायंभुवे ऽप्य् एवमभिप्रायः प्रतिषेधः ।

                    	न जातु ब्राह्मणं हन्यात् सर्वपापेष्व् अवस्थितम् ।

                    	राष्ट्रात् त्व् एनं बहिष्कुर्यात् समग्रधनम् अक्षतम् ॥ इति । (म्ध् ८।३८०)

अतः समूहार्पणम् अनवद्यम् । एवम् अन्यत्रापि समूहार्थं दण्डदानादि योज्यम् ॥ १९१ ॥

 

_<span style="text-decoration:underline;">ननु</span> अयं भिन्नाभिप्रायपुरुषाधीनत्वात् समूहधर्मो दुःश्लिष्ट एव । <span style="text-decoration:underline;">मैवम्</span> । कार्यापेक्षयैकाभिप्रायत्वोपपत्तेः । किं च ।_

 

                    	**कर्तव्यं वचनं सर्वैः समूहहितवादिनः ।**

 

समुदायिनो ऽन्यस्य वा ।

 

                    	**यस् तत्र विपरीतः स्यात् स दाप्यः प्रथमं दमम् ॥ २।१९२ ॥**

 

राज्ञा समूहायैवेत्य् अर्थः । महता हि प्रयत्नेन राज्ञा समूहधर्मः पालनीयः, धर्माभिवृद्ध्या समूहस्य राजोपकारित्वात् ॥ १९२ ॥

 

_यतश् चैत्द् एवम्, अतः ।_

 

                    	**समूहकार्य आयातान् कृतकार्यान् विसर्जयेत् ।**

 

क्षिप्रं कार्यान्तराणि परिहाप्यापीति शेषः ।

 

                    	**स दानमानसत्कारैः पूजयित्वा महीपतिः ॥ २।१९३ ॥**

 

<span style="text-decoration:underline;">ननु</span> च परस्वत्वापत्तिपर्यन्तत्वाद् दानस्य समूहिनां च प्रयेकं स्वत्वायोग्यत्वाद् व्यतिरिक्तस्वत्वापत्तिक्षमसमूहलक्षणत्वाभावात् समूहदानम् अनुपपन्नम् एव । अत एव च गणद्रव्यं प्रार्थ्यमामा वक्तारो भवन्ति: नेदम् अद्याप्य् अस्मदीयं भवतीति । तथा चर्त्विजाम् अपि अन् परिषदं प्रत्युत्सर्ग इष्यते । अतो ऽयम् उत्सर्गमात्रे गौणो दानव्यपदेश इति केचित् । तथा च सति तु समूहद्रव्यहरणे न दोषः स्याद्, इष्यते च, दण्डदर्शनात् । अतो वक्तव्यम् एतत् । तत्रान्ये पण्डितंमन्याः पाषण्डादिवद् "दृष्टप्रयोजनान्य् एव दण्डादिवचनानि" इति वर्णयन्ति । तथापि च धर्मार्थः समूहदानादिव्यवहारो ऽनालम्बन एव स्यात् ।

        	<span style="text-decoration:underline;">अत्रोच्यते</span> । सत्यं समुदायिनां स्वत्वाभावः । समुदायस्य तु स्वत्वसंबन्धः केन वार्यते । यत् तु व्यतिरिक्तः समुदायो नेत्य् उक्तम् । तथैव तत् । समुदायिन एवैककार्यावच्छेदेनेतरेतरापेक्षाः समुदायतां प्रतिपद्यन्ते । शक्यते चैवम् एकैकस्येतरेतरापेक्षस्य स्वत्वसंबन्ध इति वक्तुम् । न चैवंभूतानां दानचोदना नास्ति । गवादीनाम् अविभक्तदक्षिणावचनाद् अन्यत्र बहूनाम् अपि दानसंबन्ध इति गम्यते । ब्राह्मणाय च दानं चोदितम् । न च सापेक्षत्वेन देयम् इति । न चेयं स्वत्वाभिमानभ्रान्तिः, बाधानुपलम्भात् । तत्रैतत् स्यात् । सर्वसमुदाय्यसंनिधाने कथं दानोपपत्तिर् इति । तद् अप्य् असत् । ग्रहीतॄणाम् इतरेतरापेक्षाणाम् एव स्वत्वयोगात् समयसामर्थ्याच् चर्त्विग्यजमानानाम् इव शरीरेन्द्रियमनःसाधारण्यात् प्रवसद्याजमानवच् च समयबलेन मनःसांनिध्याच् छास्त्रचोदितत्वाच् च समूहस्थितेर् ऋत्विग्यजमानसाम्यम् एव । यत् तु समुदायिनाम् अनात्मीयत्वाभिधानम् । तन्नैरपेक्ष्याभिप्रायम् । विभागविधानाच् चर्त्विजां परिषदं प्रत्युत्सर्गो न्यायानपेक्षत्वे ऽप्य् अव्याहत एव । ये तु समुदायिदानासंभवाद् ऋत्विजां दक्षिणाविभागं मन्यन्ते तेषाम् "अश्वो दक्षिणा" इत्य् एवमादौ द्रव्यैकत्वेन विभागासंभवान् मूल्यदानायोगाच् च दुःश्लिष्टतैवेत्य् अलम् प्रसङ्गेन ॥ १९३ ॥

 

_इमम् एव न्ययं मनसि कृत्वाह ।_

 

                    	**समूहकार्यप्रहितो यल् लभेत तद् अर्पयेत् ।**

**              	एकादशगुणं दाप्यो यद्य् असौ नार्पयेत् स्वयम् ॥ २।१९४ ॥**

 

_शास्त्रनिबन्धनत्वाच् च समूहस्थितेः ।_

 

                    	**वेदज्ञाः शुचयो ऽलुब्धा भवेयुः कार्यचिन्तकाः ।**

 

स्मृत्यन्तराच् चतुःषष्ट्यादिसंख्यायुक्ताः ।

 

                    	**कर्तव्यं वचनं तेषां समूहहितवादिनाम् ॥ २।१९५ ॥**

 

सर्वैः समुदायिभिर् इति शेषः ॥ १९५ ॥

 

_यो ऽयं ब्राह्मणानां समूहविधिर् उक्तः ।_

** **

**              	श्रेणिनैगमपाषण्डिगणानाम् अप्य् अयं विधिः ।**

**              	भेदं चैषां नृपो रक्षेत् पूर्ववृत्तिं च पालयेत् ॥ २।१९६ ॥**

 

कर्मकरादिशिल्पिसमूहः श्रेणिः । सार्थवाहादिसमूहो नैगमः । गुग्गुलिकादिसमुदायः पाषण्डाः । वणिक्समूहो गणः । हस्त्यारोहादिसमूह इत्य् अन्ये । पूगादिलक्षणार्थो वा गणशब्दः । तथा च नारदः ।

                    	पाषण्डनैगमश्रेणिपूगव्रातगणादिषु ।

                    	संरक्षेत् समयं राजा दुर्गे जनपदे तथा ॥ इति । (न्स्म् १०।२)

नैगमास् चात्र ब्राह्मणसमूहः । पूगो ग्रामेयकादिसमूहः । शस्त्रकर्तृसमूहो व्रातः । किं च भेदश् चैषाम् अन्योन्यं समुदायिनां वा राज्ञा रक्षणीयः । चशब्दाद् अन्यसङ्घातराजादिविरोधिव्यवहारश् च । तथा च नारदः ।

                    	प्रतिकूलं च यद् राज्ञः प्रकृत्यवसरं च यत् ।

                    	बाधकं च यद् अर्थानां तत् तेभ्यो विनिवर्तयेत् ॥

                    	मिथः सङ्घतकरणम् अहिते शस्त्रधारणम् ।

                    	परस्परोपतापं च तेभ्यो राजा निवर्तयेत् ॥ (न्स्म् १०।४–५)

इत्यादिकान् विरोधान् नृपः प्रतिकुर्यात् । पूर्वकल्पितां च धर्माविरोधिनीं वृत्तिं पालयेत् । चशब्दात् स्वयं च वर्धयेद् इत्य् अभिप्रायः ॥ १९६ ॥

 

 

**इति संविद्व्यतिक्रमप्रकरणम् ।**

** **

**अथ वेतनादानप्रकरणम् ।**

 

_परिभाषाप्रसङ्गेन स्वामिकर्मकरयोः परिभाषानुसारिव्यवहारव्यभिचारे विनयं वक्तुम् आह ।_

 

                    	**गृहीतवेतनः कर्म त्यजन् द्विगुणम् आवहेत् ।**

**              	अगृहीते समं कार्यं भृत्यैः पाल्य उपस्करः ॥ २।१९७ ॥**

 

गृहीत्वा वेतनं कर्म तुल्यं न कुर्यात्, ततो गृहीतवेतनो द्विगुणम् आवहेद् दद्याद् इत्य् अर्थः । अगृहीते तु वेतने समं यावत् पारिभाषिकं वेतनं दत्त्वा कर्म कार्यं कारयितव्यम् । सर्वकर्मकरैश् चाप्तवेतनैर् उपस्करः समर्पितो यः कर्मकरणार्थं स पालनीयः । तथा च नारदः ।

                    	कर्मोपकरणं चैषां क्रियां प्रति यद् अर्पितम् ।

                    	आप्तभावेन तत् पाल्यं न जिह्मेन कथंचन ॥ (न्स्म् ६।४)

तथा ।

                    	कर्माकुर्वन् प्रतिश्रुत्य कार्यो दत्त्वा भृतिं बलात् ।

                    	भृतिं गृहीत्वाकुर्वाणो द्विगुणा भृतिम् आवहेत् ॥ इति (न्स्म् ६।५) ॥ १९७ ॥

 

_अपरिभाष्य वेतनं कर्मणि कृते यद्य् अपरिभाषितत्वव्याजेन स्वामी न किंचिद् दातुम् इच्छेत्, तत्र कथम् इत्य् अपेक्षित आह ।_

 

                    	**दाप्यस् तु दशमं भागं वाणिज्यपशुसस्यतः ।**

**              	अनिश्चित्य भृतिं यस् तु कारयेत् स महीभृता ॥ २।१९८ ॥**

 

स्वयं च न दद्याद् इति शेषः । अपरिभाष्य वाणिज्यं पाशुपाल्यं कृषिं वा यः करोति तस्य तदुत्पन्नोपचयदशमभागभाक्त्वम् इत्य् अवसेयम् ॥ १९८ ॥

 

_यथा स्वामिना निर्दिष्टः कर्मकरः ।_

 

                    	**देशं कालं च यो ऽतीयात् कर्म कुर्याच् च यो ऽन्यथा ।**

**              	तत्र स्यात् स्वामिनश् छन्दो ऽधिकं देयं कृते ऽधिके ॥ २।१९९ ॥**

 

स्वाम्युक्तदेशकालादिविपर्ययेणान्यथा वा कर्मणि कृते भृतिदानं प्रति स्वामिनः स्वेच्छा । विनयातिरेकाच् च कर्मकरैर् अधिके कर्मनि कृते स्वामिना स्वेच्छयैवाधिकं देयम् इत्य् अवसेयम् ॥ १९९ ॥

 

_असमाप्तकर्मत्यागे तु वेतनहानिप्राप्ताव् अपवादः ।_

 

                    	**यो यावत् कुरुते कर्म तावत् तस्य तु वेतनम् ।**

**              	उभयोर् अप्य् अषाठ्यं चेच् छाठ्ये कुर्याद् यथाकृतम् ॥ २।२०० ॥**

 

यथेच्छयेत्य् अर्थः । स्वाम्य् अपि शाठ्येनाकारयन् यथाकृतं वेतनं दाप्यः स्मृत्यन्तरानुसारात् ॥ २०० ॥

 

_शाठ्येनैव च ।_

 

                    	**अराजदैविकान् नष्टं भाण्डं दाप्यस् तु वाहकः ।**

**              	प्रथानविघ्नकर्ता च प्रदाप्यो द्विगुणां भृतिम् ॥ २।२०१ ॥**

 

_कर्मकरवच् च स्वाम्य् अपि ।_

 

**              	प्रक्रान्ते सप्तमं भागं चतुर्थं पथि संत्यजेत् ।**

**              	भृतिम् अर्धपते सर्वां प्रदाप्यस् त्याजको ऽपि च ॥ २।२०२ ॥**

 

प्रक्रान्तादिसप्तमभागादिक्रमेण त्याजकः स्वाम्य् अपि कर्मकरेभ्यो दाप्यः । स्पष्टम् अन्यत् ॥ २०२ ॥

 

 

**इति वेतनादानप्रकरणम् ।**

** **

**अथ द्यूतसमाह्वयप्रकरणम् ।**

 

_विसंवादप्रसङ्गेनाखिलविसंवादैककारणभूतं द्यूतसमाह्वयव्यवहारम् आह ।_

 

                    	**गलत्सभिकवृद्धिस् तु सभिकः पञ्चकं शतम् ।**

**              	गृह्णीयाद् धूर्तकितवाद् इतराद् दशकं शतम् ॥ २।२०३ ॥**

 

तुशब्दो ऽवधारणार्थः । गलत्सभिकवृद्धिर् एव सभिकस्य, नान्यद् अपि स्वपरिभाषितमुखपट्टादीत्य् अभिप्रायः । गलितं निर्गलितं यत् सभिकहस्तात् पराजितानां देवनार्थं द्रव्यं, यच् च द्यूतोपकरणम् अक्षादि तद् गलत्सभिकं धूर्तमण्डलाधिपतिर् गृह्णीयात् । कियन्ति । पञ्चकं शतम् । धूर्तकितवाज् जेतुः द्यूतोपकरणनिमित्तम् । इतरात् पराजितात् प्रयुक्तस्वद्रव्यनिमित्तं दशकं शतम् इत्य् अर्थः ॥ २०३ ॥

 

_स्वार्थहेतोर् एव च राज्ञा ।_

 

                    	**स सम्यक् पालितो दद्याद् राज्ञे भागं यथाकृतम् ।**

**              	जितम् उद्ग्राहयेज् जेत्रे दद्याद् सत्यवचाः क्षमी ॥ २।२०४ ॥**

 

यथाकृतं यथापरिभाषितं यथा वा स्मृत्यन्तरे निरूपितम् इत्य् अर्थः । तद् यथा बृहस्पतौ ।

                    	राजवृद्धिः सकितवात् सभिकाद् दशकं शतम् ।

                    	यथासमयं वा स्यात् । इति । (बृस्म् २७।३)

किं च जितं यत् कितवैः, तत् पराजितेभ्यः सभिक उद्ग्राहयेत् । जेत्रे च येन जितं तस्मै सभिक एव सत्यवचनो भूत्वाविसंवादेन क्षमी चानुतापवान् पुनर् दद्याद् इत्य् अवसेयम् ॥ २०४ ॥

 

_यथाकृत एव ।_

 

                    	**प्राप्ते नृपतिभागे तु प्रसिद्धे धूर्तमण्डले ।**

**              	जितं ससभिके स्थाने दापयेद् अन्यथा न तु ॥ २।२०५ ॥**

 

_किं च ।_

 

                    	**द्रष्टारो व्यवहाराणां साक्षिणश् च त एव हि ।**

**              	राज्ञा सचिह्ना निर्वास्याः कूटाक्षोपधिदेविनः ॥ २।२०६ ॥**

 

स्पष्टार्थौ श्लोकौ । <span style="text-decoration:underline;">ननु</span> एतद् द्यूतं स्वयंभुवा निषिद्धम् ।

                    	प्रकाशम् एतत् तास्कर्यं यद् देवनसमाह्वयम् । इति । (म्ध् ९।२२२)

तथा चोक्तम् ।

                    	प्रच्छन्नं वा प्रकाशं वा द्यूतं राष्ट्रे निवारयेत् ।

इति च । वेदे ऽपि "अक्षैर् मा दीव्यः" (र्व् १०।३४।१३) इति प्रतिषेधः । <span style="text-decoration:underline;">सत्यम्</span> । प्रतिषेधातिक्रमेण प्रवृत्तौ श्येनादिवद् अयं विधिर् इत्य् अविरोधः । मानवस् तु दण्डविधिर् धर्मविरोधितया नानामुखत्वेन वेति ॥ २०६ ॥

 

_प्रयोजनान्तरापेक्षया तु ।_

 

                    	**द्यूतम् एकमुखं कार्यं तस्करज्ञानकारणात् ।**

**              	एष एव विधिर् ज्ञेयः प्राणिद्यूते समाह्वये ॥ २।२०७ ॥**

 

एकमुखम् एकमार्गम् एकस्मिन् प्रदेशे राजकीयचारपुरुषाद्यधिष्ठितं तस्करादिप्रजाकण्टकपरिज्ञानार्थम् अधर्मरूपम् अपि धर्मान्तरोपायतया महते ऽभ्युदयाय संपद्यत इति । अतः कार्यम् एवेत्य् अभिप्रायः । ये वाखिलस्वधर्मत्यागेनापद्य् अपि द्यूतैकनिरताः तद्विषयतया स्वायंभुवे दण्डादिवचनान्य् अवसेयानि । एतेन पाषण्डादिधर्मो व्याख्यातः । यश् चायम् अक्षाद्यप्राणिदेवने द्यूताख्ये विधिर् उक्तः, समाह्वयसञ्जके ऽपि कुक्कुटमेषादिभिः सपणप्राणिद्यूते ऽयम् एव विधिर् ज्ञेयः सभिकाधीनत्वराजवृद्धिदानादिक इत्य् अभिप्रायः ॥ २०७ ॥

 

 

**इति द्यूतसमाह्वयप्रकरणम् ।**

** **

**अथ वाक्पारुष्यप्रकरणम्** ।

 

_प्रायेण द्यूतप्रभवत्वाद् वाग्दण्डपारुष्ययोर् विनाशकारणत्वसामान्याद् वा द्यूतव्यवहारानन्तरम् आरम्भः । तत्रापि दण्डपारुष्यस्यापि कारणभूतत्वाद् वाक्पारुष्यम् एव तावद् उच्यते ।_

 

                    	**सत्यासत्यान्यथास्तोत्रैर् हीनाङ्गेन्द्रियरोगिणाम् ।**

**              	क्षेपं करोति चेद् दण्ड्यः पणान् अर्धत्रयोदश ॥ २।२०८ ॥**

 

हीनाङ्गाः खञ्जादयः । हीनेन्द्रियाः काणादयः । कुष्ठाद्यभिभूता रोगिणः । तेषां यद्य् अनपराधिनाम् एव चापलाद् विद्यमानेन्द्रियवैकल्यादिना सत्येनैव दुष्टया वाचा क्षेपं कुर्यात्, असत्येनापि हे काण इत्यकाणम् एवाधिक्षिपेत् । अन्यथास्त्रोत्रेण वा सातिशयस्तुतिपदैः प्रसिद्धं मूखं हे चतुर्वेदिन् इत्येवं वदन् अर्धत्रयोदशपणान् राजावेदने कृते दण्ड्यः । स्मृत्यन्तराच् च तस्यापि प्रसादनं कार्यम् ॥ २०८ ॥

 

_राजावेदन एव च ।_

 

                    	**अभिगन्तासि भगिनीं मातरं वा तवेति हि ।**

**              	शपन्तं दापयेद् राजा पञ्चविंशतिकं दमम् ॥ २।२०९ ॥**

 

अयं च सवर्णानां समानगुणानां च दण्डकल्पः ॥ २०९ ॥

 

_गुणवर्णवैषम्ये पुनः ।_

 

                    	**अर्धो ऽधमेषु द्विगुणः परस्त्रीषूत्तमेषु च ।**

**              	दण्डप्रणयनं कार्यं वर्णजात्युत्तराधरम् ॥ २।२१० ॥**

 

निरूप्येति शेषः । उक्तदण्डाद् अर्धत्रयोदशपणावधिकाद् वर्णगुणाद्यधमेष्व् अर्धदण्डः । द्विगुणं च परस्त्रीषु । परशब्द उत्कृष्टार्थः । परैर् उत्कृष्टैः गुणतो वर्णतो वा परिणीताः परस्त्रियः, तास्व् अधिक्षिप्तासु । उत्तमेषु च गुणवर्णादिभिः पुरुषेषु स्त्रीषु वा । अर्धवचनं द्विगुणवचनं चोभयम् अपि यथार्हदण्डोपलक्षणार्थम् इत्य् एतद् दर्शयति । दण्डप्रणयनं कार्यम् इति न्यूनतयाधिक्येन वा यथार्हं वर्णजात्युत्तराधरम् आलोच्येत्य् अभिप्रायः । जातिशब्दश् च जन्मनिमित्तत्वाद् वयोवचनतया गुणलक्षणार्थो ऽवसेयः ॥ २१० ॥

 

_एतद् एवोदाहरणेन स्पष्टयति ।_

 

                    	**प्रतिलोमापवादेषु चतुस्त्रिद्विगुणा दमाः ।**

**              	वर्णान्त्येष्व् आनुलोम्येन तस्माद् एवार्धहानतः ॥ २।२११ ॥**

 

वर्णान्त्याः शूद्राः । तेषां प्रतिलोमापवादे ब्राह्मणादिक्रमेणोक्तदण्डस्य चतुर्गुणादिकल्पनम् । एवं वैश्यक्षत्रियानुलोमान्तरप्रभवयोर् गुणाद्युत्कर्षे ऽपि योज्यम् । आनुलोम्येन तु तस्माद् एवार्धहानतः उक्तदण्डाद् अर्धापचयेन । शूद्रापवादे अर्धदण्डो वश्यस्य, पादः क्षत्रियस्य, अर्धपादो ब्राह्मणस्य । एवं गुणाद्यानुलोम्ये ऽपि योज्यम् ॥ २११ ॥

 

_वधप्रतिज्ञया  तु वाक्पारुष्ये ।_

 

                    	**बाहुग्रीवानेत्रसक्थिविनाशे वाचिके दमः ।**

**              	शत्यस् तदर्धिकः पादनासाकर्णकरादिषु ॥ २।२१२ ॥**

 

बाह्वादिच्छेदस् ते मया कर्तव्य इत्य् एवं तथाकरणसमर्थस्य ब्रुवतः शत्यो दमः कार्यः । शतेनाभिनिर्वृत्तः शत्यः । शतं दण्ड्य इत्य् अर्थः । पादादिच्छेदनप्रतिज्ञायां तु ततो ऽर्धं, पञ्चाशद् इत्य् अर्थः । आदिशब्दश् च दण्डपारुष्योक्तदन्तभङ्गाद्यर्थः । ऊर्वस्थि सक्थीत्य् उच्यते । स्पष्टम् अन्यत् ॥ २१२ ॥

 

_प्रागुक्तं शक्तसंबन्धितया बाह्वादिच्छेदवाक्यम् ।_

 

                    	**अशक्तस् तु वदन्न् एवं दण्डनीयः पणान् दश ।**

**              	तथा शक्तः प्रतिभुवं दाप्यः क्षेमाय तस्य तु ॥ २।२१३ ॥**

 

वङ्मात्रेणापि वदतः कर्तुम् अशक्तस्य दशपणो दण्डः । शक्तस् तु प्रागुक्तदण्डं दाप्यः । त्रासापनोदनाय च समर्थं क्षेमाय प्रतिभुवं दाप्यः ॥ २१३ ॥

 

_ब्रह्महा गोघ्नो वा त्वम् इत्येवमादिके क्षेपे ।_

 

                    	**पतनीयकृते क्षेपे दण्ड्यो मध्यमसाहसम् ।**

**              	उपपातकयुक्ते तु दाप्यः प्रथमसाहसम् ॥ २।२१४ ॥**

 

_तथा ।_

 

                    	**त्रैविद्यनृपदेवानां क्षेप उत्तमसाहसः ।**

**              	मध्यमो जातिपूगानां प्रथमो ग्रामदेशयोः ॥ २।२१५ ॥**

 

नृपग्रहणम् आचार्यपितृश्रोत्रियादीनाम् अपि सामान्याल् लक्षणार्थम् । पूगशब्दश् चात्र गणमात्रवचनः । ततश् च जातिपूगानां जातिमतां गणानां क्षत्रियादिसमुदायानाम् इत्य् अर्थः । स्पष्टम् अन्यत् ॥ २१५ ॥

 

 

**इति वाक्पारुष्यप्रकरणम् ।**

** **

**अथ दण्डपारुष्यप्रकरणम् ।**

 

_वाक्पारुष्यपूर्वकत्वाद् दण्डपारुष्यस्यानन्तरम् आरम्भः । पाण्यादिनाभिघातादिकं दण्डपारुष्यम् । तत्र निर्जने ऽभिहत्य न मयायम् अभिहत इत्य् एवं मिथ्यावादित्वे दौष्ट्यातिशयाद् वा क्षताद्यात्मनः कृत्वा निर्दोषजनाध्यारोपे कथं स्याद् इत्य् अपेक्षित आह ।_

 

                    	**असाक्षिकहते चिह्नैर् युक्तिभिश् चागमेन च ।**

**              	द्रष्टव्यो व्यवहारस् तु कूटचिह्नकृताद् भयात् ॥ २।२१६ ॥**

 

असाक्षिके ऽभिहते क्षतादिभिश् चिह्नैस् तद्व्यभिचरे वा कूटचिह्नकारिदुष्टपुरुषभयाद् व्यवहार एव प्रगुक्तन्यायेन चतुष्पाद् युक्त्यागमानुसारेणैव विद्वज्जनसमक्षं स्वयं वा राज्ञा द्रष्टव्यः । अयं च सर्वव्यवहारपदसाधारणः श्लोकः कार्यगौरवप्रतिपत्त्यर्थम् इहाम्नात इत्य् अवसेयम् ॥ २१६ ॥

 

_किं च ।_

 

                    	**यत्र नोक्तो दमः सर्वैः प्रमादेन महात्मभिः ।**

**              	तत्र कार्यं परिज्ञाय कर्तव्यं दण्डधारणम् ॥ २।२१७ ॥**

 

नानभिधानभ्रान्त्यानध्यवसायः कार्यः, किं तर्हि उक्तम् अनुक्तं वा द्वयोर् गुणादिभिर् अनुबन्धादिभिश् च स्वरूपम् आलोच्य पीडानुसारेण सर्वत्र दण्डमानकर्तव्यताध्यवसानम् इत्य् अभिप्रायः ॥ २१७ ॥

 

_एतद् एवोदाहरणमात्रतया प्रपञ्चयति ।_

 

                    	**भस्मपङ्करजःस्पर्शे दण्डो दशपणः स्मृतः ।**

**              	अमेध्यपार्ष्णिनिष्ठ्यूतस्पर्शने द्विगुणः स्मृतः ॥ २।२१८ ॥**

 

मेध्यत्वे ऽपि भस्मकर्दमधूलिप्रक्षेपणे निर्दोषस्य कृते दशपणो दण्डः स्मृत इत्य् अल्पो ऽपि स्मरणानुसाराद् अविरुद्ध इत्य् अवसेयम् । अमेध्यादिस्पर्शे तु ततो द्विगुणः विंशतिपण इत्य् अर्थः । निष्ठ्यूतग्रहणं निष्ठ्युतसदृशामेध्यस्य प्रतिपत्त्यर्थम् । तथा च मूत्रपुरीषादौ दण्डातिरेकसिद्धिः ॥ २१८ ॥

 

_यच् चैतद् उक्तम् ।_

 

                    	**समेष्व् एवं परस्त्रीषु द्विगुणस् तूत्तमेषु च ।**

**              	हीनेष्व् अर्धदमो मोहमदादिभिर् अदण्डनम् ॥ २।२१९ ॥**

 

कृतव्याख्यानम् एतत् ॥ २१९ ॥

 

_अयं चान्यो विशेषः ।_

 

                    	**विप्रपीडाकरं छेद्यम् अङ्गम् अब्राह्मणस्य तु ।**

**              	उद्गूर्णे प्रथमो दण्डः स्पर्शने तु तदर्धिकः ॥ २।२२० ॥**

 

उद्गूर्यानिपाते प्रथमसाहसो दण्डः । प्रहारायोद्गूरणेनैव विस्रम्भेणाब्राह्मणस्य ब्राह्मणशरीरस्पर्शने ऽर्धदण्डः । स्पष्टम् अन्यत् ॥ २२० ॥

 

_अनुत्कृष्टविषयत्वे तु ।_

 

                    	**उद्गूर्णे हस्तपादे तु दशविंशतिकौ दमौ ।**

**              	परस्परं तु सर्वेषां शस्त्रे मध्यमसाहसः ॥ २।२२१ ॥**

 

तुशब्दः प्रत्येकम् अवधारणार्थः । हस्त एवोद्गूर्णे दशकः पाद एव विंशतिकः । तथा च समुच्चये समुच्चयसिद्धिः । एवम् अन्यत्रापि द्रष्टव्यम् । एतच् च सर्ववर्णानां तुल्यगुणादियोगे स्यात् । शस्त्रोद्गूरणे तु मध्यमसाहसो दण्डः ॥ २२१ ॥

 

_जात्यादिसाम्य एव तु ।_

 

                    	**पादकेशांशुककरालुञ्छनेषु पणान् दश ।**

**              	पीडाकर्षाञ्जनावेष्ट्य पादाध्यासे शतं दमः ॥ २।२२२ ॥**

 

पादकेशवस्त्राणाम् आलुञ्छने अवधूनने साक्षेपं दशपणो दण्डः स्यात् । पीडाकर्षाञ्जनेन त्व् आवेष्ट्य ग्रीवादौ पादन्यासे शतं दण्ड्यः । आञ्जनं ध्यामीकरणम् । पीडया कर्षणेनाञ्जनं पीडाकर्षाञ्जनम् । आञ्जनेन ध्यामीकरणेन त्व् आवेष्ट्य वशं नीत्वेत्य् अर्थः । स्पष्टम् अन्यत् ॥ २२२ ॥

 

_साम्य एव ।_

 

                    	**शोणितेन विना कुर्वन् दुःखं काष्ठादिभिर् नरः ।**

**              	द्वात्रिंशतं पणान् दण्ड्यो द्विगुणं दर्शने ऽसृजः ॥ २।२२३ ॥**

 

असृजो लोहितस्येत्य् अर्थः । स्पष्टम् अन्यत् ॥ २२३ ॥

 

_निकृष्टविषयत्वे तु ।_

 

                    	**करपाददन्तभङ्गे छेदने कर्णनासयोः ।**

**              	मध्यो दण्डो व्रणोद्भेदे मृतकल्पहते तथा ॥ २।२२४ ॥**

 

साम्ये हि शस्त्रोद्गूरणमात्र एव मध्यमस्योक्तत्वान् निकृष्टविषयम् एतद् इति व्याख्येयम् । ऋज्व् अन्यत् ॥ २२४ ॥

 

_तथा ।_

 

                    	**चेष्टाभोजनवाग्रोधे नेत्रादिप्रतिभेदने ।**

**              	कन्धराबाहुसक्थ्नां च भङ्ग उत्तमसाहसः ॥ २।२२५ ॥**

 

चेष्टादिप्रतिरोधके ऽभिघाते अक्ष्यादीन्द्रियाधिष्ठानप्रत्येकभेदने कन्धरादिभेदने चोत्तमसाहसो दण्डः । चेष्टानिरोधो मूर्छा । भोजननिरोधो ऽत्यभिघाताद् भोक्तुम् अशक्तिः । वागुच्चारणाशक्तिर् वाग्रोधः । कन्धरा गलस्कन्धसंचारिणी सिरा । स्पष्टम् अन्यत् ॥ २२५ ॥

 

_सर्वत्रैवास्मिन् प्रकरणे ।_

 

                    	**एकं घ्नतां बहूनां तु यथोक्ताद् द्विगुणा दमाः ।**

**              	कलहापहृतं देयं दण्डश् च द्विगुणस् ततः ॥ २।२२६ ॥**

 

कलहापहृताद् इत्य् अर्थः । एतच् चाभिहतायैव देयं राजदण्डव्यतिरेकेणेत्य् अवसेयम् । तथा च बृहस्पतिः ।

                    	दण्डस् त्व् अभिहतायैव दण्डपारुष्यकल्पितः ।

                    	हृते तद्द्विगुणं चान्यद् राजदण्डस् ततो ऽधिकः ॥ इति । (बृस्म् २१।१४)

यत् तु नारदीयम् ।

                    	यम् एव ह्य् अतिवर्तेरन्न् एते सन्तं जनं नृषु ।

                    	स एव विनयं कुर्यान् न तद्विनयभाङ् नृपः ॥ इति । (न्स्म् १५–१६।१४)

एतच् छूद्रविषयं द्रष्टव्यम् । शूद्राणां ह्य् उत्कृष्टापराधे राज्ञार्थदण्डो न ग्राह्यः । किं तर्हि । अनावेद्य स्वयम् एवोत्कृष्टैर् अर्थदण्डेन विनयः कार्यः । राज्ञा त्व् आवेदिते वध एव । तथा चानन्तरम् एवाह ।

                    	मला ह्य् एते मनुष्येषु धनम् एषां मलात्मकम् ।

                    	अतस् तान् घातयेद् राजा नार्थदण्डेन दण्डयेत् ॥ इति । (न्स्म् १५–१६।१५)

स्पष्टम् अन्यत् ॥ २२६ ॥

 

_किं च ।_

 

                    	**दुःखम् उत्पादयेत् यस् तु स समुत्थानजं व्ययम् ।**

**              	दाप्यो दण्डं च यो यस्मिन् कलहे समुदाहृतः ॥ २।२२७ ॥**

 

यो दुःखम् उत्पादयेत् तेन यावत् सम्यग् अस्योत्थानं निर्दुःखता भवति, तावद् यो व्ययः स समुत्थानजो व्ययः, स देयः । चकाराद् राजावेदनप्रवृत्त्युपक्षयश् च । राज्ञे च यथोदाहृतो दण्डः । स्वयं चाददद् राज्ञा दाप्यः । स्पष्टम् अन्यत् ॥ २२७ ॥

 

_इदानीं दण्डपारुष्यसामान्यात् साहसव्यवहारम् आह ।_

 

                    	**तारिकः स्थलजं शुल्कं गृह्णन् दाप्यः पणान् दश ।**

**              	ब्राह्मणः प्रातिवेश्यानाम् एतद् एवानिमन्त्रणे ॥ २।२२८ ॥**

 

तारिकस्य स्थलनिमित्तराजभाव्यशुल्कग्रहणे ब्राह्मण्यदर्पाच् च योग्यप्रातिवेश्यब्राह्मणानिमन्त्रणे दशपणो दण्डः । ब्राह्मणग्रहणं च गुणार्थत्वात् सर्वत्रैवर्णिकार्थम् । दर्पकृतत्वाच् चैवमादेः साहसत्वम् ॥ २२८ ॥

 

_दर्पेणैव च ।_

 

                    	**अभिघाते तथा भेदे छेदे कुड्यावपातने ।**

**              	पणान् दाप्यः पञ्च दश विंशतिं तद्व्ययं तथा ॥ २।२२९ ॥**

 

प्रातिवेशिकगृहाणां दौरात्म्यात् पाषाणादिनाभिघाते कृते पञ्च पणान् दाप्यः । तथा भेदे ऽभिघातसंत्रासाज् जाते दश पणान् दाप्यः । छेदने तु तद्द्वैधीभावे कुड्यावपातने वा विंशतिम् । व्यये तु व्यापन्नसमाधानार्थं गृहिणे दद्यात् सर्वत्र साहसिकत्वात् ॥ २२९ ॥

 

_परकीये ।_

 

                    	**दुःखोत्पादि गृहे द्रव्यं क्षिपन् प्राणहरं तथा ।**

**              	षोडशाद्ये पणान् दाप्यो द्वितीये मध्यमं दमम् ॥ २।२३० ॥**

 

दुःखोत्पादि द्रव्यं कण्टकादि । प्राणहरं सर्पादि । स्पष्टम् अन्यत् ॥ २३० ॥

 

                    	**दुःखे ऽथ शोणितोत्पादे शाखाङ्गच्छेदने तथा ।**

**              	दण्डः क्षुद्रपशूनां स्याद् द्विपणप्रभृति क्रमात् ॥ २।२३१ ॥**

 

द्विगुण इति शेषः । शोणितोत्पादशाखाङ्गच्छेदनेषूत्तरोत्तरो द्विगुणः । शृङ्गकर्णपुच्छादीनि शाखाः । चक्षुरादीन्य् अङ्गानि । क्षुद्रपशवश् छागादयः । स्पष्टम् अन्यत् ॥ २३१ ॥

 

_परकीयानां तु ।_

 

                    	**लिङ्गस्य छेदने मृत्यौ मध्यमो मूल्यम् एव च ।**

**              	महापशूनाम् एतेषु स्थानेषु द्विगुणा दमाः ॥ २।२३२ ॥**

 

स्वकीये द्विपणादिमध्यमान्ता यथास्थनं दण्डाः, परकीये तु दण्ड्ō मूल्यं चेति योज्यम् । महापशवो गवादयः । तेषां प्रागुक्तशोणितदुःखोत्पादिषु स्थानेषु द्विपणाद्युक्तदण्डाद् द्विगुणा यथास्थानं दण्डाः कार्याः ॥ २३२ ॥

 

_आरामारोपितानां सपरिग्रहाणाम् ।_

 

                    	**प्ररोहशाखिकाशाखास्कन्धसर्वविदारणे ।**

**              	उपजीव्यद्रुमाणां तु विंशतिद्विगुणा दमाः ॥ २।२३३ ॥**

 

उपजीव्यद्रुमा आम्रादयः । तेषां प्ररोहच्छेदने विंशतिपणो दमः । शाखिकादिच्छेदनेषूत्तरोत्तरद्विगुणकल्पना । प्ररोहः पल्लवः । अल्पाः शाखाः शाखिकाः । स्पष्टम् अन्यत् ॥ २३३ ॥

 

_उपजीव्यानाम् एव च ।_

 

                    	**चैत्यश्मशानसीमान्तपुण्यस्थाने नृपालये ।**

**              	जातद्रुमाणां द्विगुणा दमा वृक्षे च विश्रुते ॥ २।२३४ ॥**

 

चातुर्थिकाद्यपनोदनसमर्थः पिप्पलादिवृक्षो विश्रुतः । स्पष्टम् अन्यत् ॥ २३४ ॥

 

_चैत्यादिजातानाम् एव तु ।_

 

                    	**गुल्मगुच्छक्षुपलथाप्रतानौषधिवीरुधाम् ।**

**              	पूर्वस्मृताद् अर्धदण्डः स्थानेषूक्तेषु कृन्तने ॥ २।२३५ ॥**

 

गुल्मादीनाम् उक्तेषु चैत्यादिस्थानेषु जातानां कृन्तने प्रागुक्तप्ररोहादिक्रमेणैव स्मृताद् एकगुणाद् अर्धदण्डाः कल्प्याः । गुल्मः गुञ्जादि । गुच्छः कुन्दादि । क्षुपो जात्यादिविटपः । लता प्रसिद्धा । प्रताना वल्लरी । ग्राम्या ओषधयः । आरण्या वीरुधः ॥ २३५ ॥

 

 

**इति दण्डपारुष्यप्रकरणम् ।**

** **

**अथ साहसप्रकरणम् ।**

 

_स्तेयम् अपि प्रसह्य कृतं साहसम् एव यस्माद्, अतो नात्र स्तेयदण्डः । किं तर्हि ।_

 

                    	**सामान्यप्रसभद्रव्यहरणात् साहसं स्मृतम् ।**

**              	तन्मूल्याद् द्विगुणो दण्डो निह्नवे तु चतुर्गुणः ॥ २।२३६ ॥**

 

सामान्यं द्रव्यं द्वयोर् यद् अन्यतरेण प्रसभं प्रसह्यान्यतरं परिभूयापह्रियते, तत् स्तेयम् अप्य् प्रसह्य हरणात् साहसम् इति स्मृतं महर्षिभिर् यस्मात्, तस्मान् न तत्र स्तेयदण्डः । किं तर्हि अपहृतद्रव्यमूल्याद् द्विगुणः साहसिकदण्ड इत्य् अभिप्रायः । प्रसह्यापहृत्य निह्नवे कृते मूल्याच् चतुर्गुणः । सामान्यद्रव्यहरणं चोदाहरणार्थम् । अन्यद् अपि यत् प्रसह्य स्तेयम् अन्यद् वा क्रियते, तत् सर्वं साहसम् एव । तथा च नारदः ।

                    	सहसा क्रियते कर्म यत् किंचिद् बलदर्पितैः ।

                    	तत् साहसम् इति प्रोक्तं सहो बलम् इहोच्यते ॥ इति (न्स्म् १४।१) ॥ २३६ ॥

 

_अन्येनापि प्रयोक्तृतया ।_

 

                    	**यः साहसं कारयति स दाप्यो द्विगुणं दमम् ।**

**              	यस् त्व् एवम् उक्त्वाहं दाता कारयेत् स चतुर्गुणम् ॥ २।२३७ ॥**

 

पूर्वोक्ताद् द्विगुणं दण्डं कारयिता दाप्यः । य त्व् एवम् उक्त्वा कारयेत् "क्रियताम् इदं यद्य् अत्र कश्चिद् विरोधो भविष्यति, ततो ऽहम् एव निर्वहणं करिष्यामि" इति स चोक्तद्विगुणदण्डाच् चतुर्गुणं दण्ड्य इत्य् अवसेयम् ॥ २३७ ॥

 

_साहसिकत्वाद् एव च ।_

 

                    	**अर्घ्याक्रोशातिक्रमकृद् भ्रातृभार्याप्रहारदः ।**

**              	संदिष्टस्याप्रदाता च समुद्रगृहभेदकृत् ॥ २।२३८ ॥**

**              	सामन्तकुलिकादीनाम् अपकारस्य कारकः ।**

**              	पञ्चाशत्पणिको दण्ड एषाम् इति निश्चयः ॥ २।२३९ ॥**

 

स्पष्टार्थौ श्लोकौ ॥ २३८–९ ॥

 

_तथा ।_

 

**              	स्वच्छन्दविधवागामी विक्रुष्टे ऽनभिधावकः ।**

**              	अकारणे च विक्रोष्टा चण्डालश् चोत्तमान् स्पृशन् ॥ २।२४० ॥**

**              	शूद्रप्रव्रजितानां च दैवे पित्र्ये च भोजकः ।**

**              	अयुक्तं शपथं कुर्वन्न् अयोग्यो योग्यकर्मकृत् ॥ २।२४१ ॥**

**              	वृषक्षुद्रपशूनां च पुंस्त्वस्य प्रतिघातकः ।**

**              	साधारणस्यापलापी दासीगर्भविनाशकृत् ॥ २।२४२ ॥**

**              	पितापुत्रस्वसृभ्रातृदम्पत्याचार्यशिष्यकाः ।**

**              	एषाम् अपतितान्योन्यत्यागी च शतदण्डभाक् ॥ २।२४३ ॥**

 

एतद् अपि श्लोकचतुष्टयं स्पष्टार्थम् एव ॥ २४०–३ ॥

 

_प्रक्षालनार्थम् अर्पितम् ।_

 

                    	**वसानस् त्रीन् पणान् दाप्यो रजकस् तु परांशुकम् ।**

**              	विक्रयापक्रयाधानयाचितेषु पणान् दश ॥ २।२४४ ॥**

 

परांशुकम् उत्कृष्टं वस्त्रम् । तत्परिधाने रजकस्य त्रिपणो दमः । एवं मध्यमाधमेषु पणापचयकल्पना । तथाभ्यासापेक्षया व्यतिरेककल्पना । विक्रयादिकरणेषु तु स्वामिनो मूल्यं, राज्ञे दण्डश् चेत्य् अवसेयम् । भाण्डकेनार्पणम् अपक्रयः । आधमनम् आधानम् । स्पष्टम् अन्यत् ॥ २४४ ॥

 

_एवमादेयव्यवहारविषये तावद् दण्डव्यवस्थोक्ता । भ्रात्रादिकृते त्व् अनादेयव्यवहरे ।_

 

                    	**पितापुत्रविरोधादौ साक्षिणां द्विशतो दमः ।**

**              	सान्तरश् च तयोर् यः स्यात् तस्याप्य् अष्टशतो दमः ॥ २।२४५ ॥**

 

सर्वत्र पितापुत्रादिविरोधे ऽनादेयव्यवहारे साक्षिनो द्रष्टारो वा ये स्युः, साक्षिवचनस्य लक्षणार्थत्वात्, तेषां द्विशतो दमः । यस् तु पितापुत्रादीनां सान्तरः विश्लेषकरः स्यात्, तस्याप्य् अष्टशतम् । यद् वा तयोर् एव पितापुत्रयोर् यः सान्तरः स्याद् व्याजव्यवहर्तेत्य् अर्थः । द्वयम् अप्य् एतद् अविरोधाद् युक्तम् ॥ २४५ ॥

 

_स्वाभिप्रेतव्यवहारसिद्ध्यर्थम् ।_

 

                    	**तुलाशासनमानानां कूटकृन् नाणकस्य च ।**

**              	एभिश् च व्यवहर्ता यः स दाप्यो दमम् उत्तमम् ॥ २।२४६ ॥**

 

शासनग्रहणं सर्वलेख्यलक्षणार्थम् । मानानि सेतिकाप्रस्थप्रभृतीनि । स्पष्टम् अन्यत् ॥ २४६ ॥

 

_जानन्न् अपि तु लोभादिना ।_

 

                    	**अकूटं कूटकं ब्रूते कूटं यश् चाप्य् अकूटकम् ।**

**              	स नाणकपरीक्षी तु दाप्यः प्रथमसाहसम् ॥ २।२४७ ॥**

 

तुशब्दः सुवर्णमाणिक्यादाव् अतिरिक्तदण्डज्ञापनार्थः ।

 

_अज्ञानाद् विपर्ययतो वा ।_

 

                    	**भिषङ् मिथ्याचरन् दाप्यस् तिर्यक्षु प्रथमं दमम् ।**

**              	मानुषे मध्यमं दाप्य उत्तमं राजमानुषे ॥ २।२४८ ॥**

 

पशवो वर्णापशदाश् च तिर्यञ्चः । विट्छूद्राः मानुषम् । क्षत्रिया ब्राह्मणाश् च राजमानुषम् । एवं मिथाचरतो वैद्यस्य प्रथमसाहसादयो दण्डाः । उदाहरणार्थं चैतत् । सर्वथा चिकित्स्यस्वरूपं पीडाविशेषं च वैद्यकृतम् आलोच्य यथार्थं दण्डकल्पनेत्य् अवसेयम् ॥ २४८ ॥

 

_वर्णापर्थिकथया (?) तु ।_

** **

**              	अबन्ध्यं यश् च बध्नाति बन्ध्यं यश् च प्रमुञ्चति ।**

**              	अप्राप्तव्यवहारं च स दाप्यो दमम् उत्तमम् ॥ २।२४९ ॥**

 

अप्राप्तव्यवहारो व्यवहारेणास्पष्टीकृतः । स्पष्टम् अन्यत् ॥ २४९ ॥

 

_अकूटेनैव कौशलात् ।_

 

                    	**मानेन तुलया वापि यो ऽंशम् अष्टकं हरेत् ।**

**              	दण्डं स दाप्यो द्विशतं वृद्धौ हानौ च कल्पितम् ॥ २।२५० ॥**

 

एतद् अपि स्तेयद्रव्यसारतापेक्षया व्यवस्थापनीयम् । स्पष्टम् अन्यत् ॥ २५० ॥

 

_सादृश्यादिना क्रेतुर् भ्रमं चिकीर्षुः ।_

** **

**              	भेषजस्नेहलवणगन्धधान्यगुलादिषु ।**

**              	पण्येषु हीनं क्षिपतः पणान् दाप्यस् तु षोडश ॥ २।२५१ ॥**

 

हीनं हीनमूल्यं । ऋज्व् अन्यत् ॥ २५१ ॥

 

_क्रेतुः पण्यस्वरूपाज्ञत्वम् अभिप्रेत्य ।_

 

                    	**मृच्चर्ममणिसूत्रायःकाष्ठवल्कलवाससाम् ।**

**              	अजतेर् जातिकरणाद् विक्रये ऽष्टगुणो दमः ॥ २।२५२ ॥**

 

मृदादीनाम् अजात्यं जात्यम् इति कृत्वा विक्रीणन्न् उक्तषोडशपणाद् अष्टगुणं दण्ड्यः । स्पष्टम् अन्यत् ॥ २५२ ॥

 

_यदि तु समुद्गकादिस्थं दर्शयित्वा समुद्गकान्तरपरिवर्तनेन कर्पूरादिसारद्रव्यं कृत्रिमकरणेन वा कश्चिद् आधानं विक्रयं वा कुर्यात्, तस्यापि व्याजव्यवहारिणः ।_

 

                    	**समुद्गपरिवर्तं च सारभाण्डं च कृत्रिमम् ।**

**              	आधानं विक्रयं वापि नयतो दण्डकल्पना ॥ २।२५३ ॥**

 

उक्तार्थः श्लोकः ॥ २५३ ॥

 

_<span style="text-decoration:underline;">किं</span> स्वमत्यैव दण्डकल्पना । <span style="text-decoration:underline;">नेत्य्</span> आह ।_

 

                    	**भिन्ने पणे तु पञ्चाशत् पणे तु शतम् उच्यते ।**

**              	द्विपणे द्विशतो दण्डो मूल्यवृद्धौ तु वृद्धिमान् ॥ २।२५४ ॥**

 

अनिर्दिष्टविषये तु द्रव्ये मूल्यानुसारिणी दण्डकल्पनेत्य् अभिप्रायः ॥ २५४ ॥

 

_एवं तावत् प्रत्येकव्यतिक्रमे ऽनुशासनम् उक्तम् । इदानीं कारुकादीनां संभूयव्यतिक्रमे ऽनुशासनम् आह ।_

 

                    	**संभूय कुर्वताम् अर्घं साबाधं कारुशिल्पिनाम् ।**

**              	अर्घस्य हानौ वृद्धौ वा साहस्रो दण्ड उच्यते ॥ २।२५५ ॥**

 

संभूयैकमत्येन कारुशिल्पिनां साबाधं पीडाकरम् अन्यशिल्पिजनस्य तन्निष्पादितद्रव्यस्य वा कुर्वतां कार्षापणसहस्रं दण्डः शिल्पार्घस्य हानौ वृद्धौ वा कर्तव्यः । ये हि भाजनादीनि द्रव्याणि स्वयम् एव कृत्वा विक्रीणन्ति, ते शिल्पिनः कांस्यकारादयः । ये तु परकीयान्य् एव गृहादीनि निष्पादयन्ति, ते कारवः । तेषाम् आगन्तुकशिल्पिजनस्यानवकाशार्थं कारयितृजनार्थितातिशयाद् वा अर्घस्य हानिं वृद्धिं वा यदा कुर्युः, तदायं दण्ड इत्य् अवसेयम् ॥ २५५ ॥

 

_उक्ताद् एव हेतोः ।_

 

                    	**संभूय वणिजां पण्यम् अनर्घेणोपरुन्धताम् ।**

**              	विक्रीणतां वा विहितो दण्ड उत्तमसाहसः ॥ २।२५६ ॥**

 

_केन तर्ह्य् अर्घेण पण्यानां विक्रय इति । उच्यते ।_

 

                    	**राजनि स्थाप्यते यो ऽर्घः प्रत्यहं तेन विक्रयः ।**

**              	क्रयो वा**

 

कार्य इति शेषः ।

 

_यश् चासौ राजकुलाधिष्ठितनिपुणवणिङ्निरूपितो दिवसार्घः, तेन क्रीतानां पुनर् विक्रयः कस्मात्, यस्माच् च ।_

 

                                	**विक्रयो वापि वणीजां लाभतः स्मृतः ॥ २।२५७ ॥**

 

स्मृत इति वचनाल् लाभेनापि विक्रयो धर्म इति ज्ञायते ॥ २५७ ॥

 

_लाभकल्पना तु वणिजां किं यदृच्छयैव । नेत्य् उच्यते । कथं तर्हि ।_

 

                    	**स्वदेशपण्ये तु शतं वणिग् गृह्णीत पञ्चकम् ।**

**              	दशकं पारदेश्ये तु यः सद्यः क्रयविक्रयी ॥ २।२५८ ॥**

 

यो यस्य पण्यस्य सद्यः क्रयविक्रयी, स तस्य दशकं पञ्चकं वा गृह्णीयाद् इत्य् अर्थः ॥ २५८ ॥

 

_राज्ञा तु किं यदृच्छयैवार्घः स्थाप्यः । नेत्य् आह ।_

 

                    	**पण्यस्योपरि संस्थाप्य व्ययं पण्यसमुद्भवम् ।**

**              	अर्घो ऽनुग्रहकृत् कार्यः क्रेतुर् विक्रेतुर् एव च ॥ २।२५९ ॥**

 

 

 

**इति साहसप्रकरणम् ।**

** **

**अथ विक्रीयासंप्रदानप्रकरणम्** ।

 

 

_क्रयविक्रयप्रसङ्गाद् विक्रीयासंप्रदानम् इदानीम् आह ।_

 

**              	गृहीतमूल्यं यः पण्यं क्रेतुर् नैव प्रयच्छति ।**

**              	सोदयं तस्य दाप्यो ऽसौ दिग्लाभं वा दिशां गते ॥ २।२६० ॥**

 

यदि दत्त्वान्यथा मूल्यं क्रेता पण्यं न गृह्णीयात्, तदा क्रेतुर् एव दोषः । अन्यथा तु विक्रेतुर् एवेत्य् अभिप्रायः ॥ २६० ॥

 

_गृहितमूल्ये तु ।_

 

                    	**राजदैवोपघातेन पण्ये दोषम् उपागते ।**

**              	हानिर् विक्रेतुर् एवासौ याचितस्याप्रयच्छतः ॥ २।२६१ ॥**

 

"ममेदं पण्यम् अर्पय" इत्य् एवं याचितस्याप्य् अनर्पयतो यस् तत्रापचयः, स विक्रेतुर् एवेत्य् उक्तम् । यदि तु राजकृताद् व्यासेधाद् दैविकाद् वा पर्जन्यादिदोषात् पण्यं दोषवत् स्यात्, तत्र या मूल्यहानिः, सा विक्रेतुर् एवेत्य् अवसेयम् ॥ २६१ ॥

 

_क्रेत्रा तूत्सङ्कलितम् एव हि ।_

 

**              	अन्यहस्ते तु विक्रीतं दुष्टं वादुष्टवद् यदि ।**

**              	विक्रीयते दमस् तत्र तन्मूल्याद् द्विगुणो भवेत् ॥ २।२६२ ॥**

 

यस् त्व् अन्यत्र क्रेत्रा तूत्सङ्कलितम् एव विक्रीतम् अपि पुनर् विक्रीणीयाद्, अदुष्टम् इति वा कृत्वा दुष्टम् अपि, तस्य द्रव्यमूल्याद् द्विगुणो दण्डः । क्रेतुश् च द्रव्यमूल्यं वा प्रत्यर्पणीयम् । स्पष्टम् अन्यत् ॥ २६२ ॥

 

_इदानीं क्रयविक्रयानुशयस्य विषयं प्रदर्शयति ।_

 

                    	**क्षयं वृद्धिं च वणिजा पण्यानां तु विजानता ।**

**              	क्रीत्वा नानुशयः कार्यः कुर्वन् षड्भागदण्डभाक् ॥ २।२६३ ॥**

 

चन्द्रगत्यादिवशेन पण्यानाम् अर्घहानिर् वृद्धिर् वा भवति । तच् चैवं विजानता वणिजा क्षयं वृद्धिं वा निरूप्याविरोधे सति क्रीत्वा विक्रीय वा नानुशयः कार्यः । कुर्वतो वा पण्यमूल्यषड्भागो राजदण्डः । स्पष्टम् अन्यत् ॥ २६३ ॥

 

 

**इति विक्रीयासंप्रदानप्रकरणम् ।**

** **

**अथ संभूयसमुत्थानप्रकरणम्** ।

 

_वाणिज्यप्रसङ्गात् संभूयोत्थानम् आह ।_

 

                    	**समवायेन वणिजां लाभार्थं कर्म कुर्वताम् ।**

**              	लाभालाभौ यथाद्रवं यथा वा संविदाकृता ॥ २।२६४ ॥**

 

सर्वं लाभम् एकीकृत्य यथाद्रव्यं विभागः कार्यः । लाभस्य मूल्यानुसारित्वात् कर्मापेक्षया वा यथा संवित् परिभाषा अन्योन्यम् आकृता मर्यादा कृतेत्य् अर्थः । स्पष्टम् अन्यत् ॥ २६४ ॥

 

_एवं कृतसमयानां व्यवहारापेतं स्वाच्छन्द्यात् ।_

 

                    	**प्रतिषिद्धम् अनादिष्टं प्रमादाद् यच् च नाशितम् ।**

**              	स तद् दद्याद् विप्लवाच् च रक्षिता दशमांशभाक् ॥ २।२६५ ॥**

 

प्रतिषिद्धम् अनादिष्टम् अन्यैर् वणिग्भिर् अननुष्ठितम् इति शेषः । किं च प्रमादाद् यच् च नाशितं, स तद् दद्यात् । अस्यानपेक्षयैव । विप्लवात् तु रक्षिता दशमांशभाग् रक्षितद्रव्याद् रक्षिता लाभाद् दशमांशं प्राप्नुयाद् इत्य् अर्थम् ॥ २६५ ॥

 

_इदानीं राजभाव्यम् निरूपयति ।_

 

                    	**अर्घप्रक्षेपणाच् छुल्कं विंशद्भागं नृपो हरेत् ।**

**              	व्यासिद्धं राजयोग्यं च विक्रीतं राजगामि तत् ॥ २।२६६ ॥**

 

यो ऽर्घो राज्ञा प्रक्षिप्तः स्थापितः, तत एवार्घस्यापनाद् विक्रीतानां विंशतिभागो राजभाव्यः शुक्लः क्रेतृविक्रेतृभ्याम् उभाभ्याम् अन्योन्यम् इच्छयान्यतरेण वा देयः । यच् च राज्ञा व्यासिद्धं राजयोग्यं च हस्त्यादिद्रव्यं राजन्य् अनावेद्यानाख्याय विक्रीतं तद् राजगाम्य् एव सर्वम् इत्य् अवसेयम् ॥ २६६ ॥

 

_राजभाव्यशुल्कनिमित्तं च पण्यद्रव्यादेः  ।_

 

                    	**मिथ्या वदन् परीमाणं शुल्कस्थानाद् अपाक्रमन् ।**

**              	दाप्यस् त्व् अष्टगुणं यश् च स व्याजक्रयविक्रयी ॥ २।२६७ ॥**

 

_<span style="text-decoration:underline;">अथ किं</span> संभूय व्यवहरताम् अन्यतरविपत्तौ तदीयं द्रव्यम् अन्यैर् वणिग्भिर् ग्रहीतव्यम् । <span style="text-decoration:underline;">नेत्य्</span> उच्यते । किं तर्हि ।_

 

                    	**देशान्तरगते प्रेते द्रव्यं दायादबान्धवाः।**

**              	ज्ञातयो वा हरेयुस् तद् आगतैस् तैर् विना नृपः ॥ २।२६८ ॥**

 

देशान्तरगते प्रेते आयव्ययविशुद्धं तदीयम् अंशं यथाविभजमानं रिक्थिनो ऽन्ये गृह्णीयुः, तदभावे तु राजा गृह्णीयात् । किम् अर्थं पुनर् इदम् उच्यते, ऋणदाने हि प्रतिषेधात् । तथा च गौतमः: "प्रातिभाव्यवणिक्शुल्कमद्यद्यूतदण्डा न पुत्रान् अध्यावहेयुः" इति (ग्ध् १२।४१) । ऋणवच् च धनसंबन्धो ऽपीति तदभाक्त्वम् एव युक्तम् इत्य् आशङ्कानिवृत्त्यर्थम् एतत् । स्पष्टम् अन्यत् ॥ २६८ ॥

 

_संभूय च प्रवृत्तानां स्वामिकर्मकरादीनाम् अन्योन्यम् अयं विधिः ।_

 

                    	**जिह्मं त्यजेयुर् निर्लाभम् अशक्तो ऽन्येन कारयेत् ।**

**              	अनेन विधिना ख्यातम् ऋत्विक्कर्षककर्मिणाम् ॥ २।२६९ ॥**

 

अन्योन्यं स्वामिकर्मकरसामाजिकादयो जिह्मं कुटिलं व्यभिचारिणं त्यजेयुः, तथा लाभशून्यम् । प्रवृत्तस् तु स्वयम् अशक्तो ऽप्य् अन्येनाविरोधिना स्वकार्यं सामाजिकं कारयेत् । यो ऽयं संभूयोत्थाने विधिर् उक्तः, अनेनैव विधिना निरूपितम् ऋत्विगाद्यनुष्ठानम् अपि द्रष्टव्यम् । स्मृत्यन्तरात् तु वैशेषिकर्त्विगाद्यनुष्ठानप्रपञ्चो ऽन्वेष्टव्यः । स्पष्टम् अन्यत् ॥ २६९ ॥

 

 

**इति संभूयसमुत्थानप्रक्रणम् ।**

** **

**अथ स्तेयप्रकरणम् ।**

 

_यदि पुनः प्रत्येकं प्रतिग्रहादिना संभूयार्त्विज्यादिना वा कृच्छ्रार्जितं द्रव्यं कश्चिद् अपहृत्य गच्छेत् स कथं ज्ञातव्यः । ज्ञातस्य वा किं तस्य कर्तव्यम् इत्य् अपेक्षिते स्तेनस्वरूपनिरूपणायाह ।_

 

                    	**ग्राहकैर् गृह्यते चोरो लोप्त्रेणाथ पदेन वा ।**

**              	पूर्वकर्मापराधाद् वा तथैवाशुद्धवासकः ॥ २।२७० ॥**

 

अपहृतद्रव्यस्वामिभिश् चोरत्वप्रतिपादनेन ग्राहकैर् गृह्यते चोरः । अथ वा लोप्त्रेण अपहृतद्रव्येण, अपहरणदेशाद् वा निपुणैर् उन्नीयमानेन पदेन, यद् वा पूर्वकर्मणा संभावितचौर्यापराधात्, तथान्यैर् अपि स्मृत्यन्तरोक्तचोरत्वप्रतिपादकैर् वक्ष्यमाणैर् अशुद्धवासकादिभिः । अशुद्धो वासो यस्यासाव् अशुद्धवासकः कुतस्त्यो ऽयम् इत्य् अविज्ञायमानो लुब्धवेश्यादिगृहनिवासी ॥ २७० ॥

 

_लोप्त्रादिवच् च ।_

 

                    	**अन्ये ऽपि शङ्कया ग्राह्या जातिनामादिनिह्नवैः ।**

**              	द्यूतस्त्रीपानसक्ताश् च शुष्कभिन्नमुखस्वराः ॥ २।२७१ ॥**

**              	परद्रव्यगृहाणा च पृच्छका गूढचारिणः ।**

**              	निराया व्ययवन्तश् च विनष्टद्रव्यविक्रयाः ॥ २।२७२ ॥**

 

प्रमाणान्तर्मूलत्वाद् अस्याः स्मृतेस् तदनुसारेणैव विविच्य व्याख्या कार्या । पदार्थास् तु निगदोक्ता एव ॥ २७१–२७२ ॥

 

_उक्तन्यायानुसारेण च ।_

 

                    	**गृहीतः शङ्कया चौर्ये नात्मानं चेद् विशोधयेत् ।**

**              	दापयित्वा हृतं द्रव्यं चोरदण्डेन दण्डयेत् ॥ २।२७३ ॥**

 

स्मृत्यन्तरानुसारेण यथार्हं दण्डकल्पना ॥ २७३ ॥

 

_लोप्त्रादिभिश् चौर्ये स्पष्टीकृते ।_

 

                    	**चोरं प्रदाप्यापहृतं घातयेद् विविधैर् वधैः ।**

 

स्मृत्यन्तरोक्तदण्डैः शारीरैश् च नेत्राद्युद्धारणलक्षणैः प्राणहरणशूलारोपणादिभिश् चेत्य् अभिप्रायः ।

 

_एवम् अब्राह्मणम् । ब्राह्मणं तु कथं कुर्यात् ।_

 

                    	**सचिह्नं ब्राह्मणं कृत्वा स्वराष्ट्राद् विप्रवासयेत् ॥ २।२७४ ॥**

 

सचिह्नं श्वपदाद्यङ्कितम् । स्पष्टम् अन्यत् ॥ २७४ ॥

 

_प्रयत्नेनान्विष्यमाणघातकचोराद्यनुपलब्धौ तु कथम् इति ।_

 

**              	घातितापहृते दोषो ग्रामभर्तुर् अनिर्गते ।**

 

पदादौ प्रयातचिह्न इति शेषः ।

 

                    	**विवीतभर्तुस् तु पथि**

 

विवीताद्युपकण्ठ इति शेषः । तुशब्दो ऽन्यस्यापि समर्थस्य यथासंनिधानं दोषवत्त्वज्ञापनार्थः ।

 

                                            	**     	चोरोद्धर्तुर् अवीतके ॥ २।२७५ ॥**

 

पूर्वोक्ताद्यभावे चोरोद्धर्तुर् एव दोषः । सर्वथा चापहृतं द्रव्यं प्रयत्नेनान्विष्य राज्ञा लब्धव्यम् इत्य् अभिप्रायः । यद् वा अपहृते द्रव्ये घातिते च सद्रव्यके चोरे द्रव्यानुपलब्धौ कस्य दोष इत्य् अपेक्षिते ग्रामभर्तुर् अनिर्गत इत्यादि समानम् ॥ २७५ ॥

 

_असंनिहिते तु ग्रामभर्तरि ।_

 

                    	**स्वसीम्नि दद्याद् ग्रामस् तु पदं वा यत्र गच्छति ।**

**              	पञ्चग्रामी बहिः कृष्टाद् दशग्राम्य् अपि वा तथा ॥ २।२७६ ॥**

 

स्वशब्दो धनज्ञात्यर्थः । यत्र द्विपदचतुष्पदाद्यनवरतं संचरति, सा स्वसीमा । स्पष्टम् अन्यत् ॥ २७६ ॥

 

_चोरादिविशेषे तु वधप्रकारम् आह ।_

 

                    	**वन्दिग्राहांस् तथा वाजिकुञ्जराणां च हारिणः ।**

**              	प्रसह्यघातिनश् चैव शूलम् आरोपयेन् नरान् ॥ २।२७७ ॥**

 

तथाशब्दः प्रकारार्थः । नरवचनम् अब्राह्मणार्थम् । स्पष्टम् अन्यत् ॥ २७७ ॥

 

_द्रव्यादिविशेषापेक्षया तु ।_

** **

**              	उत्क्षेपकग्रन्थिभेदौ करसंदंशहीनकौ ।**

**              	कार्यौ द्वितीये ऽपराधे करपादैकहीनकौ ॥ २।२७८ ॥**

 

उत्क्षेपकः पटाक्षेपकः । ग्रन्थिभेदको ग्रन्थिभेत्ता । ताव् उभाव् अपि करसंदंशहीनौ प्रथमे ऽपराधे कार्यौ । करसंदंशो ऽङ्गुलयः, तद्धीनौ यद् वा करसंपुटः करसंदंशः, तद्धीनौ । अन्यतरहस्तच्छेदनम् इत्य् अर्थः । द्वितीये ऽपराधे त्व् एको हस्तः पादश् च । स्पष्टम् अन्यत् ॥ २७८॥

 

_यश् चायम् उक्तः शारीरो दण्डः, यश् च स्मृत्यन्तरोक्तो धनदण्डः, तत्र सर्वत्र साधारणो ऽयं न्यायबीजसंक्षेपः ।_

 

                    	**क्षुद्रमध्यमहाद्रव्यहरणे सारतो दमः ।**

**              	देशकालवयःशक्ति संचिन्त्यं दण्डकर्मणि ॥ २।२७९ ॥**

 

अन्यत्रापीति शेषः ॥ २७९ ॥

 

_किं च ।_

 

                    	**भक्तावकाशाग्न्युदकमन्त्रोपकरणव्ययान् ।**

**              	दत्त्वा चोरस्य हन्तुर् वा जानतो दण्ड उत्तमः ॥ २।२८० ॥**

 

चोरो ऽयं साहसिको वा प्रसह्य हन्तीत्य् एवं जानतश् चोरसाहसिकयोर् भक्तादिदानं कुर्वतो दण्ड उत्तमसाहसः । स्पष्टम् अन्यत् ॥ २८० ॥

 

_स्त्रीष्व् अदुष्टासु चोरयितुम् ।_

 

                    	**शस्त्रावपाते गर्भस्य पातने चोत्तमो दमः ।**

**              	उत्तमो वाधमो वापि पुरुषः स्त्रीप्रमापणे ॥ २।२८१ ॥**

 

ब्राह्मणस्त्रीशस्त्रावपतने गर्भस्य चाविशेषेण व्यापत्ताव् उत्तमो दण्डः कार्यः, वध इत्य् अर्थः । उत्तमो वा ब्राह्मणः, अधमो वा शूद्रादिः, अपिशब्दान् मध्यमो ऽपि क्षत्रियादिः पुरुषः स्त्रीप्रमापणे वध्य एवेत्य् अभिप्रायः । तथा च कात्यायनः ।

                    	गर्भस्य पातने स्तेनो ब्राह्मण्यां शस्त्रपातने ।

                    	अदुष्टां योषितं हत्वा हन्तव्यो ब्राह्मणो ऽपि हि ॥ इति (क्स्म् ८०६) ॥ २८१ ॥

 

_स्तेयव्यतिरेकेणापि तु ।_

 

                    	**विषप्रदां स्त्रियं चैव पुरुषघ्नीम् अगर्भिणीम् ।**

**              	सेतुभेदकरीं चाप्सु शिलां बद्ध्वा प्रवेशयेत् ॥ २।२८२ ॥**

 

औषधादिव्याजेन विषप्रदां स्त्रियम् । चशब्दात् पुरुषं च । एवकारो ऽन्यत्र स्त्रीवधाभावज्ञापनार्थः । वधाभावे ऽपि विषादिमृत्युनिमित्तप्रयोक्त्री हन्तव्येत्य् अर्थः । पुरुषघ्नीं साहसिकपरपुरुषप्रसङ्गातिशयात् पुरुषमारणनिमित्तभूताम् । ज्ञात्यादिभयाच् च गर्भं पातयित्वागर्भिण्य् अहम् इति या वदति (?), ताम् अगर्भिणीम् आहुः । तथा च स्मृत्यन्तरम् ।

                    	या पातयित्वा स्वं गर्भं ब्रूयाद् अहम् अगर्भिणी ।

                    	ताम् अप्सु प्रक्षिपेद् राजा जारैश् च नरमारिणीम् ॥ इति ।

सेतुः कुल्यासंक्रमः, मर्यादा वा । स्पष्टम् अन्यत् ॥ २८२ ॥

 

_भर्त्रादीनां तु विषप्रदानादौ वधप्रकारम् आह ।_

 

                    	**विषाग्निदां पतिगुरुनिजापत्यप्रमापणीम् ।**

**              	विकर्णकरनासोष्ठीं कृत्वा गोभिः प्रमापयेत् ॥ २।२८३ ॥**

 

गुरुः श्वशुरादिः । निजा भ्रात्रादयः । स्पष्टम् अन्यत् ॥ २८३ ॥

 

_विषाग्निदानेन च वधसिद्धाव् अयं मारणविधिः, भर्त्रादीनां त्व् इदानीं सामान्येनाविज्ञातकर्तृकवधनिष्पत्ताव् अन्वेषणप्रकारम् आह ।_

 

                    	**अविज्ञातहतस्याशु कलहं सुतबान्धवाः ।**

**              	प्रष्टव्या योषितो वास्य परपुंसि रताः पृथक् ॥ २।२८४ ॥**

 

हन्तुर् अविज्ञाने ऽनन्तरम् एव शीघ्रं हतस्य पुत्राः स्वजनाश् च प्रष्टव्याः कलहं केन सहास्य कलहो भूतपूर्वः । साक्षारः क एनं प्रतीत्यर्थः । योषितश् चास्य भार्याः किं क्वापि परपुरुषे सक्ता इति । एवं पृथक् पृथग् ज्ञातयः प्रष्टव्याः । तत्प्रातिवेश्यादौ वा याः परपुंसि रता योषितः पृथक् एकैकशः प्रष्टव्याः । तदीयभार्या एव वा सपत्न्यः परपुरुषप्रसक्तिम् अन्योन्यं प्रष्टव्याः । प्रमाणान्तरमूलत्वाद् अस्यार्थस्य तदनुसार्यन्वेषणं कार्यम् ॥ २८४ ॥

 

_किं च ।_

 

                    	**स्त्रीवृत्तिद्रव्यकामो वा केन वायं गतः सह ।**

**              	मृत्युदेशसमासन्नं पृच्छेद् वापि जनं शनैः ॥ २।२८५ ॥**

 

स्त्र्यादिकामो वास्य कीदृश इत्य् एवं च पुत्रादयः प्रष्टव्याः । किम् अस्य क्वचित् परस्त्रीप्रसङ्ग आसीत् । का वास्य वृत्तिः । किं वास्य द्रव्यम् अभिप्रेतं, शरीरलग्नं वा । केन वा सहायं गृहान् निर्गतः । केन वास्य मैत्रम् । अनेकविधत्वाद् दुष्टजनचेतसां सर्वम् एवमादि प्रष्टव्यम् । यत्र वासौ व्यापातितः, तं देशम् आसन्नो गोपालादिजनः शनैः प्रष्टव्यः । को ऽत्र तदानीं भवद्भिर् दृष्ट इत्येवम् अनुमानकुशलतया घातको ऽन्वेष्टव्यः । घातकश् चात्रोदाहरणार्थः । सर्वेषाम् एव त्व् अकार्यकारिणाम् एवम् अन्वेषणप्रकार इत्य् अवसेयम् ॥ २८५ ॥

 

_अन्विष्य घातकास् तथा वक्ष्यमाणाश् च ।_

 

                    	**क्षेत्रवेश्मग्रामवनविवीतादेश् च दाहकाः ।**

**              	राजपत्न्यभिगामी च दग्धव्यास् तु कटाग्निना ॥ २।२८६ ॥**

 

चशब्दः श्रोत्रियादिस्त्र्यर्थः । स्पष्टम् अन्यत् ॥ २८६ ॥

 

 

**इति स्तेयप्रकरणम् ।**

** **

**अथ स्त्रीसंग्रहणप्रकरणम् ।**

 

_राजपत्न्यभिगमनप्रसङ्गात् परपरिगृहीतस्त्रीमात्राश्रयं सङ्ग्रहणविधिम् आह ।_

 

**              	पुमान् संग्रहणे ग्राह्यः केशाकेशि परस्त्रियाः ।**

**              	साद्यैर् वा कामजैश् चिह्नैः प्रतिपत्तौ द्वयोस् तथा ॥ २।२८७ ॥**

 

पुंग्रहणं पुंसो दमातिरेकार्थम् । केशाकेशिग्रहणं यन्त्रारूढग्रहणार्थम् । साद्यैर् वा कामजैर् नखदन्तक्षतादिभिर् चिह्नैः, द्वयोर् एव वा संप्रतिपत्तौ ॥ २८७ ॥

 

_अनुमानकौशलात् प्रयक्षोपलम्भनाद् वा स्पष्टीकृते संग्रहणे ।_

 

                    	**सजाताव् उत्तमो दण्ड आनुलोम्ये तु मध्यमः ।**

**              	प्रातिलोम्ये वधः पुंसां स्त्रीणां नासादिकृन्तनम् ॥ २।२८८ ॥**

 

आनुलोम्यादिविशेषे स्मृत्यन्त्रानुसाराद् धनदण्डवधदण्डयोर् यथार्हं व्यवस्था कल्पनीया । उदाहरणार्थं चैतद् आचार्येणोक्तम् इत्य् अवसेयम् । ऋज्व् अन्यत् ॥ २८८ ॥

 

_अन्यतरानिच्छायां तु पुमान् योषिद् वा ।_

 

                    	**नीवीस्तनप्रावरणनाभिकेशावमर्शनम् ।**

**              	अदेशकालसंभाषां सहावस्थानम् एव च ॥ २।२८९ ॥**

                    	**स्त्री निषिद्धा शतं दण्ड्या कुर्वती द्विशतं पुमान् ।**

**              	अनिषेधे तयोर् दण्डो यथा संग्रहणे तथा ॥ २।२९० ॥**

 

नीव्यादिस्पर्शनादेशकालसंभाषणसहावस्थानादि पुंशा निवारिता स्त्री कुर्वती शतम् दण्ड्या । स्त्रिया निवारितः पुमान् द्विशतं दण्ड्यः । द्वयोर् अपि त्व् अन्योन्यम् इच्छया संग्रहणोक्त एव दण्डः । नीवी रशनापरिवर्तिकादेशः । रहोविवक्षया संभाषणम् अदेशकालसंभाषणम् । स्पष्टम् अन्यत् ॥ २८९–९० ॥

 

_संग्रहणप्रायत्वात् कन्याहरणम् अपि प्रसङ्गाद् आह ।_

 

                    	**अलंकृतां हरन् कन्याम् उत्तमं त्व् अन्यथाधमम् ।**

**              	दण्डं दद्यात् सवर्णस् तु प्रातिलोम्ये वधः स्मृतः ॥ २।२९१ ॥**

 

अलंकृतोपकॢप्तविवाहा । स्पष्टम् अन्यत् ॥ २९१ ॥

 

_कन्यास्व् एव ।_

 

                    	**सकामास्व् अनुलोमासु न दोषस् त्व् अन्यथाधमः ।**

**              	दूषणे तु करच्छेद उत्तमायां वधस् तथा ॥ २।२९२ ॥**

 

इच्छन्तीषु कन्यासु सवर्णास्व् अनुलोमासु वा प्रदूष्यापहृतासु न दोषः, गान्धर्वविवाहविषयत्वात् । यस् त्व् अनलंकृतापहरणे ऽधमो दण्डः, सो ऽन्यथा निष्कामास्व् इत्य् अर्थः । दूषणे तु कन्याभिगमने करच्छेदः, अनिच्छायाम् एव । अन्यथा त्व् अङ्गुलिविच्छेदः स्मृत्यन्तरानुसारात् । प्रातिलोम्येन तु कन्यादूषणे वध एव । तथाशब्दः स्मृत्यन्तरोक्तशूलारोहणादिप्रकारार्थः । स्पष्टम् अन्यत् ॥ २९२ ॥

 

_दूषयितुर् दण्ड उक्तः । दूष्या तु कन्या ।_

 

                 	**शतं स्त्री दूषणे दाप्या द्वे तु मिथ्याभिशंसिता ।**

**            	पशून् गच्छन् शतं दाप्यो हीनस्त्रीं गां च मध्यमम् ॥ २।२९३ ॥**

 

स्त्रीत्वेनोपगम्य दूषिता कन्या स्त्रीत्य् उक्ता । सा दूषणे कृते सतं दण्ड्या । यदि त्व् अदुष्टाम् एव दूषितेयम् इति ब्रूयात्, ततो मिथाभिशंसिता द्वे शते दण्ड्यः । गोव्यतिरिक्ताश्वादिपशुगमने शतं दण्ड्यः । हीनां त्व् अनुलोमां स्त्रियं गां च गच्छतो मध्यमो दण्डः । हीनस्त्रीवचनं गवादिष्व् अपि स्त्रीवद् दण्डदानदृष्टान्तत्वेन । अन्यथा तु प्राग् एवोक्तत्वात् पुनरुक्ततैव स्यात् । तस्मात् पश्वादिष्व् अपि स्त्रीष्व् इव गन्तुर् दण्डादिकल्पनं परिग्रहविशेषाश्रयं योज्यम् ॥ २९३ ॥

 

_परिग्रहानुसारेणैव च ।_

 

                    	**अवरुद्धासु दासीषु भुजिष्यासु तथैव च ।**

**              	गम्यास्व् अपि पुमान् दाप्यः पञ्चाशत्पणिकं दमम् ॥ २।२९४ ॥**

 

भुजिष्या कर्मकारिण्यो दास्यः । तास्व् अपि स्वामिकर्मपरिहापणेनाक्रम्य् गच्छतो दण्डः । गम्यास्व् अपि शूद्रादीनाम् उपरतभर्तृकासु भ्रातृभार्यासु पुष्पाञ्जल्याद्यनुपनीतासु । पुंवचनम् अवरुद्धादिस्त्रीणाम् अर्धदण्ड्यत्वज्ञापनार्थम् ॥ २९४ ॥

 

_अदत्त्वैव शुल्कम् ।_

 

                    	**प्रसह्य दास्यभिगमे दण्डो दशपणः स्मृतः ।**

**              	बहूनां यद्य् अकामासौ द्विर्द्वादशपणः पृथक् ॥ २।२९५ ॥**

 

अकामाभिगमने बहूनाम् एकस्याम् एव दास्यां प्रत्येकं चतुर्विंशतिपणो दण्डः ॥ २९५ ॥

 

_अविशेषेणैव तु ।_

 

                    	**अयोनौ गच्छतो योषां पुरुषं चाभिमेहतः ।**

**              	द्विर्द्वादशपणो दण्डस् तथा प्रव्रजितागमे ॥ २।२९६ ॥**

 

आस्यपादादौ पुरुषस्य शिश्नप्रक्षेपणं पुरुषमेहनम् । व्यभिचारिणीत्वाद् ज्ञातिभिस् त्यक्ता स्त्री प्रव्रजिता । स्पष्टम् अन्यत् ॥ २९६ ॥

 

_कामतस् तु त्रैवर्णिकानाम् ।_

 

                    	**अन्त्याभिगमने त्व् अङ्क्यः कबन्धेन प्रवासयेत् ।**

**              	शूद्रस् तथाङ्ख्य एव स्याद् अन्त्यस्यार्यागमे वधः ॥ २।२९७ ॥**

 

अन्त्यशब्दो ऽयं शूद्रान् निकृष्टापशदवचनः । ताम् अन्त्याम् अपशदस्त्रियं गच्छंस् त्रैवर्णिकः कबन्धेनाङ्कयित्वा स्वराष्ट्राद् बहिष्कार्यः । शूद्रस् तथाङ्क्य एव स्यात्, न बहिष्कार्यः । प्रायश्चित्तं त्व् अकुर्वतः कामतो वाभ्यासाद् एतद् द्रष्टव्यम् । ततश् च शूद्रस्याप्रवासनं दासत्वज्ञापनार्थम् । दासीकृत्य च प्रायश्चित्तं कारयितव्यम् । अन्त्यस्य त्व् अपशदस्य शूद्राद्यार्यस्त्र्यभिगमे वध एव । अनया दिशा संग्रहणस्वरूपपरिज्ञानोपायदण्डप्रपञ्चः कार्यः ॥ २९७ ॥

 

 

**इति स्त्रीसंग्रहणप्रकरणम् ।**

** **

**अथ प्रकीर्णकप्रकरणम् ।**

 

_यत् पूर्वप्रकरणेष्व् अनुक्तं तत् पूर्वनिर्णीतव्यवहारपरिपूरणायेदानीम् आह ।_

 

                    	**न्यूनम् अभ्यधिकं वापि लिखेद् यो राजशासनम् ।**

**              	पारदारिकचोरौ वा मुञ्चतो दण्ड उत्तमः ॥ २।२९८ ॥**

 

शासनवचनं सर्वलेख्यलक्षणार्थम् । लेखयिता लेखको वा न्यूनातिरिक्तादिलेख्यदोषकर्ता, रक्षणार्पितं पारदारिकादिकं मोक्तुकाम उत्तमसाहसं दण्ड्यः ॥ २९८ ॥

 

_यो राजप्रसादाद्यवष्टम्भात् प्रसह्य साहसिकत्वेन ।_

 

        	**अभक्ष्यैर् दूषयन् विप्रं दण्ड्य उत्तमसाहसम् ।**

**     	क्षत्रियं मध्यमं वैश्यं प्रथमं शूद्रम् अर्धिकम् ॥ २।२९९ ॥**

 

उपपतनीयाभक्ष्यैर् लशुनादिभिर् अयं दण्डो ऽवसेयः । स्पष्टम् अन्यत् ॥ २९९ ॥

 

_प्रच्छन्नतास्कर्ययोगात् तु ।_

 

                    	**कूटस्वर्णव्यवहारी विमांसस्य च विक्रयी ।**

**              	त्र्यङ्गहीनास् तु कर्तव्या दाप्याश् चोत्तमसाहसम् ॥ २।३०० ॥**

 

धूपितरञ्चितादि कूटस्वर्णम् । श्वसृगालादिप्रभवं विमांसम् । तद्विशेषापेक्षयैव धनदण्डः । त्र्यङ्गहीनत्वं च व्यस्तसमस्ततया योज्यम् । द्वौ हस्ताव् एकश् च पादस् त्र्यङ्गानि । स्पष्टम् अन्यत् ॥ ३०० ॥

 

_अकामतस् तु प्रवृत्तत्वात् ।_

 

                    	**चतुष्पादकृते दोषो नापेहीति प्रभाषतः ।**

**              	काष्ठलोष्टेषुपाषाणबाहुयुद्धकृते तथा ॥ २।३०१ ॥**

 

"दुष्टो ऽयं बलीवर्दादिः, अपसर्पणाय त्वर्यताम्" इत्येवंवादिनः स्वामिनश् चतुष्पादकृते ऽपराधे न दोषः । एवम् एव चास्यासाव् अर्थः । काष्ठादि क्षिपतोर् बाहुयुद्धेन वा संरब्धयोः । तथाशब्दाद् अनभिक्रुष्टे सदोषतैवेति गम्यते ॥ ३०१ ॥

 

_अनभिप्रेतत्वाद् एव च ।_

 

                    	**छिन्ननास्येन यानेन तथा भग्नयुगेन च ।**

**              	पश्चाच् चैवापसरता हिंसिते स्वाम्य् अदोषभाक् ॥ २।३०२ ॥**

 

नस्तादिरहितबलीवर्दादियुक्तं छिन्ननास्यम् । तथाशब्दः प्रकारार्थः । स्पष्टम् अन्यत् ॥ ३०२ ॥

 

_हिंसतः परिगृहीतस्य बलीवर्दादेः ।_

 

                    	**शक्तो ऽप्य् अमोक्षयन् स्वामी शृङ्गिणो दंष्ट्रिणस् तथा ।**

**              	प्रथमं साहसं दाप्यो विक्रुष्टे द्विगुणं तथा ॥ २।३०३ ॥**

 

तथाशब्दो ऽपराधविशेषानुसारेण दण्डविशेषकल्पनाप्रतिपत्त्यर्थः । प्रसिद्धम् अन्यत् ॥ ३०३ ॥

 

_लोभादिना प्रच्छन्नं यदि तु ।_

 

                    	**चोरं चोरेत्य् अति वदन् दाप्यः पञ्चशतं दमम् ।**

**              	उपजीव्य धनं मुञ्चंस् तद् एवाष्टगुणीकृतम् ॥ २।३०४ ॥**

 

चोरम् अतिक्रम्याचोरम् एवान्यं चोरेति वदतः पञ्चशतो दमः । द्रव्यम् उपजीव्य मुञ्चतस् तद् एवोपभुक्तं द्रव्यम् अष्टगुणं दण्डं चेत्य् उक्तम् । ऋज्व् अन्यत् ॥ ३०४ ॥

 

_प्रसह्यकारितया तु ।_

 

                    	**राज्ञो ऽनिष्टप्रवक्तारं तस्यैवाक्रोशकं तथा ।**

**              	तन्मन्त्रस्य च भेत्तारं छित्त्वा जिह्वां प्रवासयेत् ॥ २।३०५ ॥**

 

_साहसिकतयैव तु ।_

** **

**              	मृताङ्गलग्नविक्रेतुर् गुरोस् ताडयितुस् तथा ।**

**              	राजशय्यासनारोढुर् दण्डो मध्यमसाहसः ॥ २।३०६ ॥**

 

_किं च ।_

 

                    	**द्विनेत्रभेदिनो राजद्विष्टादेशकृतस् तथा ।**

**              	विप्रत्वेन च शूद्रस्य जीवतो ऽष्टशतो दमः ॥ २।३०७ ॥**

 

द्विनेत्रग्रहणं कृत्स्नेन्द्रियलक्षणार्थम् । एतच् च पशुविषयं द्रष्टव्यम् । राजा द्विष्टो यस्य स राजद्विष्टः । स्पष्टम् अन्यत् ॥ ३०७ ॥

 

_यश् चायं व्यवहारमार्ग उक्तः, तत्र सर्वस्मिन्न् एवायं राजाश्रयः साधारणो विधिः ।_

 

**                    	दुर्दृष्टं तु पुनर् दृष्ट्वा व्यवहारं नृपेण तु ।**

**              	सभ्याः सजयिनो दण्ड्या विवादद्विगुणं पृथक् ॥ २।३०८ ॥**

 

प्राग् अस्योक्तत्वात् पुनरारम्भो राज्ञः स्वयं द्रष्टृत्वेन प्रयत्नातिरेकार्थः ॥ ३०८ ॥

 

_यथा विजितो दण्ड्यो मिथ्याभिधानात्, तथैव ।_

 

                    	**यो मन्येताजितो ऽस्मीति न्यायेनापि पराजितः।**

**              	तम् आगतं पुनर् जित्वा दापयेद् द्विगुणं दमम् ॥ २।३०९ ॥**

 

स्पष्टार्थः श्लोकः ॥ ३०९ ॥

 

_ऋणादानाद्यखिलव्यवहारसंबन्धितया यथास्थानं युक्त्यागमानुसारेण प्राप्तो ऽपि हि ।_

 

                    	**राज्ञा न्यायेन यो दण्डो ऽगृहीतो वरुणाय तम् ।**

**              	निवेद्य दद्याद् विप्रेभ्यः स्वयं त्रिंशद्गुणीकृतम् ॥ २।३१० ॥**

 

राज्ञा न्यायेन प्राप्तो ऽपि हि यो दण्डः स्नेहादिना कथंचिद् अगृहीतः, तं स्वयम् एव त्रिंशद्गुणीकृत्य, उदकसंनिधौ वरुणाय निवेद्य वरुणम् उद्दिश्येत्य् अर्थः । ततो विप्रेभ्यः प्रागुक्तदानविध्यनुसारेण (देयम्? दद्यात्) । चोदनामूलत्वाच् चास्याः स्मृतेर् अकरणे ऽन्यथाकरणे वा प्रत्यावय इत्येवं व्याख्येयम् । अन्यायेन वा यो दण्डो राज्ञा गृहीतः, तं स्वयम् एवान्येनाशक्यो ऽपि कारयितुं त्रिंशद्गुणं वरुणाय निवेद्य विप्रेभ्यो दद्याद् इति । यद् वा न्यायेनैव राज्ञा यो दण्डो गृहीतः, तम् एव सामर्थ्यात् स्वयम् एव त्रिंशद्गुणीकृतं विप्रेभ्यो दद्याद् इत् । सर्वं चैतत् श्रुतिस्मृत्यनुसारान् न्याय्यम् एवेत्य् अवसेयम् इति ॥ ३१० ॥

 

                    	प्रथमोदयानुरक्तो निखिलम् अलं मण्डलं निजं कृत्वा ।

                    	पालयति सततम् उर्वीम् अतिबलवान् एष नृपसविता ॥

                    	इति निरस्तनिजव्यसनक्लमः कृतविपक्षचरित्रविपर्ययः ।

                    	नृपतिर् आशु समुद्धृतकण्टको हरिर् इवेष्टतमायतनं स्रियः ॥

 

**इति परमभट्टारकयाज्ञवल्क्यप्रणीते धर्मशास्त्रे**

**विश्वरूपकृतविवरणबालक्रीडायां**

**द्वितीयो ऽध्यायः ॥**

** **

 

 



 

## प्रायश्चित्ताध्यायः

**प्रायश्चित्ताध्याय**

 

**अथाशौचप्रकरणम् ।**

 

 

_श्रियाम् अव्यभिचरितनिर्व्याजप्राप्तिहेतुतया कण्टकोद्धरणं राजधर्मत्वेनानेकधा व्यवहारप्रकरणे विप्रकीर्णतयोक्तम् । सर्ववर्णानां चाश्रमद्वयसाधारणो धर्म उक्तः । अथेदानीम् आश्रमान्तरं प्रसक्तम् अप्य् उत्कृष्य पूर्वाश्रमशेषभूतां प्रेतशुद्धिम् एव तावत् प्रस्तौति । कस्मात् पुनः प्रसक्तम् अप्य् आश्रमान्तराभिधानम् उत्कृष्यते । वर्णमात्रसंबन्धितयाप्य् उच्यमाना प्रेतक्रिया तद्व्यतिरेकेणैव यथा स्यात्, प्रतिपत्त्यन्तरं च तच्छरीरस्यारण्यनयनादि । यथोक्तम्: "एतद् वै परमं तपो यत् प्रेतम् अरण्यं नयन्ति" इति _(बाउ ५।११।१)_ । तद् अधुना वयोऽवस्थाविशेषेणैव तावत् प्रेतक्रियाम् आह ।_

 

**              	ऊनद्विवर्षं निखनेन् न कुर्याद् उदकं ततः ।**

**              	आ श्मशानाद् अनुव्रज्य इतरो ज्ञातिभिर् मृतः ॥ ३।१ ॥**

 

ऊनद्विवार्षिको मृतः खात्वा गर्ते निखातव्यः । न दाहाद्युदकक्रिया कार्या । यतश् चोदकक्रियानिवृत्तिस् तत एव ज्ञातिभिर् नानुगन्तव्य इत्य् अर्थः । इतरस् तूर्ध्वं वर्षद्वयाद् आ श्मशानाद् अनुगन्तव्यः । दाहाद्युदकरिया तस्य कार्येत्य् अर्थः । यत् तु स्वायंभुवम्,

                    	ऊनद्विवार्षिकं प्रेतं निदध्युर् बान्धवा बहिः ।

                    	अलंकृत्य शुचौ भूमाव् स्थिसंचयनाद् ऋते ॥

                    	नास कार्यो ऽग्निसंस्कारो नापि कार्योदकक्रिया ।

(निवृत्तिस् तत एव ज्ञतिभिः ?)

                    	अरण्ये काष्ठवत् त्यक्त्वा क्षपेयुस् त्र्यहम् एव तु ॥ इति । (म्ध् ५।६८)

तद् आशौचकालविशेषविधानार्थम् । एतदनुसाराच् च निदध्युर् इति निखननम् एव तत्राभिप्रेतम् । यत् पुनस् तत्रैवोक्तम्,

                    	नात्रिवर्षस्य कर्तव्या बान्धवैर् उदकक्रिया ।

                    	जातदन्तस्य वा कुर्युर् नाम्नि वापि कृते सति ॥ (म्ध् ५।७०)

इति, तद् एतद् वैकल्पिकत्वेन कृतनामकदेहदाहादिविधानपरतयैवावसेयम् । पारस्करीयं तु "द्विवर्षे प्रेते मातापित्रोर् एवाशौचम्" (पार्ग् ३।१०।२) इति, तद् अनुगमनाङ्गत्वाद् अङ्गस्पर्शाभिप्रायं द्रष्टव्यम् । यत् तु स्वायम्भुवे,

                    	नृणाम् अकृतचौलानाम् अशुद्धिर् नैशिकी स्मृता । (म्ध् ५।६७)

इति, तद् ऊर्ध्वं नामकरणात् प्राक् संवत्सराद् विज्ञेयम् । परतस् तु कृतचौलस्याकृतचौलस्य वा त्रिरात्रम् एव प्राग् उपनयनात् । तथा चोक्तम् ।

                    	निर्वृत्तचौलकानां तु त्रिरात्राच् छुद्धिर् इष्यते । इति । (म्ध् ५।६७)

वाक्यद्वयारम्भस् तु व्यवस्थया दाहविकल्पार्थः । नामकरणाच् चोर्ध्वं वर्षद्वयं दाहविकल्पः । परतस् तु नैयमिको दाहः । स्पष्टम् अन्यत् ॥ १॥

 

_यस्य च दाहाधिकारः ।_

 

**              	यमसूक्तं तथा गाथा जपद्भिर् लौकिकाग्निना ।**

**              	स दग्धव्य उपेतश् चेद् आहिताग्न्यावृतार्थवत् ॥ ३।२ ॥**

 

यमदेवत्यं सूक्तं, तथा यमदेवत्या गाथा एकशो ब्राह्मणपठिताः, तदुभयं जपद्भिर् ज्ञातिभिः । स दाहाधिकृतः । इतरो लौकिकाग्निना दग्धव्यः । उपेतः उपनीतः । स चाहिताग्निसंबद्धेतिकर्तव्यतया । अर्थवद् अनर्थलुप्ततया । यथासम्भवं दग्धव्यः । स्मृत्यन्तरात् तु मन्त्रनिवृत्तिः । शालाग्निना च विद्यमानत्वे दाहः ॥ २ ॥

 

_एवं च यथाधिकारं दग्ध्वा ततः ।_

 

                    	**सप्तमाद् दशमाद् वापि ज्ञातयो ऽभ्यवयन्त्य् अपः ।**

**              	अप नः शोशुचद् अघम् अनेन पितृदिङ्मुखाः ॥ ३।३ ॥**

 

आ सप्तमात् पुरुषात् सपिण्डतया प्रतिबद्धा आ दशमाद् वा समानोदकत्वेन ज्ञातयः स्नानाद्युदकक्रियानिमित्तम् अपो ऽवतीर्य "अप नः शोशुचद् अघम्" (र्व् १।९७) इत्य् अनेन दक्षिणामुखाः स्नानं कुर्युः । अभ्यवयन्तीति चोद्घर्षणादिप्रतिषेधेन सकृद् आप्लवनमात्रार्थम् । तथा च शङ्खः: "दक्षिणामुखा अपो ऽवतीर्य सकृद् आप्लुत्य नोद्घर्षणं कुर्युः" इति । यत् त्व् अन्यत्र "जन्मनाम्नोर् अवेदने" इति (म्ध् ५।६०) समानोदकविधित्वेनोक्तम्, तद् दशपुरुषवचनानुसारेणौचित्यानुवादमात्रतयावसेयम् ॥ ३ ॥

 

_समानोदकत्वाभावे ऽपि हि यथा ज्ञातीनाम् ।_

 

**              	एवं मातामहाचार्यप्रत्तानां चोदकक्रिया ।**

**              	कामोदकं सखिप्रत्तास्वस्रीयश्वशुरर्त्विजाम् ॥ ३।४ ॥**

 

मातामहादीनाम् अप्य् एवम् एवोदकक्रिया कार्येत्य् अर्थः । अपरिणीतादत्ताश् च कुमार्यः प्रत्ताः, भ्रात्रादिपत्न्यो वा । सख्यादीनां तु कामोदकम् इति । इच्छया तूदकं कार्यम् इत्य् अर्थः । प्रत्ताशब्दश् चात्र स्ववासिनीवचनः । स्पष्टम् अन्यत् ॥ ४ ॥

 

_ये चामी ज्ञातय उदकक्रियार्थम् अपो ऽअवतीर्णाः, ते स्नात्वा स्मृत्यन्तरानुसाराच् च संयुक्ताद्यभ्यनुज्ञाताः ।_

 

**              	सकृत् प्रसिञ्चन्त्य् उदकं नामगोत्रेण वाग्यताः ।**

 

स्पष्टार्थम् एतत् ।

 

_सपिण्डत्वे ऽपि च ।_

 

**              	न ब्रह्मचारिणः कुर्युर् उदकं पतिता न च ॥ ३।५ ॥**

 

ब्रह्मचारिपतितशब्दौ च स्मृत्यन्तरानुसाराद् वनस्थादिपाषण्डादिलक्षणत्वेन यथायोगं द्रष्टव्यौ ॥ ५ ॥

 

_कर्तृत्वेनापवादम् उक्त्वेदानीं निमित्तत्वेनापवादम् आह ।_

 

**              	पाषण्डम् आश्रिता स्तेना भर्तृघ्न्यः कामगास् तथा ।**

**              	सुराप्य आत्मत्यागिन्यो नाशौचोदकभाजनाः ॥ ३।६ ॥**

 

तथाशब्दः स्मृत्यन्तरोक्तवृथासंकरजाताद्यर्थः । पाषण्डादीनां निमित्तत्वेनाशौचभाक्त्वप्रतिषेधाद् ब्रह्मचार्यादीनां कर्तृतामात्रेणैव प्रतिषेधो ऽवसेयः । स्पष्टम् अन्यत् ॥ ६ ॥

 

_ये त्व अधिकृता ज्ञातयः ।_

 

**              	कृतोदकान् समुत्तीर्णान् मृदुशाद्वलसंस्थितान् ।**

**              	स्नातान् अपवदेयुस् तान् इतिहासैः पुरातनैः ॥ ३।७ ॥**

 

कृतोदकान् पुनः स्नातान् अन्ये लोकयात्रिका यथोक्तदेशसंस्थितान् दुःखोपशमनार्थम् अपवदेयुस् तान् अभिमन्युवधादिभिर् इतिहासैः पुरावृत्तैश् चेतरमनुष्यसंबद्धैः ॥ ७ ॥

 

_एतम् एवापवादं प्रपञ्चयति ।_

 

**              	मानुष्ये कदलीस्तम्भनिःसारे सारमार्गणम् ।**

**              	करोति यः स संमूढो जलबुद्बुदसंनिभे ॥ ३।८ ॥**

 

_किं च ।_

 

**              	पञ्चधा संभृतः कायो यदि पञ्चत्वम् आगतः ।**

**              	कर्मभिः स्वशरीरोत्थैस् तत्र का परिदेवना ॥ ३।९ ॥**

 

_पश्य ।_

 

**              	गन्त्री वसुमती नाशम् उदधिर् दैवतानि च ।**

**              	फेनप्रख्यः कथं नाशं मर्त्यलोको न यास्यति ॥ ३।१० ॥**

 

_किं च ।_

 

**              	श्लेष्माश्रु बान्धवैर् मुक्तं प्रेतो भुङ्क्ते यतो ऽवशः ।**

**              	अतो न रोदितव्यं स्यात् क्रियाः कार्याश् च शक्तितः ॥ ३।११ ॥**

 

प्रेतम् उद्दिश्य स्वचोदनानुसारेणेति शेषः ॥ ११ ॥

 

_अनया दिशा लोकयात्रिकैर् अपवदनायोक्ते साध्व् एवैभिर् उक्तम् ।_

 

**              	इति संचिन्त्य गच्छेयुर् गृहान् बालपुरोगमाः ।**

_ _

_बालान् अग्रतः कृत्वा यत्र प्रेतस् तद्गृहद्वारं यावद् गत्वा ततः ।_

_ _

**              	विदश्य निम्बपत्राणि नियता द्वारि वेश्मनः ॥ ३।१२ ॥**

 

विदश्य दन्तैर् अवखण्ड्येत्य् अर्थः ॥ १२ ॥

 

_अभ्यवहाराभावे ऽपि च ।_

 

**              	आचम्याथाग्निम् उदकं गोमयं गौरसर्षपान् ।**

**              	प्रविशेयुः समालभ्य कृत्वाश्मनि पदं शनैः ॥ ३।१३ ॥**

 

यथाकनिष्ठम् एवेति शेषः । अग्न्यादीनां च मङ्गलार्थत्वात् संशब्दाच् च समुच्चितानाम् एवालम्भनम् । स्पष्टम् अन्यत् ॥ १३ ॥

 

_स्मृत्यन्तराच् च गृहं प्रविश्याघप्रस्तरे त्र्यहम् अनश्नन्त एवासीरन् । तदशक्तौ तु ।_

 

**              	क्रीतलब्धाशिनो भूमौ शयीरंस् ते पृथक् पृहक् ।**

_ _

_किं च ।_

_ _

**              	पितृयज्ञावृता देयं प्रेतायान्नं दिनत्रयम् ॥ ३।१४ ॥**

 

त्रिरात्रावधित्वेन क्रीत्वा संव्यवहारादिना वा लब्ध्वाश्नीयुः । एकशश् च ब्रह्म्चारिणो भूमौ शयीरन् स्वपेयुः । पुत्रादीनां च यथाधिकारं प्रत्यासत्त्यनुसाराद् एतेनैव पितृयज्ञोक्तावनेजनादीतिकर्तव्यतया श्राद्धम् अकृत्वैव प्रेतायान्नं देयम् । प्रेतम् एवोद्दिश्य "प्रेतात्र स्नाहि" (पार्ग् ३।१०।२८) इत्य् अनेन मन्त्रेण ॥ १४ ॥

 

**              	जलम् एकाहम् आकाशे स्थाप्यं क्षीरं च मृन्मये ।**

 

पात्र इति शेषः ।

 

_सत्य् अपि चाशौचनिमित्ते ऽनधिकारे सर्वज्ञातिभिः ।_

 

**              	वैतानिकाश्रयाः कार्याः क्रियाश् च श्रुतिदर्शनात् ॥ ३।१५ ॥**

 

स्पष्टार्थम् एतत् ॥ १५ ॥

 

यच् चोक्तम् "आचम्याथाग्निम् उदकम्" (य्ध् ३।१३) इति, एतत् ।

 

**              	प्रवेशनाधिकं कर्म प्रेतसंस्पर्शनाम् अपि ।**

**              	इच्छतां**

 

समानम् इतरैः । इच्छताम् इति छेदः ।

 

**                       	     	तत्क्षणच् छुद्धिः परेषां स्नानसंयमात् ॥ ३।१६ ॥**

 

परेषां प्रेतवाहकव्यतिरिक्तानुगन्तॄणाम् असमानोदकानाम् । वक्ष्यमाणस्नानसंयमनाग्निस्पर्शनादेस् तत्क्षणात् सद्य एव शुद्धिर् इत्य् अर्थः । कटधारणानिच्छायां तु प्रेतवाहकानां पारस्करोक्तं "प्रेतस्पृशो ग्रामं न प्रविशेयुर् आ नक्षत्रदर्शनाद् रात्रौ चेद् आदित्यस्य" इति (पार्ग् ३।१०।३५–३६) । दृष्टस्नेहकारणाभावे तु प्रेतवाहकानां सद्यः शौचम् पराशरोक्तम् ।

                    	अनाथं ब्राह्मणं प्रेतं ये वहन्ति द्विजातयः ।

                    	पदे पदे यज्ञफलम् आनुपूर्व्याल् लभन्ति ते ॥

                    	न चैषाम् अशुभं किंचित् पापं वा शुभकर्मिणाम् ।

                    	जलावगाहनात् तेषां सद्यः शौचं विधीयते ॥ इति (प्स्म् ३।३९–४०) ॥ १६ ॥

 

_स्नेहादिनापि तु ।_

 

                    	**आचार्योपाध्यायपितॄन् निर्हृत्यापि व्रती व्रती ।**

**              	स कटान्नं च नाश्नीयान् न च तैः सह संवसेत् ॥ ३।१७ ॥**

 

आचार्यम् उपाध्यायं मातापितरौ वा निर्हृत्यापि प्रेतधर्मेण व्रती ब्रह्मचारी व्रत्य् एव व्रतान् न हीयत इत्य् अर्थः । अयं त्व् अस्य विशेषः: कटान्नं नाश्नीयात् तैश् च सपिण्डादिभिः सह न संवसेत् । एतस्माद् एवान्यत्र व्रतहानिर् इति गम्यते । आचार्यादिसपिण्डैस् तु सह कटधारणादि न कुर्यात्, तत्करणे व्रतलोप एवेत्य् अभिप्रायः ॥ १७ ॥

 

_उदकक्रियाधिकृतानाम् अपि सपिण्डसमानोदकानां यथायोगम् ।_

 

**              	दशरात्रं त्रिरात्रं वा शावम् आशौचम् उच्यते ।**

**              	ऊनद्विवर्षम् उभयोः सूतकं मातुर् एव हि ॥ ३।१८ ॥**

 

दशरात्रं सपिण्डानां त्रिरात्रं समानोदकानाम् । वाशब्दश् चोभयत्र स्मृत्यन्तरोक्तचतुरहपक्षिण्यादिकल्पानुसारेण यथायोगं विकल्पार्थः शवनिमित्तो ऽशुचिभावः शावम् आशौचम् । ततश् च प्राग् एव संस्कारान् मरणप्रभृति दशरात्रम् इति केचित् । तद् उच्यत इति वदन्न् आचार्यो निराकरोति । कृतोदकानाम् अपवदनानन्तरम् अन्यैर् लोकयात्रिकैः शावम् आशौचं प्रति सपिण्डादिभिः पृष्टैर् दशरात्रादिकल्पेन क्रियताम् इत्य् एवम् उच्यत इत्य् अभिप्रायः । ततश् च संस्काराद्य् एव स्यात् । तदभावे तु स्मृत्यन्तरान् मरणाद्य् एवेति व्यवस्था । अनुच्यमानम् अपि तु ऊनद्विवार्षिकम् उभयोः सपिण्डसमानोदकयोस् तुल्यकल्पम् एव । स्याद् इति शेषः । सूतकं तु मुख्यवृत्त्या मातुर् एव यस्मात् तस्मात् तदनुसारेणैव गर्भस्रंसनादौ गर्भमासतुल्यरात्रादिकल्पस् तदर्थतयैव योज्य इत्य् अभिप्रायः । यद् वा अयम् अङ्गस्पर्शावधिविधानार्थः श्लोकः । शूद्रादिक्रमेण ब्राह्मणान्तानाम् आत्मीयाशौचकल्पतृतीयांशत्वेन दशरात्रादिनाङ्गस्पर्शः । ततश् च दशरात्रं शूद्रस्य ब्राह्मणस्य त्रिरात्रम् । वाशब्दात् पञ्चरात्रं चतूरात्रं वैश्यराजन्ययोः शववद् अङ्गस्पर्शाभावेनाशौचम् उच्यते । ऊनद्विवार्षिकं चोभयोर् मातापित्रोर् एवाशौचत्रिभागत्वेनात्मीयाशौचकल्पतृतीयांशत्वेन दशरात्रादिनाङ्गस्पर्शाभावः । सूतकं तु मातुर् एव । तथा च वसिष्ठः ।

                    	नाशौचं सूतके पुंसः संसर्गं चेन् न गच्छति ।

                    	रजस् तत्राशुचिकरं तच् च पुंसि न विद्यते ॥ इति (वध् ४।२३) ॥ १८ ॥

 

_इदानीम् आशौचकालपरिमाणम् आह ।_

 

**              	ब्राह्मणस्य दशाहं तु भवति प्रेतसूतकम् ।**

**              	क्षत्रस्य द्वादशाहानि विशां पञ्चदशैव वा ॥ ३।१९ ॥**

**              	त्रिंशद् दिनानि शूद्रस्य प्रेतसूतकम् उच्यते ।**

**              	अन्तरा जन्ममरणे शेषाहोभिर् विशुध्यति ॥ ३।२० ॥**

 

"ब्राहमणस्य दशाहं तु" इत्य् अधिकनिवृत्त्यर्थस् तुशब्दः । प्रेतं च सूतकं च प्रेतसूतकं, प्रेतत्वनिमित्तं जन्मनिमित्तं च दशरात्रावधि ब्राह्मणस्याशौचं भवतीत्य् अर्थः । "विशां पञ्चदशैव वा" इति वाशब्दः स्मृत्यन्तरोकावध्यन्तरविकल्पार्थतया सर्वत्राविशेषेण द्रष्टव्यः । शूद्रसंबन्धितया च पुनः प्रेतसूतकवचनम् अशूद्राणां वर्णापशदानां निवृत्त्यर्थम् । जन्ममरणयोश् च समानजातीयत्वेन पुनर् अन्तरा जन्ममरणे पूर्वाशौचकालशेषेणैव शुद्धिः । तथा च स्मृत्यन्तरम्: "जन्ममरणयोस् तुल्योपनिपातश् चेद् आ त्रिरात्रशेषणात् पूर्वेणैव शुद्धिः, न्यूने त्रिरात्रपूरणं, पुरोदयाद् अन्त्ये त्रिरात्रम् उदिते तु यथोक्तम्" इति । स्पष्टम् अन्यत् ॥ १९, २० ॥

 

_किं चानयत् ।_

 

**              	गर्भस्रावे मासतुल्या निशाः शुद्धेस् तु कारणम् ।**

**              	प्रोषिते कालशेषः स्यात् पूर्णे दत्त्वोदकं शुचिः ॥ ३।२१ ॥**

 

गर्भस्रावे माससंख्याताहोरात्राणि चाशौचम् । एतच् च मातृविषयम् एव । सपिण्डानां तु त्रिरात्रम् एव, वसिष्ठवचनात्: "गर्भपतने सपिण्डानां त्रिरात्रम् आशौचम्" इति (वध् ४।३४) । प्रोषिते ज्ञाते ज्ञानप्रभृत्यवशिष्टकालम् आशौचं स्यात् । पूर्णे तु दशरात्रादाव् आशौचकाले दत्त्वोदकम् उदकदानसंभन्धिविहितत्रिरात्रेणैव शुचिः स्यात् । यद् वा स्मृत्यन्तरानुसारात् पूर्णे संवत्सरे दत्त्वोदकं सद्यः शौचम् इति योज्यम् ॥ २१ ॥

 

_अविशेषेणैव तु सर्ववर्णानाम् ।_

 

**              	अहस् त्व् अदत्तकन्यासु बालेषु च विशोधनम् ।**

**              	गुर्वन्तेवास्यनूचानमातुलश्रोत्रियेषु च ॥ ३।२२ ॥**

 

अहःशब्दो ऽहोरात्रवचनः, अनन्तरश्लोके तद् अहर् इति तन्मात्रार्थं पुनर् वचनात् । अहस् त्व् अदत्तकन्यास्व् इत्य् अद्भिर् वाचा च यद् दानम्, तदपेक्षयावसेयम् । तुशब्दः कल्पनान्तरार्थः प्रत्तादिविषयत्वेन । अन्तेवासी शिल्पशिष्यः । तत्संनिधियोगाच् च तद्गुराव् एव गुरुशब्दः । अनूचानः अनुवक्तैवोपाध्यायः । मातुलो मातुः सोदर्यः श्रोत्रियश् चानुपसंपन्नः, अनाश्रितप्रातिवेश्यादिर् इत्य् अर्थः । मुख्यगुर्वादीनां तु स्मृत्यन्तरोक्तं द्रष्टव्यम् ॥ २२ ॥

 

_सर्ववर्णावैशेषिकत्वेनैव च ।_

 

**              	अनौरसेषु पुत्रेषु भार्यास्व् अन्यगतासु च ।**

**              	निवासराजनि तथा तद् अहः शुद्धिकारणम् ॥ ३।२३ ॥**

 

अनौरसवचनं बीजक्षेत्रसंबन्धव्यतिरेकपरत्वाद् दत्तकादिविषयं द्रष्टव्यम् । भार्यात्वेनान्यसंबद्धासु । आगतासु अवरुद्धास्व् इति यावत् । निवासहेतुभूते न्यायवृत्ते क्षत्रिये राजनि । तथाशब्दाद् एवमाद्युक्तप्रकारनिश्चयः । एषां विपत्तौ तद् एवाहः शुद्धिकारणं, नाहोरात्रम् इत्य् अर्थः ॥ २३ ॥

 

_सपिण्डतयैव प्राप्तस्य यथोक्ताशौचकल्पस्यापवादार्थम् आह ।_

 

**              	गोनृपब्रह्महतानाम् अन्वक्षं चात्मघातिनाम् ।**

**              	प्रायानाशकशस्त्राग्निविषाद्यैर् इच्छतां स्वयम् ॥ ३।२४ ॥**

 

गवादिभिर् अनिच्छताम् अपि व्यापादितानाम् अन्वक्षम् आशौचं स्यात् । अक्षम् इन्द्रियं तदुपलब्धिवृत्त्या, यावद् दर्शनम् इत्य् अर्थः । ततश् चादर्शनाच् छुद्धिः । अशुद्धिवचनाच् च दर्शनम् अप्य् अकर्तव्यम् एवेति ज्ञापयति । प्रायादिभिश् च स्वयम् इच्छताम् आत्मव्यापादने ऽन्वक्षम् एव । स्वयम् इति वचनं ब्राह्मणाद्यर्थनिवृत्त्यर्थम् । प्रायो महापथगमनम् । आम्नायश् चेच्छयैव ज्ञप्त्यर्थम् आत्मव्यापादनाभ्युपगमं दर्शयति: "यद्य् उ मा मारयिष्यति यज्ञं विकृष्टम् अनु विक्रक्ष्य" इत्यादि (श्ब् ११।८।४।२) ॥ २४ ॥

 

_कार्यान्तरोपरोधाच् च ।_

 

**              	महीपतीनां नाशौचं हतानां विद्युता तथा ।**

**              	गोब्राह्मणार्थे संग्रामे यस्य नेच्छति भूमिपः ॥ ३।२५ ॥**

 

महीपतीनां राज्ञां पालनार्थम् आशौचाभावः । तदर्थं यस्याशौचाभावम् इच्छति राजा प्राड्विवाकादेः, तस्याप्य् आशौचाभावः । विद्युदादिहतानां तु निर्दोषत्वे ऽपि वचनात्, गोब्राह्मणाद्यर्थे त्व् अभ्युदयातिरेकाद् एवेत्य् अवगन्तव्यम् ॥ २५ ॥

 

_अनुगन्तॄणां त्व् इदानीम् आह ।_

 

**              	ब्राःमणेनानुगन्तव्यो न शूद्रो हि मृतः क्वचित् ।**

 

क्वचिद् इत्य् आपद्य् अप्य् अननुगमार्थम् ।

 

_यस् त्व् अनुगन्तव्यो ज्ञातिर् अज्ञातिर् वा सजातीयः, तम् अपि ।_

 

**              	अनुगम्याम्भसि स्नात्वा स्पृष्ट्वाग्निं घृतभुक् शुचिः ॥ ३।२६ ॥**

 

अम्भोवचनं बहिः स्नानक्रियार्थम् । स्पष्टम् अन्यत् ॥ २६ ॥

 

_सपिण्डत्वे ऽपि च ।_

 

**              	ऋत्विजां दीक्षितानां च याज्ञे कर्मणि कुर्वताम् ।**

**              	सत्रिव्रतिब्रह्मचारिदातृब्रह्मविदां तथा ॥ ३।२७ ॥**

**              	दाने विवाहे यज्ञे च संग्रामे देशविप्लवे ।**

**              	आपद्य् अपि च कष्टायां सद्यःशौचं विधीयते ॥ ३।२८ ॥**

 

ऋत्विग्दीक्षितवचनं वरणदीक्षामात्रप्रवृत्त्यैव प्राग् एव यज्ञारम्भाद् आशौचनिवृत्त्यर्थम् । "याज्ञे कर्मणि कुर्वताम्" इति अनृत्विजाम् अपि चमसाधवर्य्वादीनां परिग्रहार्थम् । सत्री प्रसिद्धः । आदिष्टप्रायश्चित्ती व्रती । ब्रह्मचारी उपकुर्वाणको नैष्ठिकश् च । दाता सततप्रवृत्तहिरण्यादिदानः । ब्रह्मवित् तादर्थ्याधिकारात् परिव्राजकः, तदुपासनैकनिष्ठो वा । तथाशब्दो वनस्थाद्यर्थः । दानादौ च तत्संबन्धब्राह्मणाभिमुख्यकरणाद्यङ्गेन प्रस्तुते राष्ट्रभङ्गादौ च देशविप्लवे अन्यस्यां वा निर्व्याजकष्टायाम् आपदि । "सद्यःशौचं विधीयते" इति विचिकित्सानिवृत्त्यर्थम् ॥ २७–२८ ॥

 

_एवं शावाशौचम् अभिधायेदानीं सूतकाश्रयं विशेषापवादम् आह ।_

 

**              	पित्रोस् तु सूतकं मातुस् तद् असृग्दर्शनाद् ध्रुवम् ।**

**              	तद् अहर् न प्रदुष्येत पूर्वेषां जन्मकारणात् ॥ ३।२९ ॥**

 

मातापित्रोर् बीजशोणितसंबन्धाद् अङ्गस्पर्शायोग्यत्वकरं सूतकं, न पुनः सपिण्डानाम् अपि, तदसंभवात् । एवं चेन् मातुर् एव, तदसृग्दर्शनात् । ध्रुवं निश्चितम् इत्य् अर्थः । तथा च स्वायम्भुवम् ।

                    	सर्वेषां शावम् आशौचं मातापित्रोस् तु सूतकम् ।

                    	सूतकं मातुर् एव स्याद् उपस्पृश्य पिता शुचिः ॥ इति । (म्ध् ५।६२)

शावशब्दो ऽङ्गस्पर्शाभावप्रतिपत्त्यर्थः । यद् अपि चानयत् सपिण्डसामान्यं दानाद्यनधिकारलक्षणम् आशौचं तदपेक्षयापि यस्मिन्न् अहनि पुत्रो जातस् तदहर् न प्रदुष्येत । किम् अर्थम् । पूर्वेषां पित्रादीनां पितॄणां जन्मकारणात् । जन्मनि श्राद्धकारणाद् इत्य् अर्थः । प्रशब्दाच् च भोक्तॄणाम् अप्य् अदोष इति गम्यते ॥ २९ ॥

 

_अयं तु सामान्येन पुरुषमात्रधर्मः ।_

 

**              	उदक्याशौचिभिः स्नायात् संस्पृष्टस् तैर् उपस्पृशेत् ।**

**              	अब्लिङ्गाभिर् जपेच् चैव सावित्रीं मनसा सकृत् ॥ ३।३० ॥**

 

उदक्या रजस्वला, आशौचिनो ऽङ्गस्पर्शानर्हाः, तैः स्पृष्टः स्नायात् । कामतस् तु संगम्य तैः स्पृष्टो ऽब्लिङ्गाभिः "आपो हि ष्ठा" इत्यादिभिः स्नात्वोपस्पृशेत् । आचामेद् इत्य् अर्थः । आचम्य सावित्रीं मनसा सकृज् जप्त्वा शुध्यतीत्य् अवसेयम् ।

        	इदं त्व् अत्र चिन्त्यम् । अनेकधा विरोधिनाम् आशौचवाक्यानां कथं विषयकल्पनेति । तद् यथा: स्वयम्भुवा "दशाहं शावम् आशौचम्" (म्ध् ५।५९) इत्य् अत्र चत्वारः कल्पाः प्रदर्शिताः । दशाहः, तथा "आ वा सञ्चयनाद् अस्थ्नाम्" (म्ध् ५।५९) इत्य् अनेन चतुरहः, "त्र्यहम् एकाहम् एव वा" (म्ध् ५।५९) इत्य् अनेन त्र्यहैकाहौ । तथा पराशरेण ।

                    	ब्राह्मणस्य त्रिरात्रं तु शावम् आशौचम् उच्यते ।

                    	क्षत्रियस्य दशाहानि वैश्यसैकादशैव तु ॥ इति ।

गौतमेनापि: "शावम् आशौचं दशरात्रम् अनृत्विग्दीक्षितब्रह्मचारिणां सपिण्डानाम्" इत्य् उपक्रम्य, "एकादशरात्रं क्षत्रियस्य द्वादशरात्रं वैश्यस्य" (ग्ध् १४।१–३) इत्य् उक्तम् । वसिष्ठेनाप्य् उक्तम्: "ब्राह्मणो दशरात्रेण पञ्चदशरात्रेण क्षत्रियो वैश्यो विंशतिरात्रेण" इति (वध् ४।२७–२९) । शूद्रस्य तु मास एव सर्वत्रोक्तः । तत्र केचिच् छ्लोकान्तरारम्भसामर्थ्याद् वृत्तस्वाध्यायाद्यपेक्षया विषयव्यवस्थां वर्णयन्ति ।

                    	एकाहाच् छुध्यते विप्रो यो ऽग्निवेदसमन्वितः । (प्स्म् ३।५)

इत्यादि । तत् तु नातीव सम्यक् । यदि हि वृत्ताद्यपेक्षयैकाहाद्य् उच्येत, तदा

                    	उभयत्र दशाहानि कुलस्यान्नं न भुज्यते ।

                    	दानं प्रतिग्रहो यज्ञः स्वाध्यायश् च निवर्तते ॥

इत्याद्य् अनुपपन्नम् एव स्यात् । गौतमो ऽपि च दीकितादिपर्युदासेन दशरात्रं विदधद् वृत्तादिमताम् एवैतद् इति ज्ञापयति । एवं सर्वस्मृत्यन्तरेषु स्वाध्यायाद्यनधिकार एवाशौचम्, तद्धीनस्य च स्वभावसिद्धो ऽनधिकार इति किम् आशौचं करिष्यति । तथा दक्षेण सद्यःशौचादिदशपक्षं सूतकं प्रक्रम्योक्तम् ।

                    	व्याधितस्य कदर्यस्य ऋणग्रस्तस्य सर्वदा ।

                    	क्रियाहीनस्य मूर्खस्य स्त्रीजितस्य विशेषतः ॥

                    	व्यसनासक्तचित्तस्य पराधीनस्य नित्यशः ।

                    	श्रद्धात्यागविहीनस्य भस्मान्तं सूतकं भवेत् ॥ इति ।

एवंजातीयकानां स्वभावसिद्धानाम् आ मरणाद् अनपाय्येवाशौचम्, नाशौचविधिविषयभाक्त्वम् एषाम् इत्य् अभिप्रायः ।

        	<span style="text-decoration:underline;">कथं तर्ह्य्</span> अयं श्लोकः: "एकाहाच् छुध्यते विप्रः" इति (प्स्म् ३।५) । निन्दार्थवादत्वेन भस्मान्तसूतकवचनवद् एतद् अपि वृत्तादिप्रशंसामात्रार्थं प्रक्रमानुसारात् स्मृत्यन्तराद् न्यायविरोधाच् च द्रष्टव्यम् । न हि वेदरहितस्याग्निसंयोगो ऽस्ति । स्तुत्यर्थतायां त्व् अविरोधः । एवं पाराशर्यम् अपि ।

                    	नामधारकविप्राणां दशाहं सूतकं भवेत् । (प्स्म् ३।६)

इत्यादि योज्यम् । अन्ये तु,

                    	दन्तजाते ऽनुजाते च कृतचौले च संस्थिते । (म्ध् ५।५८)

इत्य् एतच्छ्लोकानुसारेण वयोऽवस्थापेक्षया व्यवस्थाम् आहुः । जाता दन्ता यस्य स दन्तजातः, तम् अनु पश्चाद् यो जातः सो ऽनुजातः नामकरणाद् ऊर्ध्वं (स्यात्?) प्राग् दन्तजननात् । परतो न्यूनत्रिवर्षो दन्तजातः । परतस् तु प्राग् उपनयनात् कृतचौलः । चशब्दाच् च कृतोपनयनः । तेषु कृतोपनयनादिषु संस्थितेषु दशाहादिकल्पव्यवस्थेति । तद् एतत् कृतचौले त्रिरात्रविधानाद् इतरत्रापि च यथायोगं वचनान्तरारम्भसामर्थ्याद् अयुक्तम् एव । स्वबुद्ध्यनुसारिन्यश् चैताः कल्पनाः । न चैतच् चोदनालक्षणत्वे युक्तम् । कस् तर्हि प्रकारः ।

        	<span style="text-decoration:underline;">उच्यते</span> । सपिण्डोद्देशेनैव हि चत्वारो ऽपि कल्पाः । सपिण्डतापि हि चतुष्प्रकारैव । यथोक्तम्: "पिण्डनिवृत्तिः सप्तमे पञ्चमे वा" इति (ग्ध् १४।१३) । वृत्ते वर्तमाने चेति चोभय्था सूत्रार्थयोजनाद् एतद् आपद्येते: पञ्चमे षष्ठे वा सप्तमे ऽष्टमे वा पुरुषे पिण्डनिवृत्तिर् इति । अत एवोक्तम् ।

                    	सपिण्डता तु पुरुषे सप्तमे विनिवर्तते । इति । (म्ध् ५।६०)

सप्तमे विगते ऽष्टमे निवर्तत एव, न परतः प्रवर्तत इत्य् अर्थः । तद् एवं चतुष्प्रकारां सपिण्डताम् आलोच्य, यथासंनिकर्षं दशाहादिकल्पयोजना । ततश् च समानोदकानां चतुष्प्रकाराणां त्र्यहपक्षिण्येकाहसद्यःशौचादिकल्पव्यवस्थाप्य् उपपन्ना भवति । पिण्डनिवृत्तिकल्पनायाम् एव तु कथं व्यवस्थेति चेद्, उक्तम् "पिण्डकरणे प्रथमः पितॄणां प्रेतः स्यात् पुत्रवांश् चेत्" इत्युपक्रम्य, "निवर्तते चतुर्थे" इति (पार्ग् ३।१०।५०–५१) । अतः प्रमीतपितृकस्य पञ्चमे पिण्डनिवृत्तिः, एवं जीवपितृकस्य षष्ठे, जीवपितामहस्य सप्तमे, जीवप्रपितामहस्याष्टम इति व्यवस्था । सहनिवसतां च पितृनिमित्तम् एव पुत्राणाम् आशौचम् । पृथङ्निवासे तु प्रत्यात्मिकम् । तथा च पराशरो निवासभेदाभिप्रायेणैवाह ।

                    	संपर्केषु निवृत्तानां न प्रेतं नैव सूतकम् । इति ॥

एवं सर्ववर्णाणां सपिण्डसमानोदकत्वेनाशौचकल्पव्यवस्था योज्या । ब्राह्मणादिजन्मानुसारेण वाक्यव्यवस्था । "वैश्यवच् छौचकल्पः स्यात्" (म्ध् ५।१४०) इत्य् एतदनुसाराच् च शूद्रस्याप्य् अनेककल्पप्रसङ्गे पूर्ववद् योज्यम् । "न्यायवर्तिनाम्" (म्ध् ५।१४०) इति वचनाद् द्विजात्याश्रितशूद्रविषय एवायम्, इतरस्य त्व् अष्टपौरुष्य् एव सपिण्डता । मास एवास्यैकः शुद्धिप्रकारः । क्षत्रियादीनां तु ब्राह्मणादिजातविषयतया च ब्राह्मणादीनां त्रिपुरुषम् एव सपिण्डता । तथा च शङ्खः: "पिण्डस् त्व् आवर्तते त्रिषु" इति । आशौचकल्पश् च प्रत्यात्मिक एव "एकपिण्डाः पृथक्शौचाः" इति वचनात् । एवं च पितृव्यतत्पुत्रादिविषयं स्वपुत्रादिविषयतया तु सहनिवासिनां पितृतुल्यम् एवाशौचम् । तथा चोक्तम् ।

                    	मृते सूते तु दासानां पुत्राणां चानुलोमिनाम् ।

                    	स्वामितुल्यं भवेच् छौचम् ऋते स्वामिनि यौतकम् । इति ।

पितुः पुनः ।

                    	वर्णाणाम् आनुलोम्येन स्त्रीणाम् एको यदा पतिः ।

                    	दशाहषट्त्र्यहैकाहाः सूतके मृतके तथा ॥ इति ।

अनया दिशा सर्वेषाम् आशौचकल्पानां विषयकल्पना । यदि त्व् अवश्यं वृत्ताद्यपेक्षयापि विषयकल्पना, ततो वरम् अश्वस्तनत्रै(य)हिकादिवृत्तिविशेषापेक्षयैव, दृष्टार्थत्वात् । यत् तु गौतमीयम् "राज्ञां च कार्यविरोधात्" (ग्ध् १४।४५) इत्यादिसद्यःशौचाभिधानं तद् धेत्वभिधानात् प्रवृत्तब्रह्मयज्ञानां तन्मात्र एव द्रष्टव्यम् । अध्यापनप्रवृत्तेर् वाश्वस्तनिकादिवद् एव स्वाध्याये । एवं सत्रिव्रतिप्रभृतीनाम् अपि तन्मात्रतयैवाशौचनिवृत्तिर् अवगन्तव्येत्य् एषा दिक् । सूतकम् अप्य् एवम् एवातिदेशानुसाराद् योज्यम् । अन्ये तु दशाहमात्रातिदेशं सूतकं मन्यन्ते । तत् पुनर् अशाब्दत्वाद् अकिंचित् । यत् तु मातुर् एकाहादिप्रसङ्गात् समाचारात् स्मृत्यन्तरोक्तदशरात्रसमालम्भनादिविरोधाच् च दशाहातिदेश इति, तन् मातापित्रोः सपिण्डतावधिविशेषाश्रयचतुरहाद्यप्रसङ्गात् फल्गुप्रायम् एव स्यात् । अतः शावाशौचवद् अत्राप्य् अतिदेशानुसारिण्य् एव व्यवस्थाकल्पनेत्य् अनवद्यम् । यत् तु "सूतकं मातुर् एव स्यात्" इति, तद् अङ्गस्पर्शप्रतिषेधार्थम् इति व्याख्यातम् एव । यत् तु,

                    	निरस्य तु पुमाञ् छुक्लम् उपस्पृश्यैव शुध्यति ।

                    	बैजिकाद् अभिसंबन्धाद् अनुरुन्ध्याद् अघं त्र्यहम् ॥ (म्ध् ५।६३)

इति, तच् छूद्रविषयम् अवरुद्धदासीसंबन्धेन नियोगसंबन्धेन वा द्रष्टव्यम् । अवरुद्धदासीविषयत्वेन तु निरस्य शुक्लं पुत्रजन्मादाव् उपस्पृश्य सद्य एव शुचिः । नियोगपक्षेण तु "बैजिकाद् अभिसंबन्धात् त्र्यहम्" इत्य् एषा दिक् । कन्याविषयं तु वाक्यत्रयं विषयव्यवस्थयैव पठ्यत इत्य् अविरोधः । तद् यथा ।

                    	अप्रौढायां तु कन्यायां सध्यःशौचं विधीयते ।

इत्येतद्वाक्यानुसाराद् अकृतचूडाविषयं द्रष्टव्यम् । "अहस् त्व् अदत्तकन्यासु" (य्ध् ३।२२) इत्येतत् कृतचूडायाम् अदत्तायाम् । दत्तायां तु मानवं, येभ्यो दत्ता तेषां त्रिरात्रम् एवास्तु यैर् दत्ता तेषां चैकाहादिना,

                    	यथोक्तेनैव कल्पेन शुद्ध्यन्ति तु सनाभयः । (म्ध् ५।७२)

इति वचनात् । अन्ये तु "यथोक्तेनैव कल्पेन" इति दशरात्रं वर्णयन्ति । यत् तु स्वशास्त्रानुसारेण क्लिष्टकल्पनया प्रतीयमानम् अपि न्यायसमाचारस्मृत्यन्तरानुसाराद् अयुक्तम् एव । प्रोषितप्रेतवाक्यानि तु त्रिरात्रपक्षिण्येकाहसध्यःशौचविषयाणि सपिण्डताविधिविशेषानुसारेणैव व्याख्येयानि । मातुलादिविषयत्वेन तु,

                    	विशुध्यति त्रिरात्रेण मातुर् आप्तांश् च बान्धवान् । (म्ध् ५।१०१)

इति वचनान् निर्हरणकर्तुर् एव त्रिरात्रम्, अन्यस्य तु पक्षिण्य् एव । एकाहस् तु सापत्नादिविषय एव । सपिण्डसमानोदकव्यतिरेकेण च सर्वत्र क्षपणमात्रम् अनुज्ज्वलवेषतालक्षणम् आशौचसादृश्याद् आशौचवचनं द्रष्टव्यम्, न तु यज्ञाद्यधिकारनिवृत्तिः,

                    	सब्रह्मचारिण्य् एकाहम् अतीते क्षपणं स्मृतम् । (म्ध् ५।७१)

इति प्रक्रमात् समाचाराच् च । एवं सर्वथा सर्ववाक्यानां व्यवस्थासिद्धिर् इति अलं प्रसङ्गेन ॥ ३० ॥

 

_एवं तावद् विस्पष्टविजाननिमित्तकं सर्वत्र सर्वथा चाशौचविधिम् उक्त्वा स्वभावोपहतस्येदानीं निसर्गजाविद्योपप्लवाद् आत्मन इन्द्रियाणां शरीरस्य तदुपकरणस्य वा सम्यक् संशुद्धिकारणं सामान्येनैवाह ।_

 

                    	**कालो ऽग्निः कर्म मृद् वायुर् मनो ज्ञानं तपो जलम् ।**

**              	पश्चात्तापो निराहारः सर्वे ऽमी शुद्धिहेतवः ॥ ३।३१ ॥**

 

अग्निर् इति तेजस उदाहरणम् । मृत् पृथिव्याः । जलवाय्वोस् तु स्वरूपेणैवोपादानम् । एतानि पृथिव्यादीनि चत्वारि महाभूतानि एतदात्मकस्य बाह्यस्योपकरणस्य व्यस्तसमस्तात्मना यथायोगं शुद्धिसाधनानि, कालकर्मणोस् तु बाह्यस्याभ्यन्तरस्य चात्मन इन्द्र्यग्रामस्य च, मन इन्द्रियान्तराणां, मनसस् तु वक्ष्यति, अवशिष्टानि ज्ञानादीन्य् आत्मनः । एवं यथायोगम् अविशेषेण वा सर्वत्र सर्वे ऽमी शुद्धिहेतव इत्य् अवसेयम् । सर्वेषां स्वदेशदेशान्तराभिहितस्वविषयशुद्धिसाधनानां संक्षेपेण पुनर् वचनार्थतया वायम् उपसंहारार्थो ऽनुवादः ॥ ३१ ॥

 

_एतद् एव स्पष्टयितुं विषयव्यवस्थया प्रपञ्चयति ।_

 

**              	अकार्यकारिणां दानं वेगो नद्यास् तु शुद्धिकृत् ।**

**              	शोध्यस्य मृच् च तोयं च संन्यासो वै द्विजन्मनाम् ॥ ३।३२ ॥**

**              	तपो वेदविदां क्षान्तिर् विदुषां वर्ष्मणो जलम् ।**

 

वर्ष्म शरीरम् । तथा च स्वायंभुवः: "मृद्भिर् अद्भिश् च गात्राणि" इति (च्ड़्। म्ध् ५।१०९) ॥ ३२ ॥

 

_किं च ।_

 

**              	जपः प्रच्छन्नपापानां मनसः सत्यम् उच्यते ॥ ३।३३ ॥**

**              	भूतात्मनस् तपोविद्ये बुद्धेर् ज्ञानं विशोधनम् ।**

**              	क्षेत्रज्ञस्येश्वरज्ञानाद् विशुद्धिः परमा मता ॥ ३।३४ ॥**

 

त्रयः श्लोकाः स्पष्टार्था वक्ष्यमाणोपनिषत्काण्डप्रायश्चित्तकाण्डयोः सूत्रभूता द्रष्टव्याः ॥ ३३–३४ ॥

 

**इत्य् आशौचप्रकरणम् ।**

 

 

**अथापद्धर्मप्रकरणम् ।**

 

_"अकार्यकारिणां दानाच् छुद्धिः" _(य्ध् ३।३२)_ इत्य् अस्य विवेकार्थम् आह ।_

 

**              	क्षात्रेण कर्मणा जीवेद् विषां वाप्य् आपदि द्विजः ।**

**              	निस्तीर्यार्थं तम् उत्सृज्य पाव्यात्मानं न्यसेत् पथि ॥ ३।३५ ॥**

 

क्षात्रेण प्रजापालनादिकर्मणा ब्राह्मणवैश्ययोः वैश्यकर्मणा वा पूर्वयोः, अकार्यभूतेनापि स्ववृत्त्यसंभवलक्षणायाम् आपदि जीवनं धर्म्यम् एव । द्विजवचनाच् च क्षत्रियवैश्यधर्मान् वाचयत्वेन वर्णत्रयसाधारण्यं व्याख्यातम् । तथा च नारदः ।

                    	उत्कृष्टं चापकृष्टं च तयोः कर्म न विद्यते ।

                    	मधमे कर्मणी हित्वा सर्वसाधारणे हि ते ॥ इति । (न्स्म् १।५४)

अकार्यत्वाच् चापत्कल्पत्वम् । तेन ताम् आपदं निस्तीर्य उत्सृज्य चावशिष्टं द्रव्यं दानेन विधिवत् पावयित्वा आत्मानं स्ववृत्तिलक्षण एव पथि स्थापयेत्, न तस्याम् एव क्षत्रियादिवृत्तौ रतिं कुर्याद् इत्य् अभिप्रायः ॥ ३५ ॥

 

_आपद्गतो ऽपि च ।_

 

                    	**फलोपलक्षौमसोममनुष्यापूपवीरुधः ।**

**              	तिलौदनरसक्षारान् दधि क्षीरं घृतं जलम् ॥ ३।३६ ॥**

**              	शस्त्रासवं मधूच्छिष्टं मधु लाक्षाथ बर्हिषः ।**

**              	मृच्चर्मपुष्पकुतपकेशतक्रविषैरकान् ॥ ३।३७ ॥**

**              	कौशेयनीलीलवणमांसैकशफहेतवः ।**

**              	शाकार्द्रौषधिपिण्याकतूलगन्धांस् तथैव च ॥ ३।३८ ॥**

**              	वैश्यवृत्त्यापि संजीवन् विक्रीणीत न कर्हिचित् ।**

**              	धर्मार्थं विक्रयं नेयास् तिला धान्येन तत्समाः ॥ ३।३९ ॥**

 

वैश्यवृत्त्यापि हि ब्राह्मणक्षत्रिययोर् आपदि जीवतोः फलादीनि श्लोकत्रयपठितान्य् अविक्रेयाणि । तत्प्रतिषेधाद् वैश्यस्यैतान्य् अनिषिद्धानीति गम्यते । फलान्य् आम्रादीनि । उपलाः पाशाणशिलादयः पद्मरागादयश् च । क्षौमम् अतसीमयं गोण्यादि । सोमादीनि प्रसिद्धानि । वीरुध आरण्या ओषधयः । अपूपा मण्डकाः । तिलादीनि स्पष्टानि । जलम् आधारस्थम् उद्धृतं वा । मूल्येन तु यद् उदकाहरणं सस्यप्रसेचनाय वप्रम् आपाद्यार्पणं तदुदकविक्रयत्वेन क्रियान्तरार्थत्वान् नाशङ्कनीयम् । शस्त्राणि खड्गादीनि । आसवः खर्जूरादिरसः । रसत्वेन च निषिद्धस्य पुनर्वचनं शब्दान्तराभिधेयत्वात् प्रायश्चित्तविशेषार्थम् एवेत्य् एतद् एव च युक्ततरम् अर्थानुसारित्वात् प्रतिषेधस्य । मधु मद्यम् । उच्छिष्टं प्रसिद्धम् । मधु माक्षिकं मादनं वा मधूच्छिष्टम् उच्यते । अथशब्दो ऽभिधेयान्यत्वप्रतिपत्त्यर्थः । बर्हिष इति तु षष्ठ्यन्तनिर्देशो व्यत्ययप्रतिपत्त्यर्थः । ततश् च तृणमात्रवचनो ऽपि बर्हिःशब्दः संस्कृतत्वानुसारेणाशेषस्रुगादियज्ञसाधनप्रतिषेधर्थः । मृदादीनि प्रसिद्धानि । जलव्याख्यानवच् च योजना । अर्थान्तरत्वाच् च भूमेर् न दोषः । प्रकृतिविकारयोश् चात्र यावदुक्तोपादानम् एव, क्षीरतक्रयोः पृथग्वचनात् । विषैरका विषम् उदकं तत्प्रभवा मत्स्यादयः । कौशेयं त्रसरीमयम् । नीली गुलिका वस्त्राद्यनुप्रविष्टा केवला वा । लवणमांसादीनि प्रसिद्धानि । एकशफा एकखुरा अश्वादयः । हेतवो वधसाधनानि विषादीनि । शाकानाम् अन्यत्र विक्रयोपदेशाद् इह नालिकादीन्य् अभक्ष्याणि प्रत्येतव्यानि । आर्द्रौषधयस् त्व् अलूनाः क्षितिस्थाः, परशस्त्राद्युपहतास् तु न प्रतिषिध्यन्ते । पिण्याकः खलिः । तूलं शल्मल्यादिप्रभवम् । गन्धाः कर्पूरादयः । तथाशब्दः स्मृत्यन्तरोक्तशाणाद्यर्थः । तिलास् त्व् अवैश्यवृत्तिस्थेनापि धर्मार्थं स्वकृष्याद्युत्पन्ना विक्रेयाः, धान्यान्तरपरिवर्तनेन वा वैश्यस्यापि च । अन्यथा तिलविक्रये प्रत्यवायः । तथा चोक्तम् ।

                    	भोजनाभ्यञ्जनाद् दानाद् यो ऽन्यत्र कुरुते तिलैः ।

                    	कृमीभूतः स विष्ठायां पितृभिः सह मज्जति ॥ इति । (म्ध् १०।९१)

कामं वा स्वयं कृष्योत्पाद्यं तिलान् विक्रीणीयाद् इति वैश्यस्य ॥ ३६–३९ ॥

 

_अपि च ।_

 

**              	लवणं तनया लाक्षा पतनीयानि विक्रये ।**

**              	पयो दधि च मद्यं च हीनवर्णकराणि तु ॥ ३।४० ॥**

 

कथं तर्हि शुनःशेफादिविक्रः । श्रुतेः प्रतिषिद्धत्वाद् एव पित्रादिनिन्दाद्वारेण शुनःशेफस्य प्रसंसार्थम् । यद् वा सर्वथाप्य् आपदि स्वप्राणपरिरक्षणार्थम् इत्य् अर्थः ॥ ४० ॥

 

_तद् एव स्पष्टयति ।_

 

                    	**आपद्गतः संप्रगृह्णन् भुञ्जानो वा यतस् ततः ।**

**              	न लिप्येतैनसा विप्रो ज्वलनार्कसमो हि सः ॥ ३।४१ ॥**

 

यथैव ज्वलनश् चण्डालादिगृहेष्व् अपि वर्तमानो ऽर्को वा सर्वत्र साम्येन वर्तमानो निर्दोषः, एवं ब्राह्मणो ऽपि जपादिभिर् आपद्गतः प्रतिलभ्य शरीरम् आर्जितदुरितक्षपणसमर्थ इत्य् आदित्यवद् एव यदृच्छाप्रचारित्वम् अविरुद्धम् ॥ ४१ ॥

 

_यतश् चैतद् एवम् अतः ।_

 

                    	**कृषिः शिल्पं भृतिर् विद्या कुसीदं शकटं गिरिः ।**

**              	सेवानूपो नृपो भैक्षम् आपत्तौ जीवनानि तु ॥ ३।४२ ॥**

 

कृष्यादीनि यथासंभवम् आपदो निस्तरणहेतुत्वेनैकादश जीवनानि । एतानि चोदाहरणार्थत्वेन, सर्वथा तु न तद् अस्ति यद् आपद्य् अकर्तव्यम् इत्य् अभिप्रायः । कृषिः प्रसिद्धा । शिल्पं चित्रकर्मादि । भृतिर् मासादिवृत्त्या परकीयकर्मकरणम् । विद्या मूल्येनाध्यापनम् । कुसीदं प्रायोग्यम् । शकटं मूल्येन शकटवाहनम् । गिरिः पर्वतः तदीयतृणकाष्ठादिविक्रयः तदुपजीवनम् । सेवा प्रसिद्धा । अनूपो नद्यादिकच्छः तदुत्पन्नशाकादिविक्रयः तदुपजीवनम् । नृपो राजा तत्प्रतिग्रहानुजीवनम् । भैक्षं कृताकृतान्नादिभेदेन द्विप्रकारम् ॥ ४२ ॥

 

_दुस्तरत्वाद् एव चापदाम् ।_

 

                    	**बुभुक्षितस् त्र्यहं स्थित्वा धनम् अब्राह्मणाद् धरेत् ।**

**              	प्रतिगृह्य तद् आख्येयम् अभियुक्तेन धर्मतः ॥ ३।४३ ॥**

 

स्वरूपपरिमाणाद्यविप्रतिपत्त्येत्य् अर्थः ॥ ४३ ॥

 

_एवं च राजाभियुक्तस्याविप्रतिपन्नत्वेन ।_

 

                    	**तस्य वृत्तं कुलं शीलं श्रुतम् अध्ययनं सुतान् ।**

**              	ज्ञात्वा राजा कुटुम्बात् स्वाद् धर्म्यां वृत्तिं प्रकल्पयेत् ॥ ३।४४ ॥**

 

तस्य वृत्तादीनि व्यस्तसमस्ततया निरूप्य गुणानुसारेणैव राजा स्वात् स्वकीयाद् धनभाण्डागाराद् अप्य् अन्यानि परिभाव्य कार्यान्तराणि धर्म्यां वृत्तिं धर्माविरोधिनीं यथा वृत्तानुसारेण दृष्टादृष्टार्थात् स्वकर्मणो न हीयते तथाबूतां शाश्वतीं वृत्तिं प्रकल्पयेद् इति ॥ ४४ ॥

** **

**इत्य् आपद्धर्मप्रकरणम् ।**

** **

**अथ वानप्रस्थधर्मप्रकरणम् ।**

 

एवं तावद् आश्रमद्वयम् अभिहितम् । इदानीं गृहस्थाश्रमम् उपभुज्य वलीपलितवतो विद्यमानसन्तानस्य विषयविरक्तस्य च क्रमप्राप्तस् तृतीयो वानप्रथाश्रम उच्यते । पूर्वं तु वेदानुवचनात्मकाद् ब्रह्मचर्याद् अनन्तरं "यम् इच्छेत् तम् आवसेत्" (वध् ७।३) इत्य् एवं न्यायागमानुसारेण व्युत्थानपक्षो ऽभिहितः । तत्र समुच्चयपक्षस् त्व् इदानीम् उच्यते ।

        	<span style="text-decoration:underline;">ननु</span> च युक्तं यद् वैराग्यातिशयाद् दाराहरणाद्यनपेक्षस्य व्युत्थायाश्रमान्तराङ्गीकरणम् । कृतदारस्य तु कामाकृष्टचेतसो यावज्जीवश्रुत्यवरुद्धस्य तद्विरोधितया चाप्रमाणीभूतस्मृत्यर्थानुसारिणी दुःश्लिष्टैवाश्रमान्तरप्रतिपत्तिः । अथ पुनर् वैराग्ययोगाद् एवेत्य् उच्यते ।

        	<span style="text-decoration:underline;">तद् असत्</span> । प्रतिपत्तिकाल एव हि शास्त्रार्थो निरूप्यते, न त्व् अनुष्ठीयमानप्रयोगमध्ये ऽपि ।

        	<span style="text-decoration:underline;">ननु</span> च यथैव कामिनो ऽधिकृतस्यापवृत्तकामस्य प्रयोगमध्ये ऽप्य् अनधिकाराद् व्युत्थानम् । एवम् अत्रापि स्यात् । अपि च जीवतो ऽपि प्रयोगपर्यन्त एवाधिकारः । तत्र पौर्णमास्यन्तरे पूर्वप्रारब्धप्रयोगपर्यवसानात् प्रयोगान्तरे च वैराग्यातिशयाद् अधिकारानवगतेः ।

        	<span style="text-decoration:underline;">मैवम्</span> । युक्तं हि कामिनः फलं प्रति साधनभूत एव धात्वर्थे ऽधिकारावगमाद् वीतायां च फलेच्छायां तद्व्यावृत्तेः जीवतः पुनर् न विध्यर्थाद् अन्यत्र यागादेः साधनत्वं, न च नियोज्यत्वव्यावृत्तिः जीवनानपायात्, प्रयुक्तदारत्वाच् च न तद्गतो ऽपि विशेषः पूर्ववद् अत्र कश्चिच् छक्यते वक्तुम् । प्रयोगभेदाभेदौ त्व् अधिकारहेत्वनपायाद् अकिंचित्कराव् एव । अत्र श्रुतिविरोधात् क्रमेणायुक्त एव वनस्थाश्रमः । अत एव च गौतमेन "ऐकाश्रम्यं त्व् आचार्याः प्रत्यक्षविधानाद् गार्हस्थ्यस्य" (ग्ध् ३।३६) इत्य् उक्तम् । तत्रान्ये पुरुषमेधान्ते वनस्थाद्याश्रमम् आहुः, प्रत्यक्षचोदनानुसारात् । तथा हि: "अथात्मन्य् अग्नीन् समारोप्य" इति प्रकृत्य, "अनवेक्षमाणो ऽरण्यं गच्छेत्" इत्यादि । तद् अप्य् अविशेषेणैव वनस्थादिस्मृत्यारम्भाद् अनुपयोगिप्रायम् एव । जरामर्यवचनं तु लिङ्गाद्, न्यायान्तरापेक्षवचनविध्यनुमानं प्रत्यक्षविधिविरोधात् । अतो वक्तव्यम् एतत् । अत्राभिधीयते: कामादिभिः प्रयुक्तदाराणां यावज्जीवश्रुतिर् इत्य् एतत् प्राग् अप्य् उक्तम् एव । अपगतकामत्वे च तदप्रयुक्ता नैवाग्निहोत्रादिभिर् दाराः प्रयोक्तुं शक्याः । तदभावाच् च कृतदारेषु चरितार्थतया यावज्जीवश्रुत्यनधिकृतानां किम् इत्य् आश्रमान्तरं न स्यात् ।

        	<span style="text-decoration:underline;">ननु</span> चोत्पत्तिं विधयो न प्रयुञ्जते । उत्पन्नस्य तु दारादेः स्वोत्पत्तिहेत्वपाये ऽपि स्वरूपानपायात् तदपेक्षत्वे ऽप्य् अधिकारचोदनानाम् अविरोध एव । न हि कामापाये दाराणाम् अतथात्वम्, अन्यथानेकपत्नीकस्यैकपत्नीविषयकामापगमाद् अपत्नीकत्वप्रसङ्गात् स्मृतिविरोधो ऽपि स्यात् ।

        	<span style="text-decoration:underline;">नैव</span> वयम् उत्पत्तिनिमित्तत्वेन कामापायाद् अपत्नी(क)त्वं ब्रूमः । किं तर्हि । स्वीकृतं हि स्त्री द्रव्यम् । स्वीकरणहेतुर् विवाहसंस्कारः । स्वीकरणं च द्रव्याणां यावत्कार्यं यावत्स्वरूपं वा स्वीकर्त्रभिप्रायानुसारेण । तत्र यद्य् अत्यन्तकामाकृष्टचेतनस् तदादाव् एव यावज्जीवचोदनाम् आलोच्य स्वरूपाश्रयत्वेनैवात्यन्तायोद्वाहकर्मणा स्वीकुर्यात्, ईषत्कामाकृष्टचेतनस् तु यावदर्थम्, आ वलीपलितसंभवात् सन्तानार्थतया वा पुत्रोत्पत्तेर् एव स्वीकरणद्वारत्वाद् उक्तावध्यन्ततैव । दाराभावाच् चाकृतदारस्येव यावज्जीवश्रुतिर् अनियोक्त्र्य् एव । अतस् तद्विरोधो ऽप्य् अनाशङ्कनीयः । स्वीकरणावधिव्यवस्थायां तु जीवनश्रुतेः कृतदाराधिकारत्वाद् एवौदासीन्यम् इत्य् अविरुद्धा क्रमेणापि चतुःसमुच्चयस्मृतिः । एवं च जरामर्यवचनम् अप्य् अपेक्षितावधिसमर्पकत्वात् स्मृतिमूलत्वेन सालम्बनं भवति, अन्यथा तु निरालम्बनत्वाद् अनर्थकम् एव स्यात् । गौतमीयम् अपि यावज्जीवपक्षाङ्गीकरणेनैव "ऐकाश्रम्यं त्व् आचार्याः" (ग्ध् ३।३६) इति व्याख्येयम् । प्रत्यक्षेणैव कामेनात्मसात्कृतदारान् प्रति तथैव विधानाद् गार्हस्थ्यस्येत्य् अभिप्रायः । एवं चावधिपर्यवसानाद् दाराभाव एव । अतश् चास्मिन् पक्षे पुत्रादिषु तत्पालकत्वेनाधिकृतेषु स्वभार्याङ्गीकरणप्रवर्तिकेति विषयभेदेन विकल्पसंभवाद् अविशेषेणैव हि यावज्जीवश्रुतिः । पुरुषमेधयाजिनश् चेच्छायारण्यगमनोपदेशाद् उभयोश् च प्रत्यक्षत्वाद् विषयव्यवस्थाश्रयणम् अविरुद्धम् । सपत्नीकस्य तु वैखानसत्वं यायावरादिकल्पवच् छ्रुत्यविरुद्धम् एव । अतश् चास्मिन् पक्षे साग्निकस्यैवारण्याश्रयणं, न श्रामणकानुसारेणाग्न्याधानम् । यावज्जीवपक्षाङ्गीकरणे तु जरादिसंयोगाद् भार्यामरणे वापवृत्तकामस्य च तदसंभवे किं वनस्थाधिकारो ऽस्तीति, उत्सन्नाभिलाषस्य तावद् दाराद्याहरणहेत्वभावाद् अस्त्य् एव, इतरस्य तु विचार्यम् ।

        	<span style="text-decoration:underline;">अपर आह</span>: उद्वाहकाल एव हि येनैव निरूपितं मयाश्रमान्तरम् अप्य् आस्थेयम् इति तस्य तदवधिक एवं हि दारसंयोग इति तदनुसारी च जीवनाधिकारो ऽपि तदैवापमृज्यते । येन त्व् आदाव् एवामरणान्तः पत्नीसंयोगो ऽवधृतः, तदनुसारेण चामरणाद् एवाग्निहोत्राद्यधिकारः । तस्योत्सन्नाभिलाषित्वे ऽपि च संकल्पानपगमाज् जीवनश्रुत्यवरुद्धस्य कुतस् तदाश्रयान्तरप्रतिपत्तिर् इति । तथा च स्मरन्ति ।

                    	पुनर् दारक्रियां कुर्यात् पुनर् आधानम् एव च । इति । (म्ध् ५।१६८)

        	<span style="text-decoration:underline;">तद् एतद् विचार्यम्</span> । सर्वथाश्रमसमुच्चयो ऽस्तीति नः पक्षः, स चैवम् अप्य् उपपन्नः, पूर्वोक्त एव तु ज्यायान् इति संप्रदायः । "पुनर् दारक्रियाम्" इत्य् एतत् त्व् अप्रवृत्ताश्रमान्तरविषयम् एवेत्य् एषा दिक् ॥

 

_उभयथापि च वनस्थाश्रमप्रवृत्तिम् अव्याहतां मन्यमानः प्रस्तौति ।_

 

**              	सुतविन्यस्तपत्नीकस् तया वानुगतो वने ।**

**              	वानप्रस्थो ब्रह्मचारी साग्निः सौपासनः क्षमी ॥ ३।४५ ॥**

 

स्याद् इति शेषः । "तपो वेदविदां शुद्धिसाधनं क्षान्तिर् विदुषाम्" (य्ध् ३।३३) इति तद् इदानीं प्रपञ्चयति । वानप्रथ इति विशेषाश्रमिणो नामधेयम् । स कदाचित् पूर्वोक्तन्यायानुसारेण सहैव पत्न्या वनं गच्छेद्, विन्यस्य वा सुतादिषु पत्नीम् । यदा च सपत्नीकस् तदा तयानुगतो ऽपि वने वसन् ब्रह्मचार्य् एव स्याद् इति अभिप्रायः । पक्षान्तरे तु सामर्थ्यप्राप्तत्वाद् अवाच्यम् एवैतत् । साग्निर् इति वैतानिकाभिप्रायम् । सौपासन आवसथ्ययुक्तः । गतार्थम् अन्यत् ॥ ४५ ॥

 

_अयं चास्य विशेषः ।_

 

**              	अफालकृष्टेनाग्नींश् च पितॄन् देवातिथींस् तथा ।**

**              	भृत्यांश् च तर्पयेच् छश्वच् छ्मश्रुलोमभृद् आत्मवान् ॥ ३।४६ ॥**

 

साग्निकगमनपक्षे ऽग्निहोत्रादिसाधनत्वेनाफालकृष्टविधानम् । पक्षान्तरे तु वैखानसशास्त्रोक्तस्यैवमादेः प्रदर्शनार्थ उपन्यासः । तथाशब्दश् च पक्षद्वये ऽपि तच्छास्त्रानुसारेण दीक्षादिविशेषप्रकारपरिग्रहार्थः । स्पष्टम् अन्यत् ॥ ४६ ॥

 

_अतिथिपूजाद्यर्थम् एव च ।_

 

**              	अह्नो मासस्य षण्णां वा तथा संवत्सरस्य वा ।**

**              	अर्थस्य निचयं कुर्यात् कृतम् आश्वयुजे त्यजेत् ॥ ३।४७ ॥**

 

तथाशब्दः संवत्सराद् अर्वाग् अनियमार्थम् ॥ ४७ ॥

 

_किं च ।_

 

**              	दान्तस् त्रिषवणस्नायी निवृत्तश् च प्रतिग्रहात् ।**

 

अप्रत्याख्येयतया विहिताद् अपीत्य् अभिप्रायः ॥

 

_सर्वदैव च ।_

 

**              	स्वाध्यायवान् दानशीलः सर्वसत्त्वहिते रतः ॥ ३।४८ ॥**

 

_आत्मभरणाय तु ।_

 

**              	दन्तोलूखलिकः कालपक्वाशी वाश्मकुट्टकः ।**

**              	श्रौतस्मार्तं फलस्नेहैः कर्म कुर्यात् क्रियास् तथा ॥ ३।४९ ॥**

** **

दन्तैर् एवोलूखलार्थं संपादयिता दन्तोलूखलिकः । सतुषान्नभोज इत्य् अर्थः । अश्मकुट्टको वा स्याद् अश्मना संस्कृत्य वितुषं भक्षयितेत्य् अर्थः । शक्त्यपेक्षया चैवमादयः सर्व एव विकल्पा योज्याः । कालपक्वाशितावचनम् अग्निपक्वार्थम् । नित्यत्वेनैवाप्रतिषिद्धाक्षादिफलस्नेहैस् त्व् आज्यसाध्यं श्रौतस्मार्तादिकं कर्म कुर्यात् । क्रियाश् च वनस्थशास्त्रविहिताः । तथा तदुक्तप्रकारेणैवेत्य् अर्थः ॥ ४९ ॥

 

_स्वशक्त्यनुसरिणैव च ।_

 

**              	चान्द्रायणैर् नयेत् कालं कृच्छ्रैर् वा वर्तयेत् सदा ।**

**              	पक्षे गते वाप्य् अश्नीयात् मासे वाहनि वा गते ॥ ३।५० ॥**

 

पुनर् गत इत्य् वचनम् उक्तकालव्यतिरेकेणापि यथासामर्थ्यं विकल्पार्थम् । स्पष्टम् अन्यत् ॥ ५० ॥

 

_नित्यं चाप्रमादित्वेन ।_

 

**              	शुचिर् भूमौ स्वपेद् रात्रौ दिवसं प्रपदैर् नयेत् ।**

**              	स्थानासनविहारैर् वा योगाभ्यासेन वा पुनः ॥ ३।५१ ॥**

 

रात्राव् इति दिवानिवृत्त्यर्थम् । प्रपदैर् इति अग्रोच्छ्रितपाद इत्य् अर्थः । स्थानादीनि स्पष्टानि । योगाभ्यासो वक्ष्यमाणः । पुनर् इति प्रपदादिभिः । पुनः पुनर् विश्रम्येत्य् अर्थः ॥ ५१ ॥

 

_यथासामर्थ्यं च ।_

 

**              	ग्रीष्मे पञ्चाग्निमध्यस्थो वर्षासु स्थण्डिलेशयः ।**

**              	आर्द्रवासाश् च हेमन्ते शक्त्या वापि तपश् चरेत् ॥ ३।५२ ॥**

 

स्थण्डिलवचनम् आवरणनिवृत्त्यर्थम् । ऋज्व् अन्यत् ॥ ५२ ॥

 

_सर्वप्रकारस्य वनस्थस्यायम् एवाश्रमसर्वस्वभूतः परमो धर्मः ।_

 

**              	यः कण्टकैर् वितुदति चन्दनैर् यश् च लिम्पति ।**

**              	अक्रुद्धो ऽपरितुष्टश् च समस् तस्य च तस्य च ॥ ३।५३ ॥**

 

वितुदति विविधं कण्टकादिभिर् व्यथयतीत्य् अर्थः । एवम् उक्तप्रकारेणैव वनस्थाश्रमं पालयेत् ॥ ५३ ॥

 

**              	अग्नीन् वाप्य् आत्मसात् कृत्वा वृक्षावासी मिताशनः ।**

**              	वानप्रस्थगृहेष्व् एव यात्रार्थं भैक्षम् आचरेत् ॥ ३।५४ ॥**

 

सपत्नीकस्य च पत्नीमरणे पत्न्या एवात्मार्धभूताया अग्निभिर् यो दाहः तद् एवात्मसमारोपणम् अन्यस्य तु प्रवृत्ताश्रमस्याशक्तौ वा वैराग्यातिशये वायं विधिः । अनेनैव वादित एव प्रवृत्तिर् इत्य् अवसेयम् ॥ ५४ ॥

 

_वानप्रस्थान्तराभावे तु ।_

 

**              	ग्रामाद् आहृत्य वा ग्रासान् अष्टौ भुञ्जीत वाग्यतः।**

 

आहृत्येति भिक्षाकालव्यतिरेकेण ग्रामप्रेशनिवृत्त्यर्थम् । वाग्यत इति ग्रामजनैर् असंभाषणार्थम् । भोजने तु वाग्यमनस्य प्राप्तत्वाद् अवाच्यम् ॥

 

_वैराग्यातिशये ज्ञानातिशये वा ।_

 

**              	वाय्वशनः प्रागुदीचीं गच्छेद् वावर्ष्मसंक्षयात् ॥ ३।५५ ॥**

 

वाय्वशनो निरशन इत्य् अर्थः । आ वर्ष्मसंक्षयाद् इति । वर्ष्म शरीरम् आ शरीरसंक्षयाद् इत्य् अर्थः । आश्रमसंबन्धिफलविशेषानुपदेशाद् दुष्करत्वाच् चायम् आश्रमो नैयमिक इत्य् अवगम्यते । योगाभ्यासोपदेशाच् चापवर्गसाधनत्वात् कैवल्यप्राप्तिसाधनम् । तथा चाम्न्यायः: "सर्व एते पुण्यलोका भवन्ति ब्रह्मसंस्थो ऽमृतत्वम् एति" (छु २।२३।१) इति ॥ ५५ ॥

 

**इति वानप्रस्थधर्मप्रकरणम् ।**

** **

**अथ यतिधर्मप्रकरणम् ।**

 

_एवं यथोक्तविध्यर्थानुष्ठानात् प्रतिषिद्धार्थोपेक्षणाच् चोत्पन्नवैराग्यतया संजातसम्यग्विज्ञानः परं ब्रह्मापिपायेषुः निरस्ताखिलसांसारिकसुखास्वादाभिलाषः स्वरुचिवैकल्पिकत्वेन ।_

 

**              	गृहाद् वनाद् वा कृत्वेष्टिं सर्ववेदसदक्षिणाम् ।**

**              	प्राजाप्त्यां तदन्ते तान् अग्नीन् आरोप्य चात्मनि ॥ ३।५६ ॥**

**              	अधीतवेदो जपकृत् पुत्रवान् अन्नदो ऽअग्निमान् ।**

**              	शक्त्या च यज्ञकृन् मोक्षे मनः कुर्यात् तु नान्यथा ॥ ३।५७ ॥**

 

प्राजापय्तेष्टिस्वरूपं समारोपणप्रकारश् च संन्यासविधानशास्त्राद् एवावसेयम् । मोक्षे मनः कुर्यात् चतुर्थम् आश्रमम् आश्रयेद् इत्य् अर्थः । तुशब्दो ऽधीतवेदादिक्रमेणैवेत्य् अवधारणार्थः । नान्यथेति तु सामर्थ्यप्राप्तत्वात् प्रशंसार्थो नित्यानुवादः । तथा च स्वायंभुवम् ।

                    	अनधीत्य द्विजो वेदान् अनुत्पाद्य तथात्मजान् ।

                    	अनिष्ट्वा चैव यज्ञैश् च मोक्षम् इच्छन् व्रजत्य् अधः ॥ इति । (म्ध् ६।३७)

<span style="text-decoration:underline;">ननु</span> अनधीतवेदस्य कामं मा भूत् पारिव्राज्यं, पुत्राद्यभावे तु को विरोधः । उक्तम् एतद्: "रागिणां एव गार्हस्थ्यम्" इति । <span style="text-decoration:underline;">तद् यदि</span> कृतदारो ऽपि पुत्राद्युत्पत्ताव् अप्रयत्यैव पारिव्राजम् आश्रयेत् ततश् चोदनार्थातिक्रमान् "मोक्षम् इच्छन् व्रजत्य् अधः" इति युक्तम् एव । वीतरागविषयतया तु "यम् इच्छेत् तम् आवसेत्" (वध् ७।३) इत्य् उक्तम् एव । स्पष्टम् अन्यत् ॥ ५६–५७ ॥

 

                    	**सर्वभूतहितः शान्तस् त्रिदण्डी सकमण्डलुः ।**

**              	एकारामः परिव्रज्य भैक्षार्थं ग्रामम् आश्रयेत् ॥ ३।५८ ॥**

 

सर्वेभ्यो ऽपकारिभ्यो ऽपि भूतेभ्यो ऽनभिद्रोहेण हितः सर्वभूतहितः । यद् वा आत्माभेददर्शनेन सर्वभूतः सर्वात्मभावाच् चानभिद्रोग्धा भवत्य् एव । हितः शान्त इति विशेषणविशेष्यत्वं, भवत्य् अशान्तो व्यभिचारादिना हितः सांख्यादियोगानुसारेणाहितो ऽपि शान्तः तद्व्यवच्छेदार्थं हितः शान्त इति । यद् वा हितो हिंसानारम्भकः शान्तो ऽनुग्रहानारम्भकः । तथा च गौतमः: "हिंसानुग्रहयोर् अनारम्भी" इति (ग्ध् ३।२४–२५) । त्रिदण्डी मनोवाक्कायदण्डाभिप्रायेण "वाग्दण्डोऽथ मनोदण्डः" इत्यादि (म्ध् १२।१०) । त्रिदण्डसंयोगेनैव कमण्डल्वादिसंबन्ध इति गम्यते । एक एवारमते यस् त्व् आत्मरतित्वेन, स एकारामः । एवं ग्रामाद् उच्छिन्नाभिलाषः परिव्रज्यारण्यनित्यो भूत्वा भिक्षार्थम् एव ग्रामम् आश्रयेत्, नान्यदा ग्रामे मुहूर्तम् आतिष्ठेद् इत्य् अभिप्रायः ॥ ५८ ॥

 

                    	**अप्रमत्तश् चरेद् भैक्षं सायाह्ने ऽनुपलक्षितः ।**

**              	रहिते भिक्षुकैर् ग्रामे यात्रामात्रम् अलोलुपः ॥ ३।५९ ॥**

 

स्त्र्यादिसंदर्शनाद् अत्यन्तजितेन्द्रियत्वे ऽपि प्रमादी मा भूद् इत्य् अप्रमत्तश् चरेत् । भैक्षं भिक्षाणां समूहो भैक्षम् । ततश् चैकान्ननिवृत्तिः । सायाह्नो ऽपराह्णः, तस्मिन् । अनुपलक्षितः भिक्षालाभनिमित्तेन पाण्डित्यादिनात्मानम् अप्रख्यापयन्न् इत्य् अर्थः । अपराह्णे ऽपि च यदा सर्वभिक्षुकैर् ग्रामो रहितस् तदा । यात्रामात्रं शरीरधारणमात्रार्थम् । अलोलुपः अलम्पटः । यद् वा द्विविधपरिव्राजकाभिप्रायं भिक्षाटनद्वैविध्यम् अत्रोच्यते । तत्र अप्रमत्तश् चरेद् इत्य् अनेनैकान्नप्रतिषेधेन त्रिदण्डाद्युपलक्षितस्य भैक्षोपसेशः । इतरेण त्रिदण्डाद्यनुपलक्षितस्य ज्ञानभिक्षोर् यात्रामात्रम् एकान्नोपदेशः । तेनैव च रहिते सोपलक्षणभिक्षुकैर् ग्राम इति कालान्तरोपदेषः । तथा च गौतमः: "भिक्षार्थी ग्रामम् इयाज् जघन्यम् अनिवृत्तं चरेत्" (ग्ध् ३।१४–१५) इत्य् एकान्नाभिप्रायेणैवाह । अन्यथा तु भैक्षार्तीत्य् एवावक्ष्यत् । जघन्यम् इति च भिक्षुकान्तरापेक्षयैव कालवचनम् । यत् तु संवर्तोक्तम्,

                    	अष्टौ भिक्षाः समादाय प्रक्षाल्य निशि वाग्यतः ।

इति, तत् सोपलक्षणविषयम् । इतरस्य त्व् एकभिक्षणम् एव । तथा च श्रुतिः: "अथान्यः परिव्राड् एकशाटीपरिहितो मुण्ड उदरपात्र्य् अरण्यनित्यो भिक्षार्थी" इति । अनेनैतद् एव स्पष्टीक्रोति ॥ ५९ ॥

 

_यथायोगं व्यवस्थया तु ।_

 

                    	**यतिपात्राणि मृद्वेणुदार्वलाबुमयानि च ।**

**              	सलिलं शुद्धिर् एतेषां गोवालैश् चावघर्षणम् ॥ ३।६० ॥**

 

मृन्मयादीनि यतिपात्राणि भिक्षार्थं भोजनार्थं च । चशब्दः पत्रपुटाद्यर्थः । स्पष्टम् अन्यत् ॥ ६० ॥

 

_एवं च नित्यम् उत्पन्नवैराग्यः पूर्वोक्तक्रमेण वा पारिव्राज्यम् आस्थाय ततः ।_

 

                    	**संनिरुध्येन्द्रियग्रामं रागद्वेषौ प्रहाय च ।**

**              	भयं हित्वा च बूतानाम् अमृतीभवति द्विजः ॥ ३।६१ ॥**

 

परब्रह्मप्राप्तिर् अमृतीभावः । द्विजग्रहणं ब्राह्मणार्थम्, तेषाम् एव संन्यासोपदेशात् । ऋज्व् अन्यत् ॥ ६१ ॥

 

_किं च ।_

 

                    	**कर्तव्याशयशुद्धिस् तु भिक्षुकेण विशेषतः ।**

**              	ज्ञानोत्पत्तिनिमित्तत्वात् स्वातन्त्र्यकरणाय च ॥ ३।६२ ॥**

 

आशयः शरीरं तच्छुद्धिः पवनजयादिना कर्तव्या ज्ञानभिक्षुणापि, विशेषतस् त्व् इतरेण भिक्षुकेण । सोपलक्षणपरिव्राजकेनेति यावत् । ज्ञानोत्पत्तिनिमित्तत्वाद् विशुद्धाशयस्यैव हि ज्ञानोत्पत्तिर् इत्य् अभिप्रायः । स्वातन्त्र्यकरणाय च परकायप्रवेशादिसिद्ध्यर्थम् ॥ ६२ ॥

 

_अथ किम् आशयशुद्ध्यादिना स्वातन्त्र्यकरणम् एवात्र परमार्थः । नेत्य् उच्यते । स्वातन्त्र्यस्याहिरण्यगर्भलोकमात्रजयहेतोः क्षयिष्णुतया च संसारहेतुत्वाद् दुःखरूपतैव । अतो निरतिशयानन्दावाप्त्यर्थं स्वातन्त्र्यकरणमात्रपरितोषिणा न भवितव्यम् । किं तर्हि ।_

 

                    	**अवेक्ष्यो गर्भवासश् च कर्मजा गतयस् तथा ।**

**              	आधयो व्याधयश् चैव जरा रूपविपर्ययः ॥ ३।६३ ॥**

**              	भवो जातिसहस्रेषु प्रियाप्रियविपर्ययः ।**

**              	ध्यानयोगेन संदृश्यः सूक्ष्म आत्मात्मनि स्थितः ॥ ३।६४ ॥**

 

गर्भवासादयो ह्य् आहिरण्यगर्भव्यापिनः क्लेशाः, तांश् चावेक्ष्य तत्स्वरूपालोचनाद् विरक्तो व्युत्थाय ध्यानयोगेन वक्ष्यमाणप्रकारेण सूक्ष्मः परमात्मा विज्ञानात्मन्य् एवाव्यतिरेकेणावस्थितः सम्यग् द्रष्टव्यः । सर्वम् एव हि कर्मकाण्डम् असारतया मन्तव्यम् इत्य् अभिप्रायः । स्पष्टम् अन्यत् ॥ ६३–६४ ॥

 

_यतश् चैतद् एवम्, अतः ।_

 

**              	नाश्रमः कारणं धर्मे क्रियमाणो भवेद् धि सः ।**

 

कर्मपक्षान्तर्गतेर् आश्रमपरिग्रहो ऽप्य् असार इत्य् अभिप्रायः ।

 

**              	अतो यद् आत्मनो ऽपथ्यं परस्य न तद् आचरेत् ॥ ३।६५ ॥**

 

परस्य प्रकृष्टस्याद्वैतस्य परमात्मनो यद् अपथ्यं संसारकारणं कर्मादि न तद् आचरेत् । ध्यानयोगेनैव तु नित्यं परमात्मनो निदिध्यासनं कुर्याद् इत्य् अर्थः । <span style="text-decoration:underline;">ननु</span> एवं सति यदृच्छाप्रचारितैव प्राप्नोति, कर्मणो ऽनङ्गीकरणात् । <span style="text-decoration:underline;">मैवम्</span> । परलोकार्थतया हि कर्मणो ऽनङ्गीकरणं, क्रियमाणं हि कर्म परलोकारम्भकं मा भूद् इति विहितस्याननुष्ठानम् । निषिद्धं पुनर् अनुष्टीयमानम् एव परलोकारम्भकम् इति तत्परिजिहीर्षया निषिद्धेषु यथानिषेधम् एव वर्तितव्यम् ॥ ६५ ॥

 

_एवं चेत् कर्मसंन्यासिनाम् अपि प्रतिषिद्धार्थवर्जम् अविरुद्धं मन्यमान आह ।_

 

                    	**सत्यम् अस्तेयम् अक्रोधो ह्रीः शौचं धीर् धृतिर् दमः ।**

**              	संयतेन्द्रियता विद्या धर्मः सार्व उदाहृतः ॥ ३।६६ ॥**

 

विधिस्वरूपत्वे ऽपि च सत्यादीनाम् अनृतवर्जनादिरूपतया प्रतिषिद्धपक्षीयत्वम् एवेत्य् अविरोधः । ह्रीर् लज्जा । वर्जनीयतया च तदुपन्यासः पुनर् आजननाभिप्रायेण वा कर्तव्यतायाम् अप्य् अविरोधः । महत्य् एवेयं विदुषो लज्जा यत् पारतन्त्र्येण गर्भवासादिक्लेशवज् जन्मसंगतिः । शौचं तु त्रिविधम् अप्य् अपवर्गानुगुण्यात् कर्तव्यतयैवोपदिश्यते । धीः प्रज्ञा । धृतिर् धारणा । दमो द्वन्द्वसहिष्णुता । संयतेन्द्रियता स्पष्टैव, रूपादिप्रपञ्चोपरतिध्यानं वा । विद्या ब्रह्मणः साक्षात्करणम् । सर्वं चैतत् सत्यादि तदङ्गतयोपदिश्यमानं कर्मसंन्यासिनाम् अप्य् अविरुद्धम् इत्य् अभिप्रेत्याह: अयं सत्यादिको "धर्मः सार्व उदाहृतः" इति । सर्वेषाम् अयं सार्वः । उदाहृत इत्य् उदाहरणार्थम् एतत् । अन्यद् अपि भिक्षाटनादि सर्वविषयम् अविरुद्धम् इत्य् अवसेयम् । अतश् च परमहंसानाम् अपि न कामचारतेत्य् अभिप्रायः । अतः सूक्तः सोपलक्षणादिभेदेन परिव्राजकाश्रमः ।

        	<span style="text-decoration:underline;">अत्र केचिद्</span> इमं पारिव्राज्यप्रकारभेदम् अभ्यसूयन्त सोपलक्षणम् एव पारिव्राज्यं मन्यन्ते । तथा चोक्तं दक्षेण ।

                    	यस्तैतल् लक्षणं नास्ति प्रायश्चित्ती न चाश्रमी । इति ।

वसिष्ठेनापि: "परिव्राजकः सर्वभूताभयदक्षिणां दत्त्वा प्रतिष्ठेत" (वध् १०।१) इत्य् उपक्रम्य तद्धर्मकलापम् अभिधायोपसंहृतम्: "यज्ञोपवीत्य् उदकमण्डलुहस्तः शुचिर् ब्राह्मणो वृषलान्नवर्जी न हीयते ब्रह्मलोकात्" इति (वध् १०।३१) । त्रिदण्डसंयोगेनैव कमण्डल्वादिसंगतिर् इत्य् उक्तम् एव । अतो ऽनुपलक्षणः परिव्राड् इति दुर्भणम् । भिक्षाटनश्लोकस् त्व् अन्यथैव व्याख्यातः । प्रसिद्धस्वायंभुवादिशास्त्रव्यतिरिक्तानि तु स्मृत्यन्तराण्य् अस्पष्टमूलत्वाद् एवैतद्विरोधे ऽनादृत्यान्य् एव । किं चेहापि शौचस्य सर्वधर्मत्वम्, यज्ञोपवीतं च शौचाङ्गम्, अतस् तेनापि सर्वार्थेनैव भाव्यम् । एवं चेत् कथं तदभावः परिव्राजकस्याशङ्क्येत । अतो ऽप्य् अयुक्ततैव । समाचारविरोधश् च स्थित एवेत्य् एषा दिक् ।

        	<span style="text-decoration:underline;">अत्राभिधीयते</span> । अपवर्गार्थं हि पारिव्राज्यं ज्ञानैकसाधनम् । न तत्र कर्मणा प्रयोजनम् इत्य् उक्तम् एव । यत् तु वाचनिकत्वेन त्रिदण्डादिधारणम्, तद् अप्य् आद्यपारिव्राज्यविषयम् एव । इतरस्य त्व् आश्रमनियमानङ्गीकरणं कर्मपक्षीयत्वेन । उक्तं च: "नाश्रमः कारणं धर्मे" इति । यत् तु वासिष्ठम्: "यज्ञोपवीत्य् उदकमण्डलुहस्तः" (वध् १०।१) इति, तद् अप्य् अकर्मसंन्यासिविषयम् एव । कथम् अवगम्यते: "मुण्डो ऽममो ऽपरिग्रहः" (वध् १०।६) इत्य् उपक्रम्य ततः कल्पान्तरत्वेन, "ब्राह्मणकुले वा यल् लभेत तद् भुञ्जीत" (वध् १०।२४) इति विशेषानुक्रमणाद्, आदितश् च "मुण्डो ऽममो ऽपरिग्रहः" (वध् १०।६) इत्य् अनेन कर्मसंन्यसिनाम् अखिलयज्ञोपवीतादिपरिग्रहप्रतिषेधात् । अत एव चेतरार्थं पुनर् यज्ञोपवीतादिप्रतिप्रसवः । अन्यथा त्व् अविरोधितयैव प्राप्तत्वात् तद्वचनम् असमञ्जसं स्यात् । न चाविशेषेण प्रतिप्रसव इत्य् आशङ्कनीयं, क्रमभेदेनोपन्यासात् । अन्यथा हि "एकशाटीपरिहितो ऽजिनेन वा" (वध् १०।९–१०) इति वासःप्रतिप्रसवानन्तरम् एतद् अप्य् उक्तम् अभविष्यत् । प्रकारभेदे त्व् अविरोधः । वाशब्दस्य च व्यवस्थयैवोपपन्नत्वाद् अन्याय्यविकल्पना न स्यात् । स्मृत्यन्तरे तु विस्पष्टैव व्यवस्थाश्रमाणाम्:


    अथान्यः परिव्राड् एकशाटीपरिहितो मुण्ड उदरपात्र्य् अरण्यनित्यो ऽशक्तौ भिक्षार्थी ग्रामं प्रविशेत् सुसायं प्रदक्षिणेनाविचिकित्सन् सार्ववर्णिकं भिक्षाचरणम् अभिशस्तपतितवर्जम् अयज्ञोपवीती शौचनिष्ठः कामम् एकं वैणवं दण्डम् आददीत ।

इत्यादि । आम्न्यायश् च: "व्युत्थायाथ भिक्षाचर्यं चरन्ति" (बाउ ३।५।१) इति समस्तैषणाप्रतिषेधेन कर्मव्युत्थानं दर्शयति । तथा च: " बाल्यं पाण्डित्यं च निर्विद्याथ मुनिः" इत्य् उक्त्वा "ततो व्युत्थाय मौनं चामौनं च निर्विद्येत" (बाउ ३।५।१) इत्य् अमौनम् आश्रमान्तरविहितं तद्विहितं मौनं उभयम् अप्य् अपास्य ज्ञानैकनिष्ठो ऽनन्तरम् अथ ब्राह्मणः परमहंसः स्याद् इत्य् अभिप्रायः । तथा चाश्रमानवकॢप्तिं दर्शयति: "स ब्राह्मणः केन स्याद् येन स्यात् तेनेदृश एव भवति" इति (बाउ ३।५।१) । नात्राश्रमनियमव्यपदेशः, कर्मपक्षीयत्वाद् आश्रमविधानस्य । अन्यथा च विरोधाद् असमञ्जसतैव स्यात् । अतः सूक्तम् "नाश्रमः कारणं धर्मे" इत्यादि । यत् तु शौचाङ्गतया यज्ञोपवीतप्राप्तिर् इति, तद् विद्यमानोपवीतविषयतयैवावसेयम्, तदभावे ऽपि स्त्र्यादीनां शौचाविघातात् । यथा चोपवीताद्यप्राप्तिस् तथोक्तम् एव । अतश् चैवमादयो ऽपि निन्दार्थवादा विद्यमानविषयतयैव द्रष्टव्याः ।

                    	विना यज्ञोपवीतेन मुक्तकक्ष्यशिखो ऽपि वा ।

                    	अकृत्वा पादशौचं च नाचान्तो ऽपि विशुध्यति ॥ इति ।

अन्यथा विशिखस्य ब्रह्मचारिणो ऽप्य् अशुद्धिप्रसङ्गः । तस्माद् विद्यमानानाम् एवोपवीतादीनां शौचाङ्गत्वाद् अनवद्यम् । अनया दिशा सर्ववाक्यानि योजनीयानि । स्मृत्यन्तरेभ्यश् च विष्ण्वादिभ्यो विशेषतश् चतुर्विधः पारिव्राज्यप्रकारभेदो ऽभ्युपगन्तव्यः । एवं तावन् मोक्षार्थत्वेन पारिव्राज्यम् उक्तम् ।

        	<span style="text-decoration:underline;">इदम् इदानीं चिन्त्यते</span>: कुतः पुनर् आत्मनो बद्धस्य मोक्षोपदेशो ऽयम् । यदि तावत् स्वाभाविको बन्धः, ततस् तदुच्छेदानुपपत्तेर् दुश्लिष्टैव । अथ हेत्वन्तरात्, तद् अपि शुद्धत्वाद् ब्रह्मणो ऽनुपपन्नम् एव । किं च यदि शुद्धस्याप्य् आगन्तुको बन्धहेतुः स्यात्, ततो मोक्षप्रयत्नानर्थक्यम् एव स्याद्, मुक्तस्यापि तत्संभवात् ।

        	<span style="text-decoration:underline;">सत्यं</span>, यदि हेत्वभ्युपगमः स्यात् । तत्त्वाग्रहणात्मकत्वेनाविद्योत्थत्वात् प्रपञ्चस्यैवमादिचोद्यानवकाश एव । न चात्मनो व्यतिरिक्तं वस्त्वन्तरं प्रमाणावगम्यं, यद् बन्धहेतुतयोच्येत । आत्मनैव त्व् आत्मनो ऽनुपपन्न एव बन्धादिव्यवहारः । भवति त्व् अज्ञानाद् एकस्मिन्न् अप्य् अग्रहणनिमित्तश् चन्द्र इव द्वित्वप्रतिभासः । तत्त्वेन ब्रह्मणो नान्यद् वस्त्वन्तरम् अस्तीति ब्रह्मविदां स्थितिः । कथं तर्हि विज्ञानात्मनां नानेवोपलब्धिः, अज्ञाननिमित्तैव सेत्य् उक्तम् ॥ ६६ ॥

 

_इमम् एवार्थं योगीन्द्रः प्रपञ्चयन्न् आह ।_

 

                    	**निश्चरन्ति यथा लोहपिण्डात् तप्तात् स्फुलिङ्गकाः ।**

**              	सकाशाद् आत्मनः सर्व आत्मानो ऽपि तथैव हि ॥ ३।६७ ॥**

 

<span style="text-decoration:underline;">ननु</span> एवं परमात्मोपादानत्वं विज्ञानात्मनाम् उक्तम् स्वाभाविकत्वेन । यथैवाग्निवार्णात् तप्ताल् लोहपिण्डाद् विष्फुलिङ्गाः स्वभावाद् एव निमित्तान्तरानपेक्षा निश्चरन्ति, एवं परमात्मनः सकाशाद् विज्ञानात्मानो ऽपीत्य् अस्यार्थः ।

        	<span style="text-decoration:underline;">मैवम्</span>, उपादानपक्षस्य प्रत्युक्तत्वात् । कस् तर्ह्य् अस्यार्थः । अभिन्नस्यापि ब्रह्मणो ऽयम् अविद्योत्थः प्रपञ्च इति । यथानित्येनाबिन्नस्यापि तद् अग्रहणात् पिण्डाद् विष्फुलिङ्गतया भेद उपादानोपादेयत्वं च प्रतिभासते, एवम् एवाभिन्नस्यापि परमात्मनो विज्ञानात्मानो ऽभिन्नास् तदुपादानाश् च तत्त्वाग्रहणात् प्रतिभासन्त इत्य् अनवद्यम् । एवम् अपि यथा द्वैताश्रया धर्माधर्मादिव्यवस्थोपपद्यते कर्मकाण्डाविरोधित्वं च, तथोपरिष्टाद् वक्ष्यामः ॥ ६७ ॥

 

_एवं तावद् अविच्छिन्नो ऽविद्यया विज्ञानात्मानेकदुःखहेतौ संसारे यथा परिवर्तते, तथा प्रपञ्चयति ।_

 

                    	**तत्रात्मा हि स्वयं किंचित् कर्म किंचित् स्वभावतः ।**

**              	करोति किंचिद् अभ्यासाद् धर्माधर्मभवात्मकम् ॥ ३।६८ ॥**

 

तत्र अस्मिन् द्वैतप्रपञ्चे ऽवस्थितो विज्ञानात्मा स्वयम् एव किंचित् कर्म करोति यथा विहितानुष्ठानं, किंचित् स्वभावतो जातमात्र एव स्तनपानादि, किंचिद् अभ्यासाद् व्युत्थायारण्यवासादि  । धर्माधर्मभवात्मकं स्तनपानादि धर्माधर्मव्यतिरिक्तं भवात्मकम् । अथ वा धर्माधर्माभ्यां निमित्तभूताभ्यां संसारबीजत्वेन भवात्मकम् इति योज्यम् । धर्माधर्मयोर् अप्य् विद्यान्तर्गतत्वाद् भ्रान्त्यैव संसारबीजत्वं निःसङ्गत्वाद् ब्रह्मणो ऽवसेयम् । कथं पुनर् निःसङ्गं ब्रह्मेत्य् अवगच्छामः, अजातत्वाद् ब्रह्मणः । <span style="text-decoration:underline;">ननु</span> जायत एवात्मा । <span style="text-decoration:underline;">न हि</span>, प्राग् अपि जन्मनो विद्यमानत्वात् ॥ ६८ ॥

 

_कथं तर्हि जातव्यपदेशः कथं वा प्राग् जन्मनो भावः । उच्यते ।_

 

                    	**निमित्तम् अक्षरं कर्ता बोद्धा ब्रह्म गुणी वशी ।**

**              	अजः शरीरग्रहणात् स जात इति कीर्त्यते ॥ ३।६९ ॥**

 

किम् इदं शरीरग्रहणाद् इति, शरीरतया व्यतिरेकावगमाद् इत्य् अर्थः । व्यतिरेकावगमनिमित्तत्वेन चाक्षरत्वे ऽपि ब्रह्मणः कर्तृत्वाद्युपपत्तिः, भोद्धृतया च सम्यग्ज्ञानोत्पत्त्या परप्राप्त्या ब्रह्मत्वं, विपर्ययाच् च रागद्वेषादिभिर् गुणैर् वशीकृतस्याप्य् अनुच्छिन्न एव जन्मसंबन्धः । ततश् चाज्ञानतः शरीरग्रहणाज् जात इत्य् उपपन्नम् ॥ ६९ ॥

 

_इदानीम् अज्ञानातिरेकाच् छरीरग्रहणं प्रपञ्चयति ।_

 

**              	सर्गादौ स यथाकाशं वायुं ज्योतिर् जलं महीम् ।**

**              	सृजत्य् एकोत्तरगुणांस् तथादत्ते ऽभवन्न् अपि ॥ ३।७० ॥**

 

यथैव हि भगवान् प्रजापतिर् महाप्रलयोत्तरकालम् आदिसर्गे प्रजाः सिसृक्षुर् महाभूतान्य् आकाशादीनि पृथिव्यन्तानि शब्दस्पर्शरूपरसगन्धैर् एकद्वित्रिचतुष्पञ्चगुणयुक्तानि जगन्निर्वृत्त्यर्थं सृजति, एवम् एवायं प्रतिजन्मधर्माद्यनुगृहीतः स्वयम् एवादत्ते । अभवन्न् अपि अनुत्पद्यमानो ऽपि शरीरनिर्वृत्त्यर्थम् इत्य् अर्थः । <span style="text-decoration:underline;">ननु</span> च महाप्रलयसर्जने नैव पिण्डितैर् इष्येते स्रष्टुर् अनुपस्थानादिदोषप्रसङ्गाद् इति वदद्भिः । पारमार्थिकत्वे सत्य् एवमादिचोद्यप्रसङ्गो ऽपि स्यात् । अज्ञानलक्षणे तु प्रपञ्चविलासे ऽनुपपत्तिचोद्यं चाचोद्यम् एव । यदि च स्वरूपे ऽप्य् आगमः प्रमाणं, तदानन्यपरागमप्रतिपन्ने ऽर्थे प्रमाणान्तरविरोधाभिधानम् अयुक्तम् एव । यद् वा परमतनिरासायैवायं श्लोकः । यथैव हि स्रष्टारम् इच्छतां सर्गादौ प्रजापतिर् आकाशादीनि शरीरव्यवहारसिद्ध्यर्थम् उत्पादयति, एवम् एवासत्य् अपि स्रष्टरि स्वयम् एवाविद्यानिबन्धनप्रपञ्चानुसारेणाभवन्न् अप्य् अजायमानो जन्मव्यपदेशाय आदत्ते गृह्णातीत्य् अर्थः ॥ ७० ॥

 

_यथा चाज्ञाननिबन्धन एव शरीरप्रपञ्चो न वस्तुनिबन्धनः, तथा प्रपञ्चयति ।_

 

                    	**आहुत्याप्यय्यते सूर्यस् तस्माद् वृष्टिर् अथौषधिः ।**

**              	तद् अन्नं रसरूपेण शुकल्त्वम् उपगच्छति ॥ ३।७१ ॥**

 

स्वाधिकारनिवृत्त्यर्थम् एव हि हूयमानयानुषङ्गिकफलत्वेन आहुत्याप्याय्यते सूर्यः । तद् उक्तं जाबालिप्रश्ने श्रुताव् अपि: "वेत्थ यथेति व्योमाहुत्या" इति प्रकृत्य, "तस्मिन्न् एतस्मिन्न् अग्नौ देवा रेतो जुह्वति तस्या आहुतेः पुरुषः संभवति" इति (छु ५।३।१–९) ॥ ७१ ॥

 

_नित्यानाम् एव चार्थानां कार्यतयाभिधानात् प्रपञ्चमात्रम् एवैतद् इति स्पष्टयति ।_

 

                    	**स्त्रीपुंसयोः संप्रयोगे विशुद्धे शुक्लशोणिते ।**

**              	पञ्च धातून् स्वयंषष्ठान् आदत्ते युगपत् प्रभुः ॥ ३।७२ ॥**

 

शुक्लशोणितविशुद्धिर् भिषक्छास्त्रात् पूतिगन्धादिव्युदासेनावसेया । धातुशब्दो ऽयम् आकाशादिमहाभूतवचनः । तान् पञ्च । स्वयंषष्ठान् आदत्ते । स्वयंषष्ठान् इति यथैव ह्य् अत्यन्ताव्यतिरिक्तस्यैवात्मनो व्यतिरिकवद् उपादानव्यपदेशो भ्रान्तिनिबन्धनः, तथैवाकाशादीनाम् अपीत्य् अवसेयम् ॥ ७२ ॥

 

_अस्यैव दार्ढ्यार्थं भूयः प्रपञ्चम् आह ।_

 

                    	**इन्द्रियाणि मनः प्राणो ज्ञानम् आयुः सुखं धृतिः ।**

**              	धारणाप्रेरणे दुःखम् इच्छाहंकारम् एव च ॥ ३।७३ ॥**

**              	प्रयत्नाकृतिरूपाणि स्वरद्वेषौ भवाभवौ ।**

**              	तस्येदम् आत्मजं सर्वम् अनादेर् आदिम् इच्छतः ॥ ३।७४ ॥**

 

इन्द्रियादि सर्वम् एवैतत् तस्यैवाकलङ्कस्य ब्रह्मणो ऽनादेर् आदिम् इच्छतो व्यामोहातिरेकाद् आत्मनो ऽव्यतिरेक्य् अपि व्यतिरिक्तवद् आभासत इत्य् अर्थः । विज्ञानात्मताम् आपन्नस्यापि चात्मीयधर्माधर्मानुसारेणात्मजम् एवैतद् वैचित्र्यं सुखदुःखादिलक्षणम् इत्य् अवसेयं, यथेन्द्रियाणि कस्यचिद् अविकलानि कस्यचित् तु विपर्यय इत्य् एवं सर्वत्र योज्यम् । इन्द्रियाणि चक्षुरादीनि हस्तादीनि च । उभयात्मकत्वात् तु मनसो भेदेनाभिधानम् । प्राणादि प्रसिद्धम् । सुखत्वे ऽपि च धृतेस् तत्कारणत्वोपचारात् पृथग्वचनम् । धारणाप्रेरणे शरीरस्यार्थान्तराणां वा । दुःखं प्रसिद्धम् । इच्छाहंकारयोः समासाभिधानं तुल्यहेतुत्वात् । प्रयत्नः स्वाभाविकी कर्मविशेषप्रवृत्तिः । आकृतिरूपे प्रसिद्धे । समासकरणं स्वाभाविकत्वेनैकरूप्यात् । स्वरः शब्दः तद्ग्रहणं च सर्वविषयाणाम् उपलक्षणार्थम् । भवः संसारः अभवो मोक्षः । अपि च यथाद्वैतव्यवहारस्य पारमार्थिकत्वम् अपवर्गानुगुण्यं च तथोपरिष्टाद् वक्ष्यामः । व्यामोहनिबन्धनत्वात् तु तत्प्रवृत्तेः सर्वत्र प्रपञ्चाभिधानम् अविरुद्धम् ॥ ७३–७७ ॥

 

_अविद्यावच्छिन्नस्य च ब्रह्मणः शरीरसंबन्धं तत्स्वरूपं च प्रपञ्चयति ।_

 

                    	**प्रथमे मासि संक्लेदभूतो धातुविमूर्च्छितः ।**

**              	मास्य् अर्बुदं द्वितीये तु तृतीये ऽङ्गेन्द्रियैर् युतः ॥ ३।७५ ॥**

 

निषिक्तं रेतः प्रथमे मासि संक्लिन्नम् अघनीभूतं यस्य शरीरिणः स संक्लेदभूतः । धातवो महाभूतानि विशेषात्मनाभिव्यक्तानि विमूर्च्छितानि यस्य सः धातुविमूर्च्छितः । एवं च कललादिक्रमेणार्बुदावस्थां द्वितीये प्राप्य तृतीये प्रविभक्ताङ्गेन्द्रियाधिष्ठानो भवति ॥ ७५ ॥

 

_इदानीम् अङ्गेन्द्रिययोगं विवेचयति ।_

 

                    	**आकाशाल् लाघवं सौक्ष्म्यं शब्दं श्रोत्रं तथा बलम् ।**

**              	वायोस् तु प्रेरणं चेष्टां**[^११]** व्यूहनं रौक्ष्यम् एव च ॥ ३।७६ ॥**

**              	अग्नेस् तु दर्शनं पक्तिम् औष्ण्यं रूपप्रकाशनम् ।**

**              	रसेभ्यो रसनं शैत्यं स्नेहक्लेदनमार्दवम् ॥ ३।७७ ॥**

**              	भूमेर् गन्धं तथा घ्राणं गौरवं मूर्तिम् एव च ।**

**              	आत्मा गृह्णात्य् अतः सर्वं तृतीये स्पन्दते ततः ॥ ३।७८ ॥**

 

आकाशादिभ्यो महाभूतेभ्यो ऽदृष्टानुसाराल् लाघवादीन् गुणान् शब्दादींश् च विषयान् श्रोत्रादीनीन्द्रियाणि आत्मा संसारं प्रपित्सुर् अत एवाविद्याप्रपञ्चानुसाराद् गृह्णाति । तस्माद् द्वैतव्यवहारान्तःपाती कर्मानुबद्धः स्पन्दत इत्यादि योज्यम् । प्रमाणान्तरमूलत्वाच् चास्यार्थस्यापरत्वाच् च स्मृतेर् इन्द्रियादीनां भौतिकत्वाहंकारित्वादिविवेकाभिनिवेशो न कार्यः । अधिष्ठानानि चाकाशादिभ्यः । इन्द्रियशक्तयस् तु ज्ञानानुपातिताद् आत्मविषयतयैवावसेयाः । स्पष्टम् अन्यत् ॥ ७६–७८ ॥

 

_भिषक्छास्त्रानुसारेणैव च ।_

 

**              	दौहृदस्याप्रदानेन गर्भो दोषम् अवाप्नुयात् ।**

**              	वैरूप्यं मरणं वापि तस्मात् कार्यं प्रियं स्त्रियाः ॥ ३।७९ ॥**

 

दौहृदो भोजनादिविशेषाभिलाषः । स्पष्टम् अन्यत् । प्रमाणान्तरानुसारिणो ऽप्य् अत्राभिधानम् अक्रियायां दोषत्वज्ञापनार्थम् ॥ ७९ ॥

 

_एवं तृतीये ऽङ्गेन्द्रिययुक्तस्य क्रमशः ।_

 

                    	**स्थैर्यं चतुर्थे त्व् अङ्गानां पञ्चमे शोणितोद्भवः ।**

**              	षष्टे बलस्य वर्णस्य नखरोम्णां च संभवः ॥ ३।८० ॥**

 

_किं च ।_

 

                    	**मनसा चेतसा युक्तो नाडिस्नायुसिराततः ।**

**              	सप्तमे चाष्टमे चैव त्वचावान् स्मृतिमान् अपि ॥ ३।८१ ॥**

 

चशब्दात् षष्ठे च मनआदिसंयोगो ऽदृष्टवशाद् भवत्य् एवेत्य् अवगन्तव्यम् ॥ ८१ ॥

 

_परिपूर्नेन्द्रियस्यापि तु यस्मात् ।_

 

**              	पुनर् गर्भं पुनर् धात्रीम् ओजस् तस्य प्रधावति ।**

**              	अष्टमे मास्य् अतो गर्भो जातः प्राणैर् विमुच्यते ॥ ३।८२ ॥**

 

यस्य हि जन्तोर् अन्यस्यां धात्र्यां मातरि गर्भो निष्पन्नः तस्यैवाष्टमे मासि प्रसवः स्यात् । तस्य चौजः प्राणः पूर्वस्माद् गर्भात् पुनर् अन्यं गर्भं पूर्वायाश् च धात्र्या मातुः पुनर् अन्यां धात्रीं मातरं प्रधावति संचरति यस्मात्, तस्माद् अष्टमे मासि जातः प्राणैर् विमुच्यते न जीवतीत्य् अर्थः ॥ ८२ ॥

 

_निर्व्यूढे त्व् अष्टमे मासि कल्याणतः ।_

 

                    	**नवमे दशमे मासि प्रबलैः सूतिमारुतैः ।**

**              	निःसार्यते बाण इव यन्त्रच्छिद्रेण सज्वरः ॥ ३।८३ ॥**

 

प्रमाणान्तरमूलत्वान् नवमादिग्रहणं मासान्तराणान् अप्य् उपलक्षणार्थम् । प्रबलैः सूतिमारुतैर् इति पराधिनतया जन्मप्रदर्शनं लज्जाकरत्वेन वैराग्यातिशयार्थम् । तथैव स्पष्टयति यन्त्रच्छिद्रेण सज्वर इति । एवम् उत्तरत्राप्य् अस्थिसंख्याद्युपवर्णनादौ व्याख्येयम् ॥ ८३ ॥

 

_इदम् एवाविद्याविलसितं भूयः प्रपञ्चयति ।_

 

**              	तस्य षोढा शरीरं तत् षट् त्वचो धारयन्ति हि ।**

**              	षडङ्गानि तथास्थ्नां च सषष्टिं वै शतत्रयम् ॥ ३।८४ ॥**

 

मास्मिन् शरीरके कामोपकरणत्वारोपेणालीकमण्डनादिपरिपोषणं कृथाः । नैवैतद् यथोपलभ्यमानं व्यामोहहेतुसमुदायात्मकं, किं तर्हि, तस्याविभक्तस्य ब्रह्मणः संसारग्रहणायावच्छेदकम् । षोढा षट्प्रकारम् अवस्थितं पृथिव्यादीन्य् अदृष्टं चेत्य् एवं षोढा षड्विकारभूतं च पूयशोणितादिषट्त्वचः प्रच्छाद्य धारयन्ति यस्मात्, तस्माद् अत्राग्रहो न कार्य इति हिशब्दस्यार्थः । किं च । षडङ्गानि शिरो बाहू शरीरकाण्डम् ऊरू चेति । तथाशब्दः प्रकारार्थः, तथाभूतं कुणपात्मकम् इति यावत् । ऋज्व् अन्यत् ॥ ८४ ॥

 

_इदानीं षष्ट्यधिकं शतत्रयम् अस्थ्नाम् उपपादयति ।_

 

                    	**स्थालैः सह चतुःषष्टिर् दन्ता वै विंशति नखाः ।**

**              	पाणिपादशलाकाश् च तासां स्थानचतुष्टयम् ॥ ३।८५ ॥**

 

स्थालानि दन्तबन्धनान्य् अस्थीनि द्वत्रिंशद् दन्ताश् च एवं चतुःषष्टिः । नखविंशत्या पाणिपादशलाकाविंशत्या सह पाण्यादिस्थानचतुष्टयेन चाष्टोत्तरशतम् । पाण्यादिशलाका अङ्गुलीमूलान्य् अस्थीनि तानि यस्मिन् प्रतिष्ठितानि तत् स्थनम् । स्पष्टम् अन्यत् ॥ ८५ ॥

 

_तथा ।_

 


                            	**षष्ट्य् अङ्गुलीनां द्वे पार्ष्ण्योर् गुल्फेषु तु चतुष्टयम् ।**


        **              	चत्वार्य् अरत्न्योर् अस्थीनि जङ्घयोर् तावद् एव तु ॥ ३।८६ ॥**

 

चत्वारीत्य् अर्थः । पाण्योः पृथग्वचनाद् अत्रारत्निशब्दस् तद्व्यतिरेकेण द्रष्टव्यः । एवं पूर्वैः सहाशीतिशतं द्वे च ॥ ८६ ॥

 

                    	**द्वे द्वे जानुकपालोरुफलकांससमुद्भवे ।**

**              	अक्षः स्थालूषके श्रोणिफलके चैव निर्दिशेत् ॥ ३।८७ ॥**

 

एकैकस्मिन् जानुनि कपालद्वयं तथैकस्मिन्न् ऊरौ फलकाद्वयम् अंसयोर् एकैकम् अक्षादीनि चैव निर्दिशेत् । द्वे द्वे इत्य् एतानि संकलितानि षोडश पूर्वैः सह द्व्यूनं शतद्वयम् । अक्षः कट्यस्थि । स्थालूषके तद्बन्धने । स्पष्टम् अन्यत् ॥ ८७ ॥

 

                    	**भगास्थ्य् एकं तथा पृष्टे चत्वारिंशच् च पञ्च च ।**

**              	ग्रीवा पञ्चदशास्थीनि जत्र्व् ऐक्यं हि तथा हनुः ॥ ३।८८ ॥**

 

एतया त्रिषष्ट्या सहैकषष्ट्यधिकं शतद्वयम् । बाह्वंसयोः सन्धिर् जत्रुः । प्रसिद्धम् अन्यत् ॥ ८८ ॥

 

                    	**तन्मूले द्वे ललाटास्थि गण्डनासाघनास्थिका ।**

**              	पार्श्वकाः स्थालकैः सार्धम् अर्बुदैश् च द्विसप्ततिः ॥ ३।८९ ॥**

 

तन्मूले द्वे ललाटस्थ्य् एकं गण्डनासाप्रतिबन्धकम् एवास्थि गण्डनासाघनास्तिकेत्य् उक्तम् । एतानि चत्वारि द्विसप्तत्या सह षट्सप्ततिः ॥ ८९ ॥

 

                    	**द्वौ शङ्खकौ कपालानि चत्वारि शिरसस् तथा ।**

**              	उरः सप्तदशास्थीनि पुरुषस्यास्थिसंग्रहः ॥ ३।९० ॥**

 

पूर्वसंकलने यद् उक्तम् "सषष्टिं वै शतत्रम्" इति, तत् पूर्णं भवति ॥ ९० ॥

 

_एषाम् एव पृथिव्याद्याकाशान्तानां शरीरारम्भकाणां महाभूतानां गुणाः ।_

 

**              	गन्धरूपस्पर्शशब्दास् तु विषयाः स्मृताः ।**

 

_एषाम् एव च ग्राहकाणि ।_

 

**              	नासिका लोचने जिह्वा त्वक् श्रोत्रं चेन्द्रियाणि तु ॥ ३।९१ ॥**

 

शारीरप्रक्रमाद् बुद्धीन्द्रियाधिष्ठानेष्व् अयम् औपचारिकस् तच्छब्दः श्रोत्रशब्दश् च कर्णवचनः तुशब्दसामर्थ्यात् । ऋज्व् अन्यत् ॥ ९१ ॥

 

_इमानि तु ।_

 

**              	हस्तौ पायुर् उपस्थं च मुखं पादौ च पञ्चमम् ।**

**              	कर्मेन्द्रियाणि जानीयान् मनश् चैवोभयात्मकम् ॥ ३।९२ ॥**

 

मुखग्रहणं ताल्वादिवागधिष्ठनाभिप्रायम् । पञ्चमवचनं पाण्यादाव् अभेदज्ञापनार्थम् । प्रसिद्धम् अन्यत् ॥ ९२ ॥

 

_किं च _।

 

                    	**नाभिर् ओजो गुदं शुक्लं शोणितं शङ्खकौ तथा ।**

**              	मूर्धा च हृदयं कण्ठः प्राणस्यायतनानि तु ॥ ३।९३ ॥**

 

जीवनहेतोः प्राणस्यायुषो नाभ्यादीन्य् आयतनानि । आशयशुद्धाव् एषां परिज्ञानोपयोगिता । एवम् उत्तरत्रापि योज्यम् । प्रवृत्तरुधिराद्यारम्भो ऽन्नरस ओजः । स्पष्टम् अन्यत् ॥ ८३ ॥

 

_कोष्ठसंबन्धितया _।

 

                    	**वपा वपावहननं नाभिः क्लोम यकृत् प्लिहा ।**

**              	क्षुद्रान्त्रं वृककौ वस्तिः पुरीषाधानम् एव च ॥ ३।९४ ॥**

**              	आमाशयो ऽथ हृदयं स्हूलान्त्रं गुद एव च ।**

**              	उदरं च गुदः कोष्ठ्यो विस्तारो ऽयम् उदाहृतः ॥ ३।९५ ॥**

 

वपावहननं वपान्त्रबन्धनम् । क्लोमयकृदादीनि त्व् अभिधानकोशान् मांसविक्रयिभ्यो भिषक्च्छास्त्राद् वावगन्तव्यानि । यथाह ।

                    	उशन्ति तिलकं क्लोम तालखण्डं यकृत् तथा । इति ।

तथा ।

                    	पक्वाशयाद् अधो नाबेर् ऊर्ध्वं चामाशयः स्मृतः ॥

इत्यादि ॥ ९४–९५ ॥

 

_अविभक्ते ऽप्य् अवयवशो विभज्यमाने ।_

 

                    	**कनीनिके ऽक्षिणी कूटे शष्कुली कर्णपुत्रकौ ।**

**              	गण्डौ शङ्खौ भ्रुवौ दन्तावेष्टाव् ओष्ठौ ककुन्दरौ ॥ ३।९६ ॥**

**              	वङ्क्षणौ वृषणौ वृक्कौ श्लेष्मसंघातिके स्तनौ ।**

**              	उपजिह्विका स्फिजौ बाहू जङ्घे चोरू सपिण्डके ॥ ३।९७ ॥**

**              	तालूदरं वस्तिशीर्षं चिबुकं गलगण्डिका ।**

**              	अवटुश् चैवम् एतानि स्थानान्य् अत्र शरीरके ॥ ३।९८ ॥**

 

कनीनिके अक्षितारके । अवशिष्टे त्व् अक्षिणी । तच्छादने चर्मणी कूटे । कर्णशष्कुली स्पष्टे । तच्छिद्रे कर्णपुत्रकौ । दन्तावेष्टौ दन्तानाम् आवेष्टनानि । ककुन्दरौ नितम्बकूपकौ । ऊरुसंधिर् वङ्क्षणः । वृषणयोर् उपरि वृक्कौ । जिह्वामूले उपजिह्विका । अभितो गुदं मांसपिण्डौ स्फिजौ । गुदस्यान्तर् मूत्रादानं वस्तिः । प्रसिद्धम् अन्यत् ॥ ९६–९८ ॥

 

_अस्मिन्न् एव शरीरके ।_

 

                    	**अक्षिवर्त्मचतुष्कं च पद्धस्तहृदयानि च ।**

**              	नवच्छिद्राणि तान्य् एव प्राणस्यायतनानि च ॥ ३।९९ ॥**

 

वर्त्मचतुष्कम् अवबोधकम् इन्द्रियचतुष्टयं श्रोत्रघ्राणरसस्पर्शानीत्य् अर्थः । एतान्य् अक्ष्यादीनि पञ्च बुद्धीन्द्रियाणि । पाणिपादौ कर्मेन्द्रियार्थौ । चशब्दो ऽवशिष्टानां ग्राहकः । हृदयं मनः । यान्य् एतान्य् एकादशेन्द्रियाणि तान्य् एव पाण्यादिवर्जं नव छिद्राणि च । एतानि प्राणस्य प्राधान्येनायतनानि । शिरसि सप्त पायुर् उपस्थं चेत्य् एवं नव च्छिद्राणि ॥ ९९ ॥

 

_किं च _।

 

                    	**सिराशतानि सप्तैव नव स्नायुशतानि च ।**

**              	धमनीनां शते द्वे तु पञ्च पेशीशतानि च ॥ ३।१०० ॥**

 

रुधिरस्राविच्छिद्राणि सिरा । स्नायु प्रसिद्धम् । वायुग्राहिण्यः सिरा एव धमन्यः, यासां पूरणे स्थूलता रेचने कृशता । मेदोवाहिन्यः सिरा एव पेश्यः । भिषक्छास्त्रोपयोगित्वेन स्थूलपरिमाणम् एतत् ॥ १०० ॥

 

_वायुविजयार्थं तु सूक्ष्मपरिमाणालोचनायेदानीम् आह ।_

 

                    	**एकोनत्रिंशतं लक्षास् तथा नवशतानि च ।**

**              	षट्पञ्चाशच् च निर्दिष्टाः सिरा धमनिसंज्ञकाः ॥ ३।१०१ ॥**

 

निगदोक्तः श्लोकः ॥ १०१ ॥

 

_योगशास्त्राभिप्रायचतुरैः शरीरतत्त्वबुभुत्सुभिः ।_

 

**              	त्रयो लक्षास् तु विज्ञेयाः केशश्मश्रु मनीषिभिः ।**

 

रोमभेदसंख्ययेति शेषः ।

 

_किं च ।_

 

**              	अष्टोत्तरं मर्मशतं द्वे तु संधीशते तथा ॥ ३।१०२ ॥**

 

विज्ञेये इत्य् अनुषङ्गः । तथाशब्दः शात्रान्तरोक्तकेशादिपरिमाणविकल्पद्योतनार्थः सर्वस्मिन् संख्याप्रकरणे व्यख्येयः ॥ १०२ ॥

 

_शास्त्रान्तरोक्तपरिमाणवैकल्पिकत्वेनैव च ।_

 

**              	रोम्णां कोट्यस् तु पञ्चाशत् तथा कोटिचतुष्टयम् ।**

**              	सप्तषष्टिस् तथा लक्षाः सार्धाः स्वेदायनैः सह ॥ ३।१०३ ॥**

 

<span style="text-decoration:underline;">ननु</span> एतत् केशसंख्यादिपरिमाणं बाधकानुपलम्भमात्रेण यदृच्छयाभिधानात् परस्परव्याघाताच् च दूर्तनिखातपृथिवीमध्यलक्षणार्थकीलादितुल्यम् इवोपलक्ष्यते । <span style="text-decoration:underline;">सत्यम् एवम्</span>, शरीरनिन्दापरत्वात् स्मृतेः । अतिशयपुण्यकारिभिश् च पुराणैर् ब्रह्मविद्भिर् अन्वयव्यतिरेकाभ्याम् अपि संभाव्यमानत्वाद् अदोषः ॥ १०३ ॥

 

_एतद् एव स्पष्टयति ।_

 

**              	वायवीयैर् विगण्यन्ते विभक्ताः परमाणवः ।**

**              	यद्य् अन्ये को नु वेदैषां भावानां चैव संस्थितिम् ॥ ३।१०४ ॥**

 

सनत्कुमारादयो वायुशिष्या वायवीयाः, तैस् तावद् ये ऽस्माभिर् उक्ताः संख्याविशेषास् ते विगण्यन्ते । यदि त्व् एतेभ्यो ऽपि परमाणवः परमसूक्ष्मा अन्ये संख्याविशेषा भवन्ति, भवन्तु, न दोषो यस्मात्, तस्मात् को नु वेदैषां परमार्थतः परिमाणम् । श्रद्धामात्रेण यथावगमं किंचिद् अभिधीयत इत्य् अभिप्रायः । किं च भावानां च प्राणिनाम् अनेकप्रकारां विचित्रां संस्थितिं को नु वेदेति योज्यम् ॥ १०४ ॥

 

_आगमानुसारेणैव च ।_

 

                    	**रसस्य नव विज्ञेया जलस्याञ्जलयो दश ।**

**              	सप्त चैव पुरीषस्य रक्तस्याष्टौ प्रकीर्तिताः ॥ ३।१०५ ॥**

 

स्वस्थस्य चैतन् निष्पन्नस्य धातुपरिमाणं विज्ञेयम् । यत् तु कैश्चिद् धेत्वनुसाराद् उक्तम् "अनियतं मूत्रपुरीषम्" इति, तद् इहापरिनिष्पन्नजातमात्रविषयत्वाद् अचोद्यम् ॥ १०५ ॥

 

_अञ्जलिनैव च ।_

 

                    	**षट् श्लेष्मा पञ्च पित्तं तु चत्वारो मूत्रम् एव च ।**

**              	वसा त्रयो द्वौ तु मेदो मज्जैकार्धं च मस्तके ॥ ३।१०६ ॥**

 

एको ऽञ्जलिर् मज्जा मस्तके चार्धम्, एवम् अध्यर्दो ऽञ्जलिः ॥ १०६ ॥

 

                    	**श्लेष्मौजसस् तावद् एव रेतसस् तावद् एव तु ।**

**              	इत्य् एतद् अस्थिरं वर्ष्म यस्य मोक्षाय कृत्य् असौ ॥ ३।१०७ ॥**

 

ओजो व्याख्यातम् । तद् एव श्लेष्मणः कारणभूतं श्लेष्मौजः, तस्य (ताव?)द् एवाध्यर्धो ऽञ्जलिर् इत्य् अर्थः । एवं रेतसो ऽध्यर्ध एव । एवं यद् व्याख्यातम् अस्थिरम् अनित्यं विनाशि महाघोरं दुर्लक्ष्यं संसारनिमित्तं वर्ष्म शरीरं यस्य क्षेत्रिणः पुण्यकृतः संजातवैराग्यस्योच्छिन्नाभिलाषस्य मोक्षार्थं चतुर्थाश्रमप्रतिपत्त्यर्थं स्यात्, कृत्य् असौ कृतकृत्य इत्य् अर्थः ॥ १०७ ॥

 

_कः पुनर् अत्र मोक्षप्रकारो येनेह पुनर्जन्म न स्यात्, उच्यते ।_

 

                    	**द्विसप्ततिसहस्राणि हृदयाद् अभिनिःसृताः ।**

**              	हिता नाम हि ता नाड्यस् तासां मध्ये शशिप्रभम् ॥ ३।१०८ ॥**

**              	मण्डलं तस्य मध्यस्थ आत्मा दीप इवाचलः ।**

**              	मध्ये यस् तं विदित्वा तु पुनर् आजायते न तु ॥ ३।१०९ ॥**

 

संसारापनोदनक्षमत्वाद् धिता इत्य् अन्वर्थसंज्ञैवेयम् इत्य् अवगन्तव्यम् । हिशब्दो हेत्वर्थः । यस्मात् प्राणात्मनः संचरणार्थत्वेनोत्कर्षनिमित्तम्, तस्माद् धिता नामेति । तासां मध्ये शशिप्रभं मण्डलं हृदयान्तर्वर्ति ध्यानैकगम्यं यत्, तस्य मध्यस्थ आत्मा दीप इवेत्यादिना दृष्टान्तेन स्पष्टीकृतः । यो ऽयं मध्ये हृन्मण्डलस्योपलभ्यस् तं विदित्वा तु संसारचक्रे न पुनर् आजायते मुच्यत एवेत्य् अर्थः । <span style="text-decoration:underline;">ननु</span> चात्मनः सर्वगतत्वान् नियतदेशाभिधानम् अयुक्तम् । <span style="text-decoration:underline;">मैवम्</span> । उपलब्धिमार्गोपदेशो ऽयं, नात्मनः स्वरूपोपदेशः । अत एव च पुनर् विशेषाभिधानं "मध्ये यस् तं विदित्वा" इति । प्रदीपदृष्टान्तस् त्व् अनन्यप्रकाश्यत्वाद् व्यापित्वाच् च । यथैव ह्य् अविभक्तस्यापि प्रदीपतेजसः प्रचिततरत्वेनैकत्रोपलम्भाद् इहैवायम् इति व्यवच्छेदाभिधानम्, तथैवात्मव्यवच्छेदाभिमानो ऽपीत्य् अभिप्रायः ॥ १०८–९ ॥

 

_अस्यैव तु सम्यग् विवेकार्थम् ।_

 

**              	ज्ञेयम् आरण्यकम् अहं यद् आदित्याद् अवाप्तवान् ।**

**              	योगशास्त्रं च मत्प्रोक्तं ज्ञेयं योगम् अभीप्सता ॥ ३।११० ॥**

 

"अहं यद् आदित्याद्" इत्यादिना बृहदारण्यकम् इति ज्ञापयति । आरण्यकज्ञानोपदेशाच् च वेदाद् एवायम् अर्थो ऽवगन्तव्यः नान्यत इत्य् अवगम्यते । वेदाद् अपि चाचार्यतो ब्रह्मचर्याधिगताद् इत्य् "अहम् आदित्याद्" इत्यादिना द्योतितम् । न चैवं सति स्मृत्यानर्थक्यम् । किं तर्हि, वेदार्थोपकरणतया । योगसिद्धिम् आभिमुख्येन कर्तुम् इच्छता "योगशास्त्रम् अपि मत्प्रोक्तं ज्ञेयम्" एवेत्य् अभिप्रायः । मत्प्रोक्तं वेदार्थानुगुणम्, न तु तद्विपरीतं बुद्धाद्युक्तम् इत्य् अभिप्रायः । तथ च्ōक्तं स्वयम्भुवा ।

                    	आर्षां धर्म(प्र)वचनं वेदशास्त्राविरोधिना ।

                    	यस् तर्केणानुसंधत्ते स धर्मं वेद नेतरः ॥ इति । (म्ध् १२।१०६)

ऋषयो ब्रह्मविदस् तेषाम् इदम् इत्य् आर्षं ब्रह्मस्वरूपप्रतिपत्त्यर्थम् । स्पष्टम् अन्यत् ॥ ११० ॥

 

_तद् इदानीं वेदानुगुणध्यानप्रकारं प्रपञ्चयति ।_

 

                    	**अनन्यविषयं कृत्वा मनोबुद्धिस्मृतीन्द्रियम् ।**

**              	ध्येय आत्मा स्थितो यो ऽसौ हृदये दीपवत् प्रभुः ॥ ३।१११ ॥**

 

नास्माद् अन्यो विद्यत इत्य् अनन्य आत्मा तद्विषयं मनोबुद्धिस्मृतीन्द्रियं कृत्वा अन्यविषयताया व्यावर्त्येत्य् अर्थः । क्व पुनः शरीरदेशे वर्तमानस्य मनोबुद्ध्यादेर् अनन्यविषयता स्यात्, तद् आह: "हृदये" इति । यदा हि बाह्यविषयोपरमेणेन्द्रियप्रवृत्तयो हृदि नियम्यन्ते, तदा मनो ऽपि तदनुविधानात् स्वदेशवर्त्य् अपि स्वविषयात् सुखादेर् अपवृत्तम् अकल्पकं भवति । तदधीनत्वाच् च स्मृतिबुद्ध्योर् आत्मन्य् अवस्थानात्मनो बुद्धिस्मृतीन्द्रियस्यात्मविषयत्वसिद्धिः । अतो हृदये संनिरुद्धेन्द्रियग्रामम् आत्मविषयतया प्रदीपवद् अभिन्नो ऽपि भेदावभासी व्यापितया प्रभुर् अव्ययः परमात्मा ध्येय इत्यादि योज्यम् ॥ १११ ॥

 

_<span style="text-decoration:underline;">ननु</span> एतत् दुर्वारत्वाद् इन्द्रियग्रामस्य दुःशकम् इवोपलक्ष्यते । <span style="text-decoration:underline;">सत्यं</span> दुःशकम्, न त्व् अशक्यम् एव । यतः पश्य ।_

 

                    	**यथावधानेन पुमान् साम गायत्य् अविध्य् अयम् ।**

**              	सावधानस् तथाभ्यासात् परं ब्रह्माधिगच्छति ॥ ३।११२ ॥**

 

किम् अत्राशक्यम्, दृष्टं हि प्रणिहितमनसां सामगानाम् ऋक्तो विवेकेन दुर्लक्ष्याम् अपि रथन्तरादिगीतिम् ऋगन्तरारोपिताम् इदम् अत्र सामेत्य् एवम् अविभाव्यं यमविनष्टं सामगानं यथैव च पुमान् एव प्रसक्तबाह्यविषयमना अप्य् अविध्य् अयं सावधानः साम गायति, एवम् एव ध्यानाभ्यासात् परम् अपि ब्रह्माधिगच्छत्य् एव । अतो ऽत्र यत्नवता भाव्यं नाशक्यम् एवैतद् इति पराभङ्गः कार्यः । तथा चोक्तम्:

                    	उत्सेकं जलधेर् दृष्ट्वा तृणाग्रेणैकबिन्दुना ।

                    	अशक्यम् इति मन्तव्यं न किंचित् कृतबुद्धिना ॥ इति ॥ ११२ ॥

 

_अत एव चेन्द्रियनिरोधकत्वेन परब्रह्मप्राप्तिहेतोर् योगस्योपायभूतं गानम् इति मन्यमाना गीतिवेदविदो नारदादयः स्मरन्ति ।_

 

**              	अपरान्तकम् उल्लोप्यं मद्रकं प्रकरीं तथा ।**

**              	औवेणकं सरोबिन्दुम् उत्तरं गीतिकानि तु ॥ ३।११३ ॥**

**              	ऋग्गाथा पाणिका दक्षविहिता ब्रह्मगीतिका ।**

**              	गेयम् एतत् तदभ्यासकारणाच् चोक्तसंज्ञकम् ॥ ३।११४ ॥**

 

इमान्य् अपरान्तकादीनि प्रायेण वस्तुमात्रापादभागात्मकानि स्वविषयविशिष्टानि सप्त गीतिकानि गानशास्त्राद् एवावसेयानि । तद् यथा ।

                    	अथ वस्तूनि षट् सप्त पञ्च वाप्य् अपरान्तकम् ।

इत्यादि । तथा ।

                    	आदाव् उल्लोप्यकस्याथ मात्राभिः पतनैर् युता ।

इति एवमादि महत् तन्त्रं ग्रन्थगौरवप्रसङ्गाद् अत्र न प्रपञ्च्यते । तथा वस्तुमात्रापादभागादिविवेको ऽपि तत् एव मृग्यः । यथा: "स्वयं वस्तुषण्मात्राः" इत्यादि । ऋग्गाथा इत्य् अत्रापि च विशिष्टा एव ह्य् ऋचो दिव्यवीणया ब्रह्मना गीताः । तथा गाथा काश्यपप्रजापतिगीता । पाणिका दक्षविहिता दक्षप्रजापतिगीतेत्य् अर्थः । ब्रह्मस्तुत्यर्था गीतिका ब्रह्मगीतिका । सर्वम् एतच् चोक्तसंज्ञकं नारदाद्युक्तलक्षणं योगमार्गोपयोगित्वाद् गेयम् । अन्यपरत्वाच् चोपदेशय नात्यभिनिवेशः कार्यः । यद् वा नारदादिस्मरणाद् इहापि च प्रसङ्गाभिधानाद् वेदमूलत्वम् एवानुमेयम् इत्य् अनवद्यम् ॥ ११३–४ ॥

 

_भूयश् च नारदाद्यभिप्रायेणैवाह ।_

 

                    	**वीणावादनतत्त्वज्ञः श्रुतिजातिविशारदः ।**

**              	तालज्ञश् चाप्रयासेन योगमार्गं निगच्छति ॥ ३।११५ ॥**

 

श्रुतिर् ध्वन्यात्मिका द्वाविंशतिप्रकारा स्वरपरिमाणनियामिका विज्ञेया । जातिस् त्व् अष्टादशप्रकारा षड्जाद्या । तालः कालपातात्मको मानविशेषः । स्पष्टम् अन्यत् ॥ ११५ ॥

 

_किं च ।_

 

**              	गीतिज्ञो यदि योगेन नाप्नोति परमं पदम् ।**

 

_तथापि तु ।_

 

**              	रुद्रस्यानुचरो भूत्वा तेनैव सह मोदते ॥ ३।११६ ॥**

 

अनेन च गानाधिदेवता रुद्र इत्य् एतद् ज्ञापितम् ॥ १०६ ॥

 

_प्रासङ्गिकम् अभिधायेदानीम् इदम् एवात्मतत्त्वम् अतिसौहृदात् कृत्स्नं जीवलोकम् अनुजिघृक्षुर् आचार्यः स्पष्टयितुं शास्त्रारम्भप्रयोजकान् एव मुनीन् प्रष्टृत्वेनोपन्यस्यति स्म ।_

 

**              	अनादिर् आत्मा कथितस् तस्यादिश् च शरीरकम् ।**

**              	आत्मनश् च जगत् सर्वं जगतश् चात्मसंभवः ॥ ३।११७ ॥**

 

"निमित्तम् अक्षरं कर्ता" (य्ध् ३।६९) इत्यादौ कथित एवेति शेषः ॥ ११७ ॥

 

_एवं चानुपपन्ने जगतश् चात्मनश् च कार्यकारणभावे सति ।_

 

                    	**कथम् एतद् विमुह्यामः सदेवासुरमानवम् ।**

**              	जगद् उत्पन्नम् आत्मा च कथं न्व् अस्मिन् वदस्य नः ॥ ३।११८ ॥**

 

कथं नु खल्व् अयं विरुद्धः कार्यकारणभावः । अस्मिन् विरोधे परिहाराय नः अस्माकं वदस्व कथयेत्य् अर्थः ॥ ११८ ॥

 

_इदानीं योगीन्द्रस् तेषाम् उत्तरम् आह ।_

 

**              	मोहजालम् अपास्येदं पुरुषो दृश्यते हि यः।**

**              	सहस्रकरपन्नेत्रः सूरवर्चाः सहस्रशः ॥ ३।११९ ॥**

**              	स आत्मा चैव यज्ञश् च विश्वरूपः प्रजापतिः ।**

**              	विराट् च सोमरूपेण यज्ञत्वम् उपगच्छति ॥ ३।१२० ॥**

 

ग्रन्थरूपतया प्रश्नोत्तराभिधानं कृतव्याख्यानम् एव । मास्मिन् व्यामोहं कृथाः । कुतार्किकोक्तालीककुचोद्यानुसारिमोहजालम् अपनीयाखिलप्रपञ्चरूपातिरिक्तो वक्ष्यमाणयुक्त्यनुग्रहात् प्रत्यक्षेणैव प्रत्यगात्मन्य् अपरोक्षरूपतया निरस्तद्वितयप्रतिभासः पुरुषो यो दृश्यते अनुभूयते । कथंलक्षनः, सहस्रकरपन्नेत्र इत्यादिलक्षणः । स एवात्मा यज्ञश् च, यज्ञशब्दश् च तत्कारणपृथिव्यादिमहाभूतवचनः, पृथिव्यादीन्य् अपि स एवेत्य् अर्थः । कथं पुनः स एवात्मा यज्ञश् च, यतो विश्वरूपः प्रजापतिश् च सः । सर्वाणि भूतान्य् अस्यैवाविभक्तस्यात्मनो रूपाणि यस्मात्, तस्माद् विश्वरूपः । अत एव चोक्तं सहस्रकरचरण इत्यादि । सहस्रशब्दश् च बह्वर्थो न संख्यार्थः, अनन्तजातिरूपसंबन्धेनाभिन्नो ऽपि घटाकाशादिवद् भिद्यमानः सहस्रशो दृश्यते । सूर्यवर्चाः स्वयंप्रकाश इत्य् अर्थः । स्वयं च भेदेन प्रजासर्जनात् प्रजापतिः विराट् च । अन्नं स एव भूत्वा सोमादिरूपेण यज्ञत्वं यज्ञसाधनत्वम् उपगच्छति प्राप्नोतीत्य् अर्थः ॥ ११९–२० ॥

 

_ततश् च ।_

 

                    	**यो द्रव्यदेवतात्यागसंभूतो रस उत्तमः ।**

**              	देवान् स संतर्प्य रसो यजमानं फलेन तु ॥ ३।१२१ ॥**

**              	संयोज्य वायुना सोमं नीयते रश्मिभिस् ततः ।**

**              	ऋग्यजुःसामविहितं सौरं धामोपनीयते ॥ ३।१२२ ॥**

 

यो ऽयम् आहुत्यात्मको द्रव्यदेवतात्यागसंभूतो याज्ञः सोमादिद्रव्यस्य दर्शनानुविधायी साधारणात्मको जगत्कारणभूतः सूक्ष्म उत्तमा रसः स देवान् सम्यक् तर्पयित्वा विशेषात्मना च यजमानं फलेनानुष्ठितनियोगतया संयोज्य ततः साधारणात्मना "समिष्टयजुषा स्वाहा वातेधा" इत्येवं विद्यादर्शनाद् वाते प्रक्षिप्तः स वातेन सोमं सोममण्डलं नीयते । ततश् च सौरैर् एव रश्मिभिर् दर्शनानुग्रहाद् ऋगादिमन्त्रार्थवादादिप्रतिपादितं सौरं स्थानम् उपनीयत इत्यादि । तद् एतद् ऋचाप्य् उक्तम्: "यम् अक्षितम् अक्षितयः पिबन्ति" (त्स् २।४।१४।१) इत्यादि ॥ १२१–२२ ॥

 

_यश् चासौ याज्ञो रसः सौरं धाम प्राप्तो जगत्कारणत्वेन संभृतः ।_

 

**              	तन्मण्डलम् असौ सूर्यः सृजत्य् अमृतम् उत्तमम् ।**

**              	यज्जन्म सर्वभूतानाम् अशनानशनात्मनाम् ॥ ३।१२३ ॥**

 

(यो ऽसौ याज्ञो रसः ?) तन्मण्डलम् असौ परमात्मा सूर्यः । तद् उक्तम्: "सूर्य आत्मा जगतस् तस्थुषश् च" (र्व् १।११५।१) इति । असौ सूर्यस् तद् उत्तमम् अमृतम् उदकं जगत्कारणभूतं सृजति मुञ्चतीत्य् अर्थः । तद् एवोदकं विशिनष्टि: "यज्जन्म सर्वभूतानाम्" इत्यादि । "अशनानशनात्मनाम्" स्थाणुजङ्गमानाम् इत्य् अर्थः ॥ १२३ ॥

 

_यो ऽसाव् उदकभावेन याज्ञो रस इह प्राप्तः फलभूतो विराट्त्वम् अन्नरूपताम् आपन्नः ।_

 

                    	**तस्माद् अन्नात् पुनर् यज्ञः पुनर् अन्नं पुनः क्रतुः ।**

**              	एवम् एतद् अनाद्यन्तं चक्रं संपरिवर्तते ॥ ३।१२४ ॥**

 

तस्माद् अन्नात् पूर्वेणैव मार्गेण पुनः साधारणात्मा यज्ञो निष्पद्यते तस्माच् च यज्ञात् तेनैव वाय्वादिना मार्गेण पुनर् विराट् चान्नम्, ततो ऽपि चान्नात् तथैव पुनः क्रतुर् यज्ञः ततश् च पुनर् अप्य् अन्नम् इत्य् एवम् एतद् अनादिनिधनं विश्वरूपस्य ब्रह्मणः संसारबीजं चक्रक्रमात् परिवर्तते । ततश् चान्योन्यकार्यकारणत्वे ऽप्य् अविरोधः ॥ १२४ ॥

 

_इदं चानादिनिधनं चक्रं परिवर्तमानम् आलोच्यास्माभिर् उक्तः ।_

 

                    	**अनादिर् आत्मा संभूतिर् विद्यते नान्तरात्मनः ।**

**              	समवायी तु पुरुषो मोहेच्छाद्वेषकर्मजः ॥ ३।१२५ ॥**

 

यद्य् अनादिर् आत्मा कथं जायते म्रियत इति व्यवहाराः, उक्तम्: "शरीरग्रहणात् स जात इति कीर्त्यते" इति (य्ध् ३।६९) । परमार्थतस् त्व् अनादिर् आत्मा नास्यान्तरा संभूतिर् जन्म इत्य् अभिप्रायः । शरीरग्रहणम् एवाकलंकस्य ब्रह्मणः कस्माद् इति चेत्, नैवाक्षरस्य परमात्मनः शरीरसंबन्धः, शरीरासंसृष्ट एव हि सः । अयं त्व् अन्य एव ततो ऽविच्छिन्नः शरीरसमवायी पुरुषः अविद्याव्यामोहाद् इच्छाद्वेषाभ्यां साधारणविशेषात्मकत्वेन च कर्मणा संसृष्टो जन्मव्यपदेशभाग् इत्य् अवसेयम् ॥ १२५ ॥

 

_अतश् चायं परावरात्मको मूर्तामूर्तरूपः स एव परमात्मा ।_

 

                    	**सहस्रात्मा मयो यो व आदिदेव उदाहृतः ।**

**              	मुखबाहूरुपज्जातास् तस्य वर्णा यथाक्रमम् ॥ ३।१२६ ॥**

 

मुखेनाध्ययनभोजनादिकार्यसंयोगाच् छ्रैष्ठ्येन च प्राथम्याद् ब्राह्मणस्य मुखजत्वम् एवं रक्षणादिबाहुकार्यसंबन्धाद् बाहुजत्वम् इत्यादि ब्रह्मणः पारमार्थिकमुखाद्यभावात् प्रपञ्चनीयम् ॥ १२६ ॥

 

_एवम् एव प्रतिष्ठादिपदादिकार्ययोगात् ।_

 

                    	**पृथिवी पादतस् तस्य शिरसो द्यौर् अजायत ।**

**              	नस्तः प्राणा दिशः श्रोत्रात् त्वचो वायुर् मुखाच् छिखी ॥ ३।१२७ ॥**

 

_मानसेन दर्शनेन चाभिव्यङ्ग्यत्वात् ।_

 

                    	**मनसश् चन्द्रमा जातश् चक्षुषश् च दिवाकरः ।**

**              	जघनाद् अन्तरिक्षं च जगच् च सचराचरम् ॥ ३।१२८ ॥**

 

जघनशब्दओ नाभ्याद्यर्थः । सचराचरं जगत् तस्माद् एव ब्रह्मणो जातम् इत्यादि योज्यम् । ऋज्व् अन्यत् ॥ १२८ ॥

 

_एवं परमात्मस्वरूपे ऽभिहिते मुनयश् चोदयन्ति ।_

 

                    	**यद्य् एवं स कथं ब्रह्मन् पापयोनिषु जायते ।**

**              	ईश्वरः स कथं भावैर् अनिष्टैः संप्रयुज्यते ॥ ३।१२९ ॥**

**              	करणैर् अन्वितस्यापि पूर्वज्ञानं कथं च न ।**

**              	वेत्ति सर्वगतां कस्मात् सर्वगो ऽपि न वेदनाम् ॥ ३।१३० ॥**

 

यद्य् एवम् अनादिनिधनो ऽक्षरः परमात्मा, ततो ब्रह्मन् पृच्छामो भवन्तं कथं पापयोनिषु पराधीनवज् जन्म प्रतिपद्यते । अथ मतं रागाद्यनिष्टसंप्रयोगाद् इति तद् अपि पर्यनुयोगभाग् एव ईश्वरो ऽप्य् अपराधीनः स कथं भावैर् अनिष्टैः संप्रयुज्यत इति । अथायम् अभिप्रायः संसार्यात्मतया पूर्वज्ञाननिरोधाद् इति । तद् अप्य् असत् । कथं तस्याकलंकस्य संसार्यात्मता, कथं च तदात्मकत्वे ऽपि शक्तिरूपैर् दृष्ट्याद्यैर् अनपायिभिः करणैर् अन्वितस्यापि पूर्वज्ञानं नास्ति । संसार्यात्मतया विच्छेदाद् एवेति चेत्, अज्ञत्वप्रसङ्गं एव स्यात् । सर्वगतपरमात्मस्वरूपानपायाद् ज्ञानोत्पत्तिर् इति चेत्, एवं सति सर्वगो ऽपि सन् स देवः कस्मात् सर्वशरीरान्तर्गतां वेदनां सुखादिसंविदं न वेत्ति न जानातीत्य् अर्थः ॥ १३० ॥

 

_एवं मुनिभिः परिचोदिते भगवतोत्तरम् उच्यते ।_

 

                    	**अन्त्यपक्षिस्थावरतां मनोवाक्कायकर्मजैः ।**

**              	दोषैः प्रयाति जीवो ऽयं भवन् जातिशतेषु च ॥ ३।१३१ ॥**

 

यद् उक्तं पापयोनिषु कथं जायत इति तत्रेदम् उत्तरं मनोवाक्कायकर्मजैर् दोषैर् अन्त्यपक्षिस्थावरतां जातिभेदेषु च शतशो भवन्न् उत्पद्यमानो यातीति । एतद् एव तु प्रथमतरं वाच्यम् आसीत्, कथं ब्रह्मणः संसार्यात्मतैवेति । तत् तु साधारणविशेषात्मकत्वेनारम्भकस्य यज्ञादिचक्रस्यानादिनिधनत्वाभिधानेनैव परिहृतप्रायत्वात् कूपपतितस्येवोद्धारणप्रकारार्थिनः पतनप्रकारान्वेषणवद् अनुपयोगित्वान् न परामृश्यते ॥ १३१ ॥

 

_किं च ।_

 

                    	**अनन्ता हि यथा भावाः शरीरेषु शरीरिणाम् ।**

**              	रूपाण्य् अप् तथैवेह सर्वयोनिषु देहिनाम् ॥ ३।१३२ ॥**

 

वाक्कायकर्मणो ऽपि हि कारणभूता मानसा एव भावाः । तथा चाम्नायो ऽपि: "अथ खलु क्रतुमयो ऽयं पुरुषः" इति (श्ब् १०।६।३।१) । ते चानन्ताः शरीरिणा संसार्यात्मनां शरीरेषु वर्तमानानां यथैव च कारणभूता अनन्ता भावाः, तथैव च कार्यभूतानि रूपाण्य् अपीह वर्तमानानां देहिनाम् अपि । अतश् च परमात्मस्वरूपवद् अनन्तमानसभावसंबन्धात् संसार्यात्मनाम् अप्य् अनादित्वसिद्धिः ॥ १३२ ॥

 

_<span style="text-decoration:underline;">यदि</span> कर्मतो योन्यन्तरसंबन्धः यस्यां तर्हि तिर्यगादियोनाव् अनधिकारः ततो योन्यन्तर्संबन्धो न प्राप्नोति । <span style="text-decoration:underline;">सत्यम्</span> । यद्य् ऐहिकफलान्य् एव वैदिकानि कर्माणि स्युः, ततः स्याद् अप्य् (?) एवम् । यदा तु खलु ।_

 

                    	**विपाकः कर्मणां प्रेत्य केषांचिद् इह जायते ।**

**              	इह चामुत्र चैकेषां**

 

तदैतद् अचोद्यम् इति शेषः ।

 

_किं च नैव हि तत्र कर्मफलोत्पादे ऽधिकारज्ञानस्योपयोगः । किं तर्हि ।_

 

                                                                    	**भावस् तत्र प्रयोजकः ॥ ३।१३३ ॥**

 

भावमात्रेणापरिज्ञातम् अपि कर्म फलम् उत्पादयत्य् एवेत्य् अभिप्रायः । प्रेत्य विपाकः स्वर्गादिफलानाम्, इहैव वृष्ट्यादेः, अनियतः पश्वादीनाम् । ऋज्व् अन्यत् ॥ १३३ ॥

 

_तद् इदानीं कर्मजं कार्यकारणभावं प्रपञ्चयति ।_

 

                    	**परद्रव्याण्य् अभिध्यायंस् तथानिष्टानि चिन्तयन् ।**

**              	वितथाभिनिवेशी च जायते ऽन्त्यासु योनिषु ॥ ३।१३४ ॥**

 

परद्रव्याभिध्यानादिभिर् मानसैर् दोषैर् अन्त्यासु चण्डालादियोनिषु जायत इत्य् मन्तव्यम् ॥ १२४ ॥

 

_स वाग्दोषैस् तु ।_

 

                    	**पुरुषो ऽनृतवादी च पिशुनश् चैव मानवः ।**

**              	असंबन्धप्रलापी च मृगपक्षिषु जायते ॥ ३।१३५ ॥**

 

पुनर् मानव इति पुरुषवचनात् पुरुषमात्राश्रयम् एत्द् इति ज्ञपयति । मृगपक्षिवचनं चाशेषतिर्यग्जातिलक्षणार्थम् । ऋज्व् अन्यत् ॥ १३५ ॥

 

_कायिकैस् तु कर्मदोषैः ।_

 

                    	**अदत्तादाननिरतः परदारोपसेवकः ।**

**              	हिंसकश् चाविधानेन स्थावतेषूपजायते ॥ ३।१३६ ॥**

 

_सत्त्वगुणातिशययोगात् पुनः ।_

 

                    	**आत्मज्ञः शौचवान् दान्तस् तपस्वी नियतेन्द्रियः ।**

**              	धर्मकृद् वेदविद् याति**[^१२]** सात्त्विको देवयोनिषु ॥ ३।१३७ ॥**

 

आत्मज्ञः शौचादिनिष्ठो वेदविच् च यः स सात्त्विको देवयोनिषु याति कर्मणा देवत्वं प्राप्नोतीत्य् अर्थः ॥ १३७ ॥

 

_अतिशयरजःसंबन्धात् तु ।_

 

                    	**असत्कार्यरतो ऽधीर आरम्भी विषयी च यः ।**

**              	स राजसो मनुष्येषु मृतो जन्म प्रपद्यते ॥ ३।१३८ ॥**

 

सच्छब्दो नित्यवचनः । नित्यं यत् कार्यम् अग्निहोत्रादि तत् सत् कार्यम् । ततो ऽन्यद् असत् कार्यं काम्यं । तत्प्रधानः अधीरश् चञ्चलचित्तः आरम्भी सांदृष्टिकारम्भप्रधानः भोगादिकामविषयासक्तश् च यः स राजसो मनुष्यजात्याश्रयफलोपभोक्तृत्वान् मनुष्येषु जायते मृतो मर्त्यः अमृतत्वलक्षणदेवत्वानर्ह इत्य् अर्थः ॥ १३८ ॥

 

_अपुण्यभूयस्त्वात् तु स्वभावत एव ।_

 

                    	**निद्रालुः क्रूतकृल् लुब्धो नास्तिको याचकस् तथा ।**

**              	प्रमादवान् भिन्नवृत्तो भवेत् तिर्यक्षु तामसः ॥ ३।१३९ ॥**

 

यद् एकैकत्र सात्विकादौ स्वयंभुवा त्रैविध्यम् उक्तं तद् इहोदाहरणार्थतयोपन्यासान् न प्रपञ्चितम् ॥ १३९ ॥

 

_एवं च मनोभावमूलत्वात् संसारस्थितेर् मानसैर् एव ।_

 

                    	**रजसा तमसा चैव समाविष्टो भ्रमन्न् इह ।**

**              	भावैर् अनिष्टैः संयुक्तः संसारं प्रतिपद्यते ॥ ३।१४० ॥**

 

सत्त्वाल्पतया रजस्तमोभ्यां समाविष्टः पराधीनत्वाद् इहैव संसारे भ्रमन् भूयः संसारम् एवानिष्टैर् मानसैर् भावैः संयुक्तः प्रतिपद्यते न विमुच्यत इत्य् अर्थः ॥ १४० ॥

 

_रजस्तमोभ्याम् अभिभूतसत्त्वश् च सर्वज्ञत्वे ऽपि विज्ञानात्मतया विच्छेदात् ।_

 

                    	**मलिनो हि यथादर्शो रूपालोकस्य न क्षमः ।**

**              	तथाविपक्वकरण आत्मा ज्ञानस्य न क्षमः ॥ ३।१४१ ॥**

 

सत्य् अपि ह्य् आलोकसामर्थ्ये मलोपघाताद् यथैवादर्शो रूपालोकनासमर्थः, तथैव रजस्तमोपघाताद् अपक्वो ऽपटुकरणो विज्ञानात्मा सम्यग् ज्ञानस्यासमर्थः । अतो यद् उक्तं कथं करणवतो ऽपि पूर्वज्ञानाभाव इति तत् परिहृतम् ॥ १४१ ॥

 

_अतश् चानुच्छिन्नकरणशक्ताव् अपि ।_

 

                    	**कटूर्वारौ यथापक्वे मधुरः सन् रसो ऽपि न ।**

**              	प्राप्यते**

इति छेदः ।

                                	**आत्मन्य् अपि तथा नापक्वकरणे ज्ञता ॥ ३।१४२ ॥**

 

उर्वारुश् चिद्भिटसदृशं फलम् । स्पष्टम् अन्यत् ॥ १४२ ॥

 

_यद् उक्तं "वेत्ति सर्वगतां कस्मात् सर्वगो ऽपि न वेदनाम्" _(य्ध् ३।१३०)_ इति, तत् परिहर्तुम् आह ।_

 

                    	**सर्वाश्रयां निजे देहे देही विन्दति वेदनाम् ।**

**              	योगी युक्तस् तु सर्वेषां यो नावाप्नोति वेदनाम् ॥ ३।१४३ ॥**

 

भोगायतनत्वान् निज एव देहे यस्माद् विज्ञानोत्पादः तस्मात् सर्वगतो ऽपि सर्वाश्रयाः संविदो न विभावयति । यदा तु योगी परिनिष्पन्नयोगज्ञानः स्यात् तदा युक्तः समाधिस्थो निज एव देहे ऽवस्थितः स्पर्शयोगसामर्थ्यात् सर्वाश्रयां देहान्तरवर्तिनीम् अपि विजानात्मान्तरेण भेदप्रत्ययम् अपनीयात्मव्यवस्थितो वेदनां संविदं वेत्ति उपलभत इत्य् अर्थः । तुशब्दस्य चोत्कृष्य नञा संबन्धः "न त्व् अवाप्नोति वेदनाम्" इति । एतद् उक्तं भवति: उपलभत एव न त्व् अवाप्नोति विज्ञानफलं सुखादि नोपभुङ्क्ते इत्य् अर्थः । कथं पुनर् ज्ञातृत्वेनाभिन्नस्यापि सुखाद्यभोक्तृत्वम्, कर्मसाध्यत्वात् फलोपभोगस्य भेदानुपातिनश् च कर्मणो विज्ञानात्माश्रयत्वाद् इत्य् अविरोधः ॥ १४३ ॥

 

_कथं पुनर् एकस्यैव विभक्ताविभक्तत्वं तथैव युक्त्यागमाभ्याम् उपलम्भनात् । तथा हि ।_

 

                    	**आकाशम् एकं हि यथा घटादिषु पृथग् भवेत् ।**

**              	तथात्मैको ह्य् अनेकश् च जलाधारेष्व् इवांशुमान् ॥ ३।१४४ ॥**

 

यथैव ह्य् एकत्वे ऽप्य् आकाशं घटादिभिर् अवच्छिन्नविशेषम् एकताप्रत्ययं भिदां च बिभर्ति न च भेदानुपातिधर्मसंकरः, तथा ब्रह्मणो ऽपीत्य् अवसेयम् । तथा चाह ।

                    	यथैकस्मिन् घटाकाशे रजोधूमादिभिर् युते ।

                    	न सर्वे संप्रयुज्यन्ते सुखं दुःखं तथात्मनः ॥ इति । (माणुक् ३।५)

तथान्यैर् अपि ।

                    	धूमपूर्णघटानां च यस्यैकस्यैव रेचनम् ।

                    	उत्पाट्य क्रियते तत्र जायते व्योम निर्मलम् ॥ इति ॥ १४४ ॥

 

_यदि तर्हि सवितुर् इवाभिन्नस्यापि जलाधारादिवद् ब्रह्मणो भेदावभासः न तर्हि भेदः प्रमाणवान् व्यामोहनिबन्धनत्वाद् इत्यादिकाम् आशङ्कां निराकरोति ।_

 

**              	ब्रह्म खानिलतेजांसि जलं भूश् चेति धातवः ।**

 

परमार्थसत्या एवेति शेषः । यद् उक्तम्,

                    	पञ्च धातून् स्वयंषष्टान् आदत्ते युगपत् प्रभुः । (य्ध् ३।७२ )

इत्य् अत्र यथैते पञ्च धातवः परमार्थसत्याः ।

 

                    	**इमे लोका एष चात्मा तस्माच् च सचराचरम् ॥ ३।१४५ ॥**

 

लोकशब्दः शरीरवचनः लोका शरीराणीत्य् अर्थः । तस्माच् चात्मनो ऽनन्यतयैव घटाद्याकाशवत् सचराचरं भेदव्यवहारानुपाति जगद् इत्य् अर्थः । कथं पुनर् अभिन्न एवात्मात्मनः शरीरादि कुर्यात्, उक्तं भावविशेषानुग्रहाद् इति ॥ १४५ ॥

 

_किं च ।_

 

                    	**मृद्दण्डचक्रसंयोगात् कुम्भकारो यथा घटम् ।**

**              	करोति तृणमृत्काष्ठैर् गृहं वा गृहकारकः ॥ ३।१४६ ॥**

**              	हेममात्रम् उपादाय रूपं वा हेमकारकः ।**

**              	निजलालासमायोगात् कोशं वा कोशकारकः ॥ ३।१४७ ॥**

**              	करणान्य् एवम् आदाय् तासु तास्व् इह योनिषु ।**

 

कार्यगम्यत्वात् सामग्रीनियमस्य तद्दर्शनानुसारिण्य् एव कल्पनेत्य् अभिप्रायः । यथा च घटगृहादौ सामग्रीवैचित्र्योपलम्भः, कोशकारादेस् तु कोशादिसर्जनं लालादिकरणवतः तत्सृष्टौ त्व् आत्मन एव कर्तृत्वकरणत्वे एवं ब्रह्मणो ऽपि महाभूतादिजन्यकर्मादिकरणवतः शरीरादिसर्जनं करणादिसृष्टौ त्व् आत्मन एव कर्तृत्वकरणत्वे ॥ १४६–७ ॥

 

_तद् दर्शयति,_

 

                    	**सृजत्य् आत्मानम् आत्मैव संभूय करणानि च ॥ ३।१४८ ॥**

 

इति । संभूय करणानि च स्वयं कर्तृकरणभूत इत्य् अर्थः ।

        	<span style="text-decoration:underline;">ननु</span> चान्योन्यव्याहत एवायं चेतनाचेतनत्वेनैकबहुत्वानुसारी परावररूपः परमार्थान्वेषणेनात्मप्रत्ययः । तथा हि, यदि तावद् युक्त्यागमानुसराद् अद्वयं ब्रह्म, ततो भेदव्यवहारो जलपात्रेष्व् इव सवितुर् उपाधितो भ्रान्तिनिबन्धनतयैव स्यात् । अथ भेदव्यवहारसत्यता कुतस् तर्ह्य् आत्मनो व्यतिरेकिणः शरीरसंबन्धः । न च महाभूतव्यतिरेकेणात्मनः स्वरूपं पश्यामः चैतन्यस्य मदशक्तिवद् भूतसमुदायधर्मतयाप्य् उपपत्तेः । अपि च महाभूतान्य् अपि विज्ञानवादिनं प्रति साध्यान्य् एव ज्ञानाकारतया नीलाद्यवबोधसंभवात् । अतो वक्तव्यम् एतत् ।

        	<span style="text-decoration:underline;">अत्राभिधीयते</span> । प्रतीयते हि बाह्यो ऽर्थः कथम् असाव् अपह्नूयते न ज्ञानाकारतयैव तदुपपत्तिः असंवित्प्रसङ्गात्, न ह्य् आत्मनैवात्मसंवित्संभवः । किं च ग्राह्यग्राहकप्रत्ययस् तावद् भेदहेतुतायाम् अनपेक्षः । कल्प्यं त्व् एकत्वम् आरोप्याद्व्याकारत्वम् । न चोपलब्धिविरोधिन्यः कल्पनाः संभवन्ति । न च स्वप्नादिवैतथ्येन जाग्रत्प्रत्ययवैतथ्यं जाग्रत्स्वप्नादिभिदैवान्यसिद्धेः, प्रमुषितस्मरणाभिमानत्वे ऽपि च स्मार्तत्वेन बाह्यालम्बनत्वम् । अथोच्येत कथं व्यतिरिक्तो ऽर्थः संविदं जनयेत् जनने वा सर्वार्थसंविदवबोधो वा स्याद् इति । तद् अपि हीन्द्रियार्थसंबन्धानुसारात् ज्ञानोत्पादनस्याचोद्यम् एव । न च सतो ऽपि ब्राह्मस्य क्षणिकत्वं प्रत्यभिज्ञानेनैकताध्यवसानात् अन्तरा च विनाशहेत्वनुपलम्बात् सामग्र्यधीनत्वाच् च कार्योत्पादस्य स्थास्नुतायाम् अपि क्रमयौगप्द्यादिना तदसंबवादिचोद्यानवकाश एवेत्य् एषा दिक् । एवं चेद् यथोपलम्भम् अर्थस्थितेर् महाभूतानि तावत् सत्यान्य् एव । यत् तु तत्सत्यत्वे तत्संघधर्मतया मदशक्तिवद् विज्ञानोत्पत्तौ नैरात्म्यप्रसङ्ग इति तद् अपि बाह्यार्थानुभूतिवद् आत्मनो ऽप्य् अनुभवत एव सिद्धेर् अकिंचित् ॥ १४८ ॥

 

_किं च ।_

 

                    	**महाभूतानि सत्यानि यथात्मापि तथैव हि ।**

**              	को ऽन्यथैकेन नेत्रेण दृष्टम् अन्येन पश्यति ॥ ३।१४९ ॥**

 

यथैव ह्य् अनुभूयमानत्वान् महाभूतानि पृथिव्यादीनि सत्यानि एवम् एवानुभवितृत्वाद् आत्मापि सत्य एवेत्य् अभिप्रायः । अन्यथा हि भूतदर्मत्वे ज्ञानस्यानुभवितारम् अन्तरेण एकेनाक्ष्णा दृष्टं पुनस् तद् एवेदं पूर्वदृष्टम् इत्य् अन्येनाक्ष्णा कः पश्येत् को ऽनुसंदध्याद् इत्य् अभिप्रायः ॥ १४९ ॥

 

_एतद् एव भूयः स्पष्टयति ।_

 

                    	**वाचं वा को विजानाति पुनः संश्रुत्य संश्रुताम् ।**

**              	अतीतार्थस्मृतिः कस्य को वा स्वप्नस्य कारकः ॥ ३।१५० ॥**

 

प्रपञ्चार्थम् एतत् ॥ १५० ॥

 

_अपि चानुभवत एवात्मतत्त्वावगमः किम् अत्र युक्त्या प्रयोजनम् । यो ह्य् अयं रजस्तमोभ्याम् उपप्लुतचेताः ।_

 

                    	**जातिरूपवयोवृत्तविद्यादिभिर् अहंकृतः ।**

**              	सक्तः शब्दादिविषये कर्मणा मनसा गिरा ॥ ३।१५१ ॥**

 

स एवापरोक्षस्वसंवित् नात्मेत्य् अभिप्रायः ॥ १५१ ॥

 

_किं च यस् तावद् योगसंसिद्धः स निर्विकल्पम् अपरोक्षम् अद्वयं ब्रह्मावबुध्यत एव । इतरो ऽपि कुतार्किकचोद्याभिमानी यः ।_

 

                    	**स संदिग्धमतिः कर्मफलम् अस्ति न वेति वा ।**

**              	संप्लुतः सिद्धम् आत्मानम् असिद्धो ऽपि हि मन्यते ॥ ३।१५२ ॥**

 

यो ऽसौ कुतार्किकमानी संदिग्धमतिस् तमसा संप्लुतो ऽवष्टब्धः सो ऽपि यदैवम् अतिपाण्डित्याद् विकल्पयति कर्मफलम् अस्ति न वेति तदा सिद्धं निश्चितं शरीरव्यतिरिक्तम् आत्मानं मन्यत एव । असिद्धो ऽपि योगदर्शनानपेक्षो ऽपीत्य् अर्थः । यत् त्व् इदम् उक्तं कथं महाभूतसत्यत्वे व्यतिरिक्तस्यात्मनः शरीरतया निबन्ध इति तन् महाभूतानाम् अप्य् आत्मस्वरूपत्वेनाव्यतिरेकित्वाद् अचोद्यम् एव । यथानुभवानुसारेण विज्ञानात्मसत्यत्वाच् चोद्यम् एवेति चेत् । न, निमित्तान्तरस्य संभवात् ॥ १५२ ॥

 

_तथा हि ।_

 

                    	**मम दारसुतामात्या अहम् एषाम् इति स्थितः ।**

**              	हिताहितेषु भावेषु विपरीतमतिः सदा ॥ ३।१५३ ॥**

**              	ज्ञे ऽज्ञे च प्रकृतौ चैव विकारे चाविशेषवान् ।**

**              	अनाशकाग्निप्रवेशजलप्रपतनोद्यमी ॥ ३।१५४ ॥**

**              	एवंवृत्तो ऽविनीतात्मा वितथाभिनिवेशवान् ।**

**              	कर्मणा द्वेषमोहाभ्याम् इच्छया चैव बध्यते ॥ ३।१५५ ॥**

 

एवं श्लोकद्वयोक्तवृत्तो ऽलीककुतार्किकचोद्याभिनिवेशवान् अविनीतः साधारणविशेषात्मकेन कर्मणा मानसाभ्यां च द्वेषमोहाभ्यां भोगातिविषयेच्छया च व्यतिरिक्तो ऽपि बध्यत इत्य् अभिप्रायः । मम दारपुत्रादयो ऽहं चैषाम् इत्य् अन्योन्यम् उपकार्योपकारकतया यो ऽवस्थितः हिताहितेषौ चादृष्टार्थसांदृष्टिकार्थेषु च भावेषु यो विपरीतबुद्धिः सांदृष्टिक एव हिताभिमानी अहिताभिमानी चेतरत्र तथा ज्ञे च ज्ञातरि वेदार्थविदि अज्ञे च कुतार्किकादौ प्रकृतौ चात्मनि विकारे च रजस्तमोलक्षणे विशेषानभिज्ञः अतश् च धर्मबुद्ध्यभिमानाद् अनाशकादाव् उद्युक्तो यः एवंवृत्तः, स बध्यते इति व्याक्यातम् एतत् ॥ १५३–१५५ ॥

 

_एवं च महाघोरं संसारम् आपन्नस्यायं तनुमोचनप्रकारोपदेशः ।_

 

                    	**आचार्योपासनं वेदशास्त्रस्यार्थविवेकिता ।**

**              	तत्कर्मणाम् अनुष्ठानं सङ्गः सद्भिर् गिरः शुभाः ॥ ३।१५६ ॥**

**              	स्त्र्यालोकालम्भविगमः सर्वभूतात्मदर्शनम् ।**

**              	त्यागः परिग्रहाणां च जीर्णकाषायधारणम् ॥ ३।१५७ ॥**

**              	विषयेन्द्रियसंरोधस् तन्द्र्यालस्यविसर्जनम् ।**

**              	शरीरपरिसंख्यानं प्रवृत्तिष्व् अघदर्शनम् ॥ ३।१५८ ॥**

**              	नीरजस्तमसः सत्त्वशुद्धिर् निस्पृहता शमः ।**

**              	एतैर् उपायैर् संशुद्धः सत्त्वयोग्य् अमृती भवेत् ॥ ३।१५९ ॥**

 

आचार्योपासनादिभिर् एतैर् अध्यर्धश्लोकत्रयोक्तैर् उपायैः सम्यक् शुद्धः सात्त्विको योगं प्राप्य कैवल्यज्ञानाद् अमृती भवेद् ब्रह्मत्वं प्राप्नुयाद् इत्य् अर्थः । स्पष्टम् अन्यत् ॥ १५६–९ ॥

 

_योगात् कैवल्यम् उक्तम् । स एव तु योगः कथं स्याद् इत्य् उच्यते ।_

 

                    	**तत्त्वस्मृतेर् उपस्थानात् सत्त्वयोगात् परिक्षयात् ।**

**              	कर्मणां संनिकर्षाच् च सतां योगः प्रवर्तते ॥ ३।१६० ॥**

 

तत्त्वानि पृथिव्यादीनि तेषाम् आगमानुविधानेनात्माभेददर्शनं तत्त्वस्मृतिः तस्यास् तत्त्वस्मृतेर् उपस्थानाद् उद्भवात् नीरजस्तस्कत्वेन च सत्त्वयोगाद् जन्मान्तरकृतानां च ध्यानादिना परिक्षयात् कर्मणां संनिकर्षाच् च संबन्धात् सतां साधूनां योगः परानन्दप्राप्तिलक्षणः प्रवर्तत इति व्याख्येयम् ॥ १६० ॥

 

_यद्य् अपि च कथंचिद् युक्तस्यापि प्रमादात् परप्राप्तिर् न स्यात्, तथाप्य् आनुषङ्गिकफलतयैव तावत् ।_

 

                    	**शरीरसंक्षये यस्य मनः सत्त्वस्थम् ईश्वरम् ।**

**              	अविप्लुतस्मृतिः सम्यक् स जातिस्मरताम् इयात् ॥ ३।१६१ ॥**

 

शरीरसंक्षये उत्क्रान्तिकाले यस्य मनो विषयानासक्तं सत्त्वस्थम् ईश्वरम् अपराधीनं रागाद्यनभिभूतम्, स सम्यग् अविनष्टस्मृतिः प्रेत्य जातिस्मरताम् इयात् जातिस्मरतां प्राप्नुयात् । ततश् च पुनर् अपि योगसंबन्धाद् अमृती भवत्य् एवेत्य् अभिप्रायः ॥ १६१ ॥

 

_किं च स्वयंकृतैर् एव शुभाशुभैः कर्मभिर् युज्यमानः ।_

 

                    	**यथा हि भरतो वर्णैर् वर्तयत्य् आत्मनस् तनुम् ।**

**              	नानारूपाणि कुर्वाणस् तथात्मा कर्मजस् तनुम् ॥ ३।१६२ ॥**

 

उपसंहारार्थः श्लोकः । भरतो नटः । स यथा स्वां तनुं भूमिकाविशेषानुसारेण वर्णैर् वर्तयति, एवं कर्मजो ऽपि विज्ञानात्मा नानाविधानि शुभासुभानि कर्माणि कुर्वन् विचित्रासु योनिषु संभूतिं निर्वर्तयतीत्य् अर्थः ॥ १६२ ॥

 

_<span style="text-decoration:underline;">ननु</span> च जातिस्मरत्वे ऽप्य् अविकलाङ्गस्यैव धर्माद्यनुष्ठानसामर्थ्यात् तत्रैव तावद् उपायो वक्तव्यः । <span style="text-decoration:underline;">उच्यते</span> । नात्रोपायाभिधानम् उपयुज्यते, स्वाभाविकत्वाद् अविकलाङ्गताया । तथा हि ।_

 

                    	**कालकर्मात्मबीजानां दोषैर् मातुस् तथैव च ।**

**              	गर्भस्य वैकृतं दृष्टं नाङ्गहानं हि जन्मतः ॥ ३।१६३ ॥**

 

कालदोषः प्रतिषिद्धरात्र्युपगमादिकः । गर्भाधानादिकर्मणि वैगुण्यम् अक्रिया वा कर्मदोषः । अनिष्टस्त्र्यन्तराभिध्यानादिकस् त्व् आत्मदोषः । अल्पत्वादिको बीजदोषः । परपुरुषाभिध्यानं मातृदोषः । एवमादिभिर् दोषैर् गर्भविक्रियावैरूप्यं, न तु जन्मतः स्वभावतो ऽङ्गहानम् इत्य् अभिप्रायः ॥ १६३ ॥

 

_यत् त्व् इदम् उक्तं कथम् अक्षरस्य ब्रह्मणः संसारापत्तिर् इति, अत्रोच्यते ।_

 

                    	**अहंकारेण मनसा गत्या कर्मफलेन च ।**

**              	शरीरेण च नात्मायं मुक्तपूर्वः कदाचन ॥ ३।१६४ ॥**

 

अन्य एव ह्य् असौ नित्यम् अवस्थितः परमानन्दरूपः परमात्मा । अयं त्व् अन्य एव । तदविभागे ऽप्य् अनादितयैवावच्छिन्नो विज्ञानात्माहङ्कारादिभिः शरीरेण च न वियुक्तः । तस्यैव चायं परब्रह्माभेदप्राप्त्यर्थो भगवत आम्नायस्य प्रयत्नः ॥ १६४ ॥

 

_अस्यैव च परप्राप्त्युपदेशमार्गस्य यदि परं रोगितया विघातः, तत्राप्य् एतद् उच्यते ।_

 

**              	दाता सत्यः क्षमी प्राज्ञः शुभकर्मा जितेन्द्रियः ।**

**              	तपस्वी योगशीलश् च न रोगैः परिभूयते ॥ ३।१६५ ॥**

 

निगदोक्तः श्लोकः ॥ १६५ ॥

 

_<span style="text-decoration:underline;">ननु</span> च साधारणविशेषात्मकस्य कर्मणो ऽनादिनिधनत्वाद् यथैवानादिः शरीरसंबन्धः, तथैवानन्तो ऽपि । ततश् चानिर्मोक्षप्रसङ्गात् तत्प्रतिपादनप्रयासानर्थक्यम् एव स्यात् । <span style="text-decoration:underline;">उच्यते</span> ।_

 

                    	**वर्त्याधारस्नेहयोगाद् यथा दीपस्य संस्थितिः ।**

**              	विक्रियापि च दृष्टैवम् अकाले प्राणसंक्षयः ॥ ३।१६६ ॥**

 

आरम्भकानादितया ह्य् आरभ्यस्यानादितैव स्यान् न त्व् अनन्ततयानन्ततापि । न ह्य् अवश्यं कारणविनाशाद् एव कार्यविनाशः, तत्सद्भावे ऽप्य् अन्यतो नाशदर्शनात् । तथा च वर्त्याधारस्नेहयोगात् तदारभ्यस्य प्रदीपादेर् यावत्कारणं च संस्थितिर् दृष्टा निमित्तान्तराद् अपि वाताद्यभिघाताद् विक्रिया । एवम् आत्मनो ऽपि कर्मकार्यशरीरसंबन्धिनस् तदनुच्छेदे ऽप्य् अन्यतस् तत्त्वावबोधादेर् अकाले प्राणसंक्षयः सूक्ष्मावच्छेदकलिङ्गादिसंक्षय इत्य् अर्थः । सांसारिकत्वे ऽपि चैवम् एव तीव्रफलकर्मादिसंनिपातात् पुरुषस्य शरीरसंक्षयो योज्यः ॥ १६६ ॥

 

_तद् इदानीं प्राणसंक्षयहेतुभूतं तत्त्वागमोपायं प्रपञ्चयति ।_

 

                    	**अनन्ता रश्मयस् तस्य दीपवद् यः स्थितो हृदि ।**

**              	सितासिताः कद्रुनीलाः कपिलापीतरोहिताः ॥ ३।१६७ ॥**

 

यो ऽसौ पूर्वव्याख्यातो दीपवद् हृदि निदिध्यास्यतयावस्थितस् तस्य प्राप्त्युपायास् तदवभासकतया अनन्ता रश्मयो नाड्यः सितादिवर्णाः । सिता चात्र शुक्ला निष्कलंका परप्राप्तिर् अभिप्रेता । तदुपायतया च नाड्यां ताच्छब्द्यम् । एवं कद्र्वादिष्व् अपि योज्यम् । सितैकैव । अन्याः सर्वा असिताः । तत्प्रपञ्चः कद्रुनीला इत्यादिकः । यथाविप्रकर्षं योज्यम् । कद्रुशब्दः कुत्सितगत्यर्थो नीलादिविशेषणो न वर्णवचनः । कुत्सितगत्यर्था नीलाः कद्रुनीलाः कद्रुपिङ्गला इति च योज्यम् । आपीता हरिताः । तथा चाम्नायः: "तस्मिन् शुक्लम् उत नीलम् आहुः पिङ्गलं हरितं लोहितं च" इत्यादि (बाउ ४।४।९) ॥ १६७ ॥

 

_परप्राप्त्युपायभूतश् च सुषुम्नाख्यो हृदयाद् ऊर्ध्वम् ऋजुर् मूर्धानम् अभिप्रस्थितः शुक्लो रश्मिः ।_

 

                    	**ऊर्ध्वम् एकः स्थितस् तेषां यो भित्त्वा सूर्यमण्डलम् ।**

**              	ब्रह्मलोकम् अतिक्रम्य तेन याति परां गतिम् ॥ ३।१६८ ॥**

 

_काम्योपासनयोगाद् ब्रह्मार्पणन्यायेन वा यः कर्मण्य् अवस्थितः ।_

 

                    	**यद् अस्यान्यद् रश्मिशतम् ऊर्ध्वम् एव व्यवस्थितम् ।**

**              	तेन देवनिकायानां स धामानि प्रपद्यते ॥ ३।१६९ ॥**

 

वस्वादयो देवनिकायाः । स्पष्टम् अन्यत् ॥ १६९ ॥

 

_यस् तु कामात्मको राजसः खलु कर्मानुसारेणैव ।_

 

                    	**ये ऽनेकरूपाश् चाधस्ताद् रशमयो ऽस्य मृदुप्रभाः ।**

**              	इह कर्मोपभोगार्थास् तैश् च संचरते ऽवशः ॥ ३।१७० ॥**

 

कृतव्याख्यानः श्लोकः ॥ १७० ॥

 

_एवं चैतत् परावरं ब्रह्मणः स्वरूपम् आलोच्य सर्वस्यात्माधिगमव्यतिरिक्तस्य प्रयासस्य निष्प्रयोजनत्वाद् यथाकथंचित् स्वशक्त्यनुसारेणात्मानं ज्ञातुम्, हे मुनयः, प्रयत्नः क्रियताम् इत्य् एवं योगीन्द्रो वक्तुम् आह ।_

 

                    	**वेदैः शास्त्रैः सविज्ञानैर् जन्मनामरणेन च ।**

**              	आध्या गत्या तथागत्या सत्येन ह्य् अनृतेन च ॥ ३।१७१ ॥**

**              	श्रेयसा सुखदुःखाभ्यां कर्मभिश् च शुभाशुभैः ।**

**              	निमित्तशकुनज्ञानैर् ग्रहसंयोगजैः फलैः ॥ ३।१७२ ॥**

**              	तारानक्षत्रसंचारैः जलजैः स्वप्नजैर् अपि ।**

**              	आकाशपवनज्योतिर्जलभूतिमिरैस् तथा ॥ ३।१७३ ॥**

**              	मन्वन्तरैर् युगप्राप्त्या मन्त्रौषधिबलैर् अपि ।**

**              	वित्तात्मानं विद्यमानं कारणं जगतः सदा ॥ ३।१७४ ॥**

 

सर्वप्रकारं वेदादिभिर् मन्त्रौषधिबलान्तैर् यथासामर्थ्यम् आत्मानं वित्त वेत्तुं प्रयत्निनो भवथ । यथाशक्ति आत्मज्ञानाय प्रयत्नः क्रियताम् इत्य् अभिप्रायः । वेदाद्युपायासंभवे ऽपि जन्ममरणादिभिर् अपि निमित्तशकुनिज्ञानादिभिर् अपि मन्त्रौषधिबलैर् अपि, न त्व् असंभाव्योपायतयात्मज्ञानाय शैथिल्यं कार्यम्, अवश्यं चात्मज्ञानं कार्यम् इत्य् एवंपरत्वाद् आरम्भस्य । न मन्त्रौषध्यादाव् अत्यभिनिवेशः कर्यः । वेदैस् तत्त्वज्ञानोपयभूतैः, शस्त्रैः व्याकरणादिभिः शास्त्रैः, सविज्ञानैः विविधेतिहासादिज्ञानसहितैः । जन्मना इहावधारणाशक्ताव् अन्येनापि जन्मनेत्य् अर्थः । आमरणेन च यावज्जीवम् अत्यभियोगेनेत्य् अर्थः । चशब्दो जन्मान्तरशतैर् अप्य् अपराभङ्गप्रदर्शनार्थः । आध्या महत्यापि मनःपीडया । गत्या देशान्तरगमनेन । अगत्या एकावस्थानतया । तथाशब्दश् चैवंभूतप्रकारान्तरार्थः । सत्येनैकात्म्यदर्शनेन । अनृतेन चतुर्भुजादिकल्पितोपासनाप्रकारेण । श्रेयसा पारिव्राज्येन । सुखदुःखाभ्यां कर्मभिश् च शुभाशुबैर् इति चशब्देन सुखादीनां समुच्चयाद् गार्हस्थ्येनेत्य् अर्थः । सुखं गन्धमाल्यादिसेवनम्, असुखं यमनियमावस्थितिः, शुभं कर्माग्निहोत्रादि, अशुभं कर्म सर्वस्वारादि विहितत्वे ऽपि मरणसंबन्धाद् अशुभत्वम्, असामर्थ्ये च ज्ञानक्षमशरीरान्तोत्पादकत्वात् प्रकृतोपयोगित्वम् । निमित्तादिज्ञानैश् च अभ्युदयकालम् उपलक्ष्यानिर्वेदेन पुनः पुनः प्रवृत्त्यर्थं निमित्तं दक्षिणाक्षिस्पन्दनादि उदगयनादि च । शकुनज्ञानं वायसरुतादिज्ञानम् । ग्रहसंयोगश् चन्द्रबलादिः । तारानक्षत्रसंचारः क्रूरग्रहैर् जन्मनक्षत्राद्यपीडनम् । जलजानि तीर्थयात्रादीनि । स्वप्नजानीष्टस्वप्नदर्शनानि । अपिशब्दः पूर्ववद् उपायत्वसंभावनार्थः । आकाशदिभिश् च परमार्थतः पुराणदर्शनानुसारेणोत्पन्नैर् जायमानैस् तिमिरैश् च तदनुसारेणैवादित्यरूपात्मतत्त्वावरोधकैः तथैव तदुक्तप्रकारेणैवापनीयमानैः । तद्दर्शनाद् एव च मन्वन्तरयुगादिप्राप्त्या कालचक्रज्ञानेनापि । प्रज्ञास्थैर्यहेतुभिर् मन्त्रौषधिबलैर् वित्तात्मानम् । कथंलक्षणं, विद्यमानं सदा विद्यमानं कालत्रयपरामर्शशून्यम् इत्य् अर्थः । कारणं जगत इत्य् उक्तार्थम् एतत् । न चायम् अतिपरोक्षः केवलागमिकत्वमात्रेण श्रद्धेय आत्मलक्षणो ऽर्थः, किं तर्हि, प्रमाणान्तरम् अत्रोक्तम् एव "महाभूतानि सत्यानि यथात्मापि तथैव" (य्ध् ३।१४९) इत्य् अत्र ॥ १७१–४ ॥

 

_भूयश् चोपसंहारार्थं सौहृदात् तद् एव स्पष्टयति ।_

 

                    	**अहंकारः स्मृतिर् मेधा द्वेषो बुद्धिः सुखं धृतिः ।**

**              	इन्द्रियान्तरसंचार इच्छा दारणजीविते ॥ ३।१७५ ॥**

**              	स्वप्नेसर्गश् च भावानां प्रेरणं मनसो ऽगतिः ।**

**              	निमेषश् चेतना यत्न आदानं पाञ्चभौतिकम् ॥ ३।१७६ ॥**

**              	यत एतानि चिह्नानि दृश्यन्ते परमात्मनः ।**

**              	तस्माद् अस्ति परो देहाद् देही सर्वग ईश्वरः ॥ ३।१७७ ॥**

 

मेधा प्रज्ञातिशयः । धृतिर् धारणा । इन्द्रियान्तरगृहीतस्य परामर्शः इन्द्रियान्तरसंचारः । इच्छया यद् धारणं शरीरस्य तत्परित्यागः तद् इच्छाधारणम् । स्वप्ने ऽनेकविधो विद्यमानभूतसर्गः स्वप्नेसर्गः । तथा चाम्नायो ऽपि: "न तत्र रथाः" इत्य् उपक्रम्य, "अथ रथान् रथयोगान् पथः सृजते" इत्यादि (बाउ ४।३।१०) । प्रेरणं तु मनसो जागदवस्थायाम् अपि । अगतिर् मनसः सुषुप्तावस्थायाम् । निमेषः सर्वकायिकचेष्टोपलक्षणम् । चेतना अन्तर्वर्तिनी । प्रयत्नः सर्वप्रकारः । आदानं ग्रहणं त्रिविधकर्मानुसारेण । पाञ्चभौतिकं पृथिव्यादिपञ्चभूतविषयम् । यतश् चैतानि भूतधर्मवैलक्षण्येन परमात्मनश् चिह्नभूतान्य् उपलभ्यन्ते, तस्माद् अस्ति देहाद् देहवर्तिनः क्षेत्रज्ञाद् व्यतिरिक्तो ऽन्यो देही क्षेत्रज्ञः सर्वगतः परः परमात्मा ईश्वरः कर्मणा ग्रहीतुम् अशक्यः आनन्दो ऽजरो ऽमृत इत्य् अर्थः । अत्र च जाग्रत्स्वप्नसुषुप्तावस्थानुपायित्वं महाभूताद्यादानोपपत्तिश् चाव्यतिरेकाभिप्रायेण परमात्मलिङ्गम् । अवशिष्टानि तु विज्ञानात्मसाधारणान्य् अपि ब्रह्मणः परावरात्मकत्वसिद्ध्यर्थं प्रसङ्गद् उपन्यस्तानीत्य् अवगन्तव्यम् । स्पष्टम् अन्यत् ॥ १७५–७ ॥

 

_इदानीं क्षेत्रज्ञपत्योर् विवेकं परावरत्वं च ब्रह्मणः क्षेत्रज्ञाभिधानानुगमद्वारेण स्पष्टीकरोति ।_

 

                    	**बुद्धीन्द्रियाणि सार्थानि मनः कर्मेन्द्रियाणि च ।**

**              	अहंकारश् च बुद्धिश् च पृथिव्यादीनि चैव ह ॥ ३।१७८ ॥**

 

बुद्धीन्द्रियाणि चक्षुरादीनि । एषाम् अर्था रूपादयः । अहंकारः प्रत्यगात्मन्य् अवमर्शो ऽन्यकारणासंसृष्टो बुद्धिनिमित्तकः । बुद्धिर् अनुभवहेतुफलाक्रिया । चशब्दाद् अव्यक्तं प्रधानाख्यम्, तच् च न सांख्याभिमतं सत्त्वादिगुणसाम्यावस्थात्मकम्, किं तर्हि जगत्कारणभूतं साधारणात्मकम् । तद् उक्तम्: "यो द्रव्यदेवतात्यागसंभूतो रसः" (य्ध् ३।१२१) इत्य् अत्र । सत्त्वादीनां त्व् आत्मगुणत्वम् एव । स्पष्टम् अन्यत् ॥ १७८ ॥

 

_एतच् चतुर्विंशतितत्त्वात्मकं यत् क्षेत्रम् ।_

 

                    	**अव्यक्त आत्मा क्षेत्रज्ञः क्षेत्रस्यास्य निगद्यते ।**

**              	ईश्वरः सर्वभूतानां सन्न् असन् सद् असच् च सः ॥ ३।१७९ ॥**

 

अस्य चतुर्विंशतितत्त्वात्मकस्य वेत्ताधिष्ठातृत्वेन फलभोक्तृतया चेश्वरो ऽव्यक्ते च कर्मण्य् अवस्थितः कर्मावबद्धो यः क्षेत्रज्ञ इत्य् एवं ब्रह्मविद्भिः स निगद्यते । तथा च व्यासः ।

                    	एतद् यो वेत्ति तं प्राहुः क्षेत्रज्ञ इति तद्विदः । इति । (भ्ग् १३।१)

यद् वा आत्मविशेषणत्वेनाव्यक्त इत्य् एतद् योजनीयम् । अव्यक्तो रूपाद्यसंसृष्ट इत्य् अर्थः । सर्वभावानां तु क्षेत्रक्षेत्रज्ञात्मकानां य ईश्वर्ः स परमात्मा इत्य् एवम् अनयोर् भेदः । भूतशब्दो भावमात्रतया क्षेत्रज्ञवचनो ऽपि । यश् चायं परमात्मा सन् असन् सद् असच् च, सः सन् क्षेत्रज्ञत्या असन् परमात्मरूपतया सदसद् इत्य् एवं व्यपदेशात् । परमार्थतस् तु यत् सद् असच् च यत् तत् सर्वं स एव सदसदात्मकः, तथैवोपलम्भात् । तथा चाम्नायः: "द्वे वाव ब्रह्मणो रूपे मूर्तं चामूर्तं च" (बाउ २।३।१) इति ॥ १७९ ॥

 

_इदानीं क्षेत्रज्ञोत्पत्तिक्रमं दर्शयति ।_

 

**              	बुद्धेर् उत्पत्तिर् अव्यक्तात् ततो ऽहंकारसंभवः ।**

**              	तस्मात् खादीनि जायन्ते एकोत्तरगुणानि तु ॥ ३।१८० ॥**

 

सुषुप्तावस्थायाम् एव तावत् सर्वविज्ञानमहाप्रलये सत्य् अव्यक्ताद् उपभोगनिमित्तात् कर्मणः सकाशाद् बुद्धेर् उत्पत्तिः । ततश् च प्रबोधात् प्रत्य्गात्मन्य् अवबोधाद् अहंकारसंभवः । तथैव बाह्यविषयप्रसङ्गाद् आकाशादीन्य् एकोत्तरगुणान्य् एकद्वित्रिचतुष्पञ्चगुणानीत्य् अर्थः । तद्ग्राहकत्वप्रयुक्तानि च तद्विकारापत्त्या तदात्मकानीन्द्रियाणि मनश् चादाव् एव स्वविषयानुसारात् सदसदात्मकम् इत्य् एषा प्रक्रिया सृष्टिप्रलयोपवर्णनादौ सर्वत्र पुराणादिष्व् अपि योज्या ॥ १८० ॥

 

_यानि च खादिन्य् अत्राकाशपवनज्योतिर्जलपृथिव्यन्तानि एकोत्तरगुणत्वेन महाभूतान्य् उक्तानि ।_

 

                    	**शब्दः स्पर्शश् च रूपं च रसो गन्धश् च तद्गुणाः ।**

 

उत्तरत्र चशब्दः पूर्वगुणसमुच्चयार्थः रसश् चेत्य् अत्रापि छन्दोनुरोधाद् अनुच्यमानो ऽपि द्रष्टव्यः ।

 

_सृष्टौ च ।_

 

                    	**यो यस्मिन्न् आश्रितस् तेषां स तत्रैव प्रलीयते ॥ ३।१८१ ॥**

 

भूतेषु च गुणानां प्रलयात् परमात्मनो निर्गुणत्वसिद्धिः ॥ १८१ ॥

 

_इदानीं पूर्वोक्तम् अर्थं कार्त्स्न्येनोपसंहरति ।_

 

**              	यथात्मानं सृजत्य् आत्मा तथा वः कथितं मया ।**

**              	विपाकस् त्रिप्रकाराणां कर्मणाम् ईश्वरो ऽपि सन् ॥ ३।१८२ ॥**

 

उक्तनिगदार्थः श्लोकः ॥ १८२ ॥

 

_त्रिरूपकर्मविपाकात्मकम् अव्यक्तम् अदृष्टं प्रधानाख्यं संसारप्रवृत्तिबीजं न पुनर् तन्त्रान्तराभिप्रायेण सत्त्वादिगुणसाम्यलक्षणं, यतो न सत्त्वादयः प्रकृतिगुणाः । किं तर्हि ।_

 

**              	सत्त्वं रजस् तमश् चैव गुणास् तस्यैव कीर्तिताः ।**

 

आत्मनो न प्रकृतेर् इत्य् अर्थः ।

 

_यद्य् एवं कथं तर्हि बन्धमुक्त्यादिव्यवस्था । उच्यते ।_

 

**              	रजस्तमोभ्याम् आविष्टश् चक्रवद् भ्राम्य्ते हि सः ॥ ३।१८३ ॥**

 

तदुच्छेदात् तु सत्त्वगुणयोगात् स्वरूपावस्थितेर् मुच्यत एवेत्य् अभिप्रायः ॥ १८३ ॥

 

_इदानीं परावरब्रह्मोपसंहर्तुम् आह ।_

 

**              	अनादिमान् आदिमांश् च य एष पुरुषः परः ।**

**              	लिङ्गेन्द्रियैर् उपग्राह्यः सविकार उदाहृतः ॥ ३।१८४ ॥**

 

महदादिभिर् विकारैः क्षेत्रलक्षणमहदादिसंबन्धाद् आदिमान् क्षेत्रज्ञः, यश् चानदिर् अकलंकः परमात्मा उभयरूपत्वाल् लिङ्गेन्द्रियोपग्राह्यतया उदाहृतः, स एष भगवान् उभयप्रकारः सदसदात्मना विश्वरूपः परमात्मैवेत्य् अवगन्तव्यम् । नात्र व्यामोहः कार्य इत्य् अभिप्रायः । लिङ्गादीन्य् अहंकारादीन्य् आत्मविषयत्वेन, इन्द्रियाणि चक्षुरादीनि प्रकृतिविषयत्वेनेत्य् एवं योजना ॥ १८४ ॥

 

_यश् चायं क्षेत्रज्ञतया प्रविभक्तः तस्येन्द्रियोपलब्धबाह्यलिङ्गसंसूचितम् उत्कर्षापकर्षहेतुमार्गम् आह ।_

 

                    	**पितृयाणो ऽजवीथ्याश् च यद् अगस्त्यस्य चान्तरम् ।**

**              	तेनाग्निहोत्रिणो यान्ति प्रजाकामा दिवं प्रति ॥ ३।१८५ ॥**

 

"यद् अस्यान्यद् रश्मिशतम्" (य्ध् ३।१६९) इत्याद्यनन्तरं मार्गाभिधानम्, तस्यैवेदम् उपलक्षणत्वेन बाह्यमार्ग(म्?) उच्यते: यद् एतद् अजवीथ्यगस्त्ययोर् अन्तरं स पितृयाणः पन्थाः । तेनाग्निहोत्रिणः प्रजाकामाः कर्ममात्रनिष्ठाः संवत्सरोपासका यान्ति । एवं मार्गान्तरे ऽपि योज्यम् । पुराणे हि भगवतः सवितुर् बह्व्यो वीथ्यो दिवि पद्धतयः श्रूयन्ते । तत्रागस्त्यस्यानन्तरा अजवीथी । स्पष्टम् अन्यत् ॥ १८५ ॥

 

_किं च ।_

 

                    	**ये ऽपि दानपराः सम्यग् अष्टाभिश् च गुणैर् युताः ।**

**              	ते ऽपि तेनैव गच्छन्ति सत्यव्रतपरायणाः ॥ ३।१८६ ॥**

 

दया सर्वभूतेषु क्षान्तिर् अनसूयेत्यादयो ऽष्टाव् आत्मगुणाः । प्रसिद्दम् अन्यत् ॥ १८६ ॥

 

_यश् चानेन मार्गेण द्युर्लोकः, तत्र ।_

 

**              	अष्टाशीतिसहस्राणि मुनयो गृहमेधिनः ।**

**              	पुनर् आवर्तिनो बीजभूता धर्मप्रवर्तकाः ॥ ३।१८७ ॥**

 

तिष्ठन्तीति शेषः । तस्यां हि जनस्थानसंज्ञायां दिवि गृहमेधिनो गृहस्थाः कर्मणाग्निहोत्रादिना लोकजितः संसारबीजभूताः प्रलीयमानधर्मोद्धारप्रवर्तकाः अष्टाशीतिसहस्रास् तत्परिमाणा अग्निहोत्रादिना तत्र यान्ति । पुनर् धर्मप्रवर्तनायेहाभिमुख्येन वर्तन्त इत्य् एवं तत्प्रवर्तकाः पुनरावर्तिन इति व्याख्य्ēयम् ॥ १८७ ॥

 

_देवयानेनाप्य् एवम् एव मार्गेण ।_

 

**              	सप्तर्षिनागवीथ्योस् तु देवलोकं समाश्रिताः ।**

**              	तावन्त एव मुनयः सर्वारम्भविवर्जिताः ॥ ३।१८८ ॥**

 

अयम् अपि पूर्ववत् ॥ १८८ ॥

 

_सप्तर्षिनागवीथ्योर् अन्तरालेन च यो ऽयं लोकः ।_

** **

**              	तपसा ब्रह्मचर्येण सङ्गत्यागेन मेधया ।**

**              	यातास् तत्रावतिष्ठन्ति यावद् आभूतसंप्लवम् ॥ ३।१८९ ॥**

 

_<span style="text-decoration:underline;">ननु</span> च कार्यार्थत्वाद् वेदस्य प्रमाणान्तरस्य चाभावान् निर्मूलकम् इवेदं मार्गादिनिरूपणं लक्ष्यते, । <span style="text-decoration:underline;">सत्यम्</span>, यदि कार्यार्थतयैव वेदस्य प्रामाण्यं स्यात् । स्वरूपे ऽपि तु प्रामाण्यम् इष्यत एव ।_

 

                    	**यतो वेदाः पुराणं च विद्योपनिषदस् तथा ।**

**              	श्लोकाः सूत्राणि भाष्याणि यत् किंचिद् वाङ्मयं क्वचित् ॥ ३।१९० ॥**

**              	वेदानुवचनं यज्ञो ब्रह्मचर्यं तपो दमः ।**

**              	श्रद्धोपवससातत्यम् आत्मनो ज्ञानहेतवः ॥ ३।१९१ ॥**

 

यदि हि कर्मानुष्ठानमात्रनिमित्ततया क्रियैव वेदार्थः स्यात्, ततः स्वरूपपरता न स्यात् । यदा तु नियोगसिद्धिर् एव वाक्यार्थः, तदा नियोज्यत्वावगम एव तत्सिद्धिः । प्रतिपन्नात्मस्वरूपस्यैव निर्वर्तितनियोगता स्यात् । ततश् चात्मस्वरूपावगतिर् एव वेदार्थ इति स्वरूप एवावसितं वेदस्य प्रामाण्यम् । किं च कार्यतया व्युत्पत्तेः कार्ये प्रामाण्यम् उक्तम् । न च परार्थस्य कार्य्त्वोपपत्तिः । को हि परार्थं बुद्धिपूर्वकारी कुर्यात् । अतः स्वार्थ एव कार्यं, न चान्यो ऽतः कश्चिद् आत्मनो ऽर्थो ऽन्यत्र स्वरूपज्ञानाद् इति तद् एव कार्यम् अवशिष्यते । अतश् च पार्मार्थिकं तत्रैव भगवतो वेदस्य प्रामाण्यम् । तथा चोक्तम्: "चोदना हि भूतं भवन्तं भविष्यन्तम् इत्याद्येवंजातीयकम् अर्थं शक्नोत्य् अवगमयितुम्" इति (त्व् ओन् प्म्स् १।१।२, प्। १५) । एवंजातीयकम् आत्मस्वरूपम् इत्य् अर्थः । तथा चेन्द्रियान्तरप्रतिषेधस् तद्विषयतयैवोपद्यते "नान्यत् किंच नेद्रियम्" इति (त्व् ओन् प्म्स् १।१।२, प्। १५) । अन्यथा हि विध्यर्थे तत्प्राप्त्यभावाद् आकस्मिक एव प्रतिषेधः स्यात् । अतो ब्रह्मस्वरूप एवाम्यायस्य प्रामाण्यं स्यात् । तद् एव च पारमार्थिकं विध्यर्थसतत्त्वम् । यत् तु अग्निहोत्रादिकार्यावबोधनं, तद् अवान्तरवाक्यार्थतया तदपेक्षिताविद्याव्युदासपरत्वेन तदुपायतयैव प्रमाणान्तराविषयतया कार्यव्यपदेशभाग् इत्य् अवसेयम् । एवं चेन् मार्गादिस्वरूपप्रतिपादने ऽप्य् अविरुद्धं कार्यव्यपदेशित्वम् इत्य् एषा दिक् । तद् दर्शयति: "यतो वेदाः पुराणं च" इत्येवमादयः सर्व एवात्मनो ज्ञानहेतवः, शब्दप्रवृत्तेस् तत्परतयैव व्युत्पत्त्यवधारणात् । ततः स्वरूपे ऽप्य् अव्याहतं प्रामाण्यं वेदस्य । अतश् च मार्गादिस्मृतेर् अप्य् अनवद्यं वेदमूलत्वम् इत्य् अभिप्रायः । "पुराणं च" इति, इतिहासार्थश् चशब्दः । विद्या मीमांसादिका । उपनिषदां पृथग्वचनं वेदभागान्तरस्य तादर्थ्यप्रदर्शनार्थम् । तथा श्लोकाः उपनिषत्सूत्रस्थानीया मन्त्रा एव । "तद् अप्य् एते श्लोकाः: अणुः पन्था विततः पुराणः" इत्यादिकाः (बाउ ४।४।८) । उपनिषत्सूत्रताप्रतिपत्त्यर्थम् एव तेषां पृथग्वचनम् । तद्विवरणार्थान्य् एव चार्थवादादिवाक्यानि भाष्याणि । प्राधान्याच् चायम् उपनिषदाम् अतिप्रपञ्चः । किं च "यत् किंचिद् वाङ्मयं क्वचिद्" इति । लोके ह्य् अप्य् आत्मपरतयैव शब्दव्युत्पत्तिर् इत्य् अर्थः । एवं च वेदानुवचनादिस् तादर्थ्येनैव चातुराश्रम्यप्रयासः । तथाम्नायः: "तम् एतं वेदानुवचनेन ब्राह्मणा विविदिषन्ति" इत्यादि (बाउ ४।४।२२) । गुरूक्तस्यानुपाठो वेदानुवचनम् । आद्यं ब्रह्मचर्यम् । यज्ञा इति गार्हस्थ्योपलक्षणम् । ब्रह्मचर्यं नैष्ठिकत्वम् । तपो दम इति वानप्रस्थत्वम् । श्रद्दोपवाससातत्यम् इति पारिव्राज्यम्, "अष्टौ ग्रासा मुनेर् भक्तम्" (आप्ध् २।९।१३) इति वचनात् । लघ्वशनार्थो वायम् उपवासशब्दः । व्याख्यातम् अन्यत् ॥ १९०–१ ॥

 

_यतश् चैतद् एवम् अतः ।_

 

**              	स ह्य् आश्रमैर् निदिध्यास्यः समस्तैर् एवम् एव तु ।**

 

सर्वारम्भाणां तत्परत्वाद् इत्य् अभिप्रायः ।

 

_किं च ।_

 

**              	द्रष्टव्यस् त्व् अथ मन्तव्यः श्रोतव्यश् च द्विजातिभिः ॥ ३।१९२ ॥**

 

द्विजातिवचनं द्वितीयस्योपनयनजन्मनस् तादर्थ्यप्रदर्शनार्थम् । द्रष्टव्यः

प्रत्यक्षादिना । श्रोतव्य आगमात् । मन्तव्यस् तर्केण । क्रमभेदश् छन्दोऽनुरोधात् । निदिध्यास्यः साक्षात्कर्तुं योगमार्गेण ॥ १९२ ॥

 

_पूर्वोकमार्गद्वयानुसारिणश् च ।_

 

                    	**य एवम् एनं विदन्ति ये चारण्यकम् आश्रिताः ।**

**              	उपासते द्विजाः सत्यं श्रद्धया परया युताः ॥ ३।१९३ ॥**

 

अरण्यम् एवारण्यकम् । एवं विदन्तीति प्रक्रमानुसाराद् इह हिरण्यगर्भाद्यवान्तरं ब्रह्मस्वरूपम् । स्पष्टम् अन्यत् ॥ १९३ ॥

 

_ये चैवं विदुः ।_

 

                    	**क्रमात् ते संभवन्त्य् अर्चिर् अहः शुक्लं तथोत्तरम् ।**

**              	अयनं देवलोकं च सवितारं सवैद्युतम् ॥ ३।१९४ ॥**

**              	ततस् तान् पुरुषो ऽभ्येत्य मानसो ब्रह्मलौकिकान् ।**

**              	करोति पुनर् आवृत्तिस् तेषाम् इह न विद्यते ॥ ३।१९५ ॥**

 

अर्चिरादिमार्गो ऽयं परमात्मविषयो यथोपासनासामर्थ्यं क्रमेणानेकविधलोकजयहेतुः पौराणिकैः प्रपञ्चितः । वैद्युत इन्द्रो मानसाद् अभिध्यानात् संस्तुतः । अयम् एवान्तरात्मा मानसः पुरुषः । अनागमनं चात्र तद्भावापत्तिः । इह ब्रह्माण्डान्तर्वर्तिनि विकारे पुनरावृत्त्यभावः । स्पष्टम् अन्यत् ॥ १९४–५ ॥

 

_अजवीथिमार्गावस्थित्या च ।_

 

                    	**यज्ञेन तपसा दानैर् ये हि स्वर्गजितो नराः ।**

**              	धूमं निशां कृष्णपक्षं दक्षिणायनम् एव च ॥ ३।१९६ ॥**

**              	पितृलोकं चन्द्रमसं नभो वायुं जलं महीम् ।**

**              	क्रमात् ते संभवन्तीह पुनर् एवं व्रजन्ति च ॥ ३।१९७ ॥**

 

धूमादिक्रमेण चन्द्रान्तयानन्तरोक्तन्यायेन गतिं प्राप्य पुनर् आकाशादिक्रमेण पृथिवीं प्राप्नुवन्ति । ततश् च पुनर् एवोत्कृष्यमाणाश् चक्रवत् क्रमात् संसारबीजभावं प्रतिपद्यन्ते इत्य् अवसेयम् । ऋज्व् अन्यत् ॥ १९६–७ ॥

 

_रजस्तमोभ्याम् अतिपरिप्लवाद् अपुण्योपहतचेताः ।_

 

                    	**एतद् यो न विजानाति मार्गद्वयम् आत्मनः ।**

**              	दन्दशूकः पतङ्गो वा भवेत् कीटो ऽथ वा कृमिः ॥ ३।१९८ ॥**

 

तस्यापि च क्षीणाशुभस्य कथंचित् पुण्योदयाद् यज्ञाद्युपयोगितां प्राप्य पुनर् उत्कर्षसिद्धिः । दन्दशूको दंशनशीलः सर्पादिः । स्पष्टम् अन्यत् ॥ १९८ ॥

 

_इदानीम् अतिसौहृदात् परमात्मप्राप्त्युपायभूतं योगमार्गसंप्रदायम् आह ।_

 

                    	**ऊरुस्थोत्तानचरणः सव्ये न्यस्येतरं करम् ।**

**              	उत्तानं किंचिद् उन्नम्य मुखं विष्टभ्य चोरसा ॥ ३।१९९ ॥**

**              	निमीलिताक्षः सत्त्वस्थो दन्तैर् दन्तान् असंस्पृशन् ।**

**              	तालुस्थाचलजिह्वश् च संवृतास्यः सुनिश्चलः ॥ ३।२०० ॥**

**              	संनिरुध्येन्द्रियग्रामं नातिनीचोच्छ्रितासनः ।**

**              	द्विगुणं त्रिगुणं वापि प्राणायामम् उपक्रमेत् ॥ ३।२०१ ॥**

 

योगशास्त्रान्तरानुसारात् प्राणायामो रेचकादिलक्षणो ऽवसेयः । स्पष्टम् अन्यत् । एते च पद्मासनादयो मनःसमाधानहेतुत्वेनार्थप्राप्ता एव योगाङ्गतया नियम्यन्ते । अतश् चान्यथाप्य् एकाग्रता न विरुध्यत इति केचित् । तथा च दक्षेणोक्तम्: "न च पद्मासनोद्योगः" इत्यादि । तत् तु नियामकत्वाच् छास्त्रस्यायुक्तम् एव । दक्षवचनं त्व् इन्द्रियजयप्रशंसार्थत्वाद् अविरुद्धम् ॥ १९९–२०१ ॥

 

_प्राणायामैश् चात्मानं संशोध्य ।_

 

                    	**ततो ध्येयः स्थितो यो ऽसौ हृदये दीपवत् प्रभुः ।**

**              	धारयेत् तत्र चात्मानं धारणां धारयन् बुधः ॥ ३।२०२ ॥**

 

यो ऽसौ हृदये दीपवद् अनन्यप्रकाश्यः सर्वस्य प्रकाशकत्वेनावस्थितः परमात्मोपरतबाह्यप्रपञ्चः, स एव ध्येयः । हृदये चावस्थितो दर्शनश्रवणमननादिभिर् निदिध्यास्यतया यस् तत्रावस्थितस् तद्विषयत्वेनापस्तभेधां धारणां प्रसंख्यानादिकां धारयन्न् उभयात्मकस्यापि ब्रह्मणः कैवल्यात्मकतयैव तत्रात्मानं धारयेद् बुधः प्रतिपन्नोभयात्मकान्तर्यामिरूपब्रह्मस्वरूपः परं ब्रह्मोपरतध्यातृध्येयात्मस्वरूपात्मनात्मानं तत्र धारयंस् तं चात्मन्य् अकलंकम् अभयम् अपुनरावृत्तम् अपरोक्षम् आनन्दम् अपास्ताखिलव्यपदेशं पश्येद् इत्यादि प्रपञ्चनीयम् ॥ २०२ ॥

 

_प्रतिपन्नान्तर्यामिस्वरूपस्य योगसिद्धस्य परब्रह्मणो निदिध्यासनम् उक्तम्, तस्यैव त्व् अधिकारिणो लक्षणं वाच्यम् इत्य् अत आह ।_

 

                    	**अन्तर्धानं स्मृतिः कान्तिर् दृष्टिः श्रोत्रज्ञता तथा ।**

**              	निजं शरीरम् उत्सृज्य परकायप्रवेशनम् ॥ ३।२०३ ॥**

**              	अर्थानां छन्दतः सृष्टिर् योगसिद्धेस् तु लक्षणम् ।**

**              	सिद्धे योगे त्यजन् देहम् अमृतत्वाय कल्पते ॥ ३।२०४ ॥**

 

अन्तर्धानं परैर् अनुपलभ्यत्वम् । स्मृतिः समाध्यवगतस्याविस्मरणम्, नित्यं तथैवाव्यवधानेन प्रतिपत्तिर् इत्य् अर्थः । कान्तिर् अशनायाद्यपगमः । दृष्टिर् भविष्यदादाव् अव्याघातः । श्रोत्रग्राह्यत्वाच् छ्रोत्रं शब्दः, तदर्थज्ञत्वं श्रोत्रज्ञता । तथाशब्दाद् वेदानुसंधानानपेक्षत्वेनेत्य् अर्थः । निजं च वैशेषिकम् असाधारणकर्मारभ्यं शरीरं निजतयैवासाधारणप्रत्ययग्राह्यत्वेनोत्सृज्य सदसदात्मकत्वेन प्रागुक्तविश्वरूपात्मकपरकायप्रवेशनम् एकत्वापत्तिः । यत् पुनः शरीरतयैव परकायप्रवेशनम्, तन् मन्त्रविद्यास्व् अप्य् अस्तीति नात्रोपयुज्यते इत्य् एवम् एव व्याख्येयम् । अर्थानां महदहंकारादीनां छन्दतः इच्छातः सृष्टिर् विसर्जनम् उत्पादनं वा । स्पष्टम् अन्यत् । एवं चान्तर्याम्यात्मना सिद्धे योगे त्यजंस् तथा परावरभावात्मकध्येयध्यातृव्यपदेशभाक्त्वेन देहं परं ब्रह्मरूपतया अमृतत्वायापुनरावृत्तये कल्पते घटत इत्य् अर्थः ॥ २०३–४ ॥

 

_एवम् एतत्प्राप्तिपर्यन्तं पारिव्राज्यम् उक्तं विशुद्धसतत्त्वानां तत्त्वविदाम् । यस् त्व् अत्र मनोवाक्कायिकानाम् अन्यतमदोषेणासमर्थः, तं प्रतीमम् अन्यं पारिव्राजप्रकारभेदम् आह ।_

 

              	**अथ वाप्य् अभ्यसन् वेदं न्यस्तकर्मा सुते वसन् ।**

**              	अयाचिताशी मितभुक् परां सिद्धिम् अवाप्नुयात् ॥ ३।२०५ ॥**

 

ग्रन्थार्थरूपतया जपानुवचनादिना वेदम् अभ्यसन् परित्यक्ताग्निहोत्राद्यनुष्ठानो ऽनुपलक्षितलिङ्गविशेषो भैक्षेणैव वर्तेत । अथ वा तदशक्ताव् अयाचिताशी अष्टग्रासादिना मितभुक् पुत्रगृहादौ वसेत् । एवम् अपि परां सिद्धिं प्राप्त्युपायलक्षणां (?) ब्रह्मत्वं प्राप्नुयाद् इति ॥ २०५ ॥

 

_यद्य् अपि पारिव्राज्यम् अधिकृत्यायं मुक्त्युपदेशः, तथाप्य् आश्रमस्यातन्त्रतैव, यदृच्छया प्रचारमात्रव्युदासहेतुत्वाद् अपवर्गस्य च ज्ञानैकसाध्यत्वात् । यतस् चैतद् एवम् अतः ।_

 

**              	न्यायार्जितधनस् तत्त्वज्ञाननिष्ठो ऽतिथिप्रियः ।**

**              	श्राद्धकृत् सत्यवादी च गृहस्थो ऽपि विमुच्यते ॥ ३।२०६ ॥**

 

श्राद्धशब्दः समस्तगृहस्थधर्मोपलक्षणार्थः । स्पष्टम् अन्यत् ॥ २०६

 

 

**इति यतिधर्मप्रकरणम् ।**

** **

**अथ प्रायश्चित्तधर्मप्रकरणम् ।**

 

_एवं प्रत्यात्मिकान् सर्वाश्रमाणां साधारणांश् च धर्मान् अभिधायेदानीं नैमित्तिकान् दोषनिर्घातार्थान् प्रायश्चित्तात्मकान् धर्मान् उपदिदिक्षुः प्रतिषेधातिक्रमहेतुकं दोषम् एवादौ प्रपञ्चयितुम् आह ।_

 

                    	**महापातकजान् घोरान् नरकान् प्राप्य गर्हितान् ।**

**              	कर्मक्षयात् प्रजायन्ते महापतकिनस् त्व् इह ॥ ३।२०७ ॥**

 

महापातकम् उपपातकं वा कृत्वा प्रायश्चित्तम् अकृत्वा ये म्रियन्ते, ते तन्निमित्तप्रभवान् घोरान् यमलोकसंबन्धिनस् तामिस्रादीन् एकविंशतिनरकान् अतिशयेन गर्हितान् एकद्वित्रिसामस्त्यादिनानुभूय तीव्रकर्मफलोपभोगेन क्षीणे पुनस् तदवशिष्टोपभोगायेह वक्ष्यमाणप्रकारेण महापातकिनो जायन्ते इति व्याख्येयम् । यदि तु कृत्स्नकर्मक्षयाद् एवेति व्याख्यायेत, ततो महापातकिनस् त्व् इहेत्य् असंबद्धं स्यात् । अतः कर्मक्षयाद् इत्य् एवं व्याख्येयम् ॥ २०७ ॥

 

_तत्र नरकान् वक्ष्यति । यथा त्व् इह जायन्ते तथा प्रपञ्चयति ।_

 

**              	श्वसूकरमृगोष्ट्राणाम् ब्रह्महा याति योनिषु ।**

**              	खरपुल्कसवेनानां सुरापो नात्र संशयः ॥ ३।२०८ ॥**

**              	कृमिकीटपतङ्गत्वं स्वर्णहारी समाप्नुयात् ।**

**              	तृणगुल्मलतात्वं च क्रमशो गुरुतल्पगः ॥ ३।२०९ ॥**

 

श्वादयः प्रसिद्धाः । सूकरश् चात्र ग्राम्यः श्वसंनिधानात् । मृगशब्दो ऽपि प्रक्रमानुसारात् सृगालादिषु द्रष्टव्यः । उदाहरणार्थत्वाच् चोपन्यासस्य नात्रातीव स्मृत्यन्तरैः सह विषयविभागाय यतितव्यम् । महापातकजान् घोरान् नरकान् प्राप्येति चोपक्रमात् कामकृतमहापातकादिविषयो ऽयं प्रपञ्चो वेदितव्यः । घोरगर्हितकर्मजन्यतया कारणानुरूप्येण कार्यसंबन्धविशेषस्यार्थवत्त्वात् । इतरथा तु नरकशब्दाद् एव तत्सिद्धेर् निष्प्रयोजनत्वं स्यात् । ततश् च स्मृत्यन्तरेष्व् अप्य् एवम् एव व्याख्येयम् । तथा चाम्नायः: "सह तत एव प्राक् प्रवव्राज" इत्य् उपक्रम्य "इत्थं वा इमे ऽमुष्मिन् लोके सचन्ते तान् वयम् इह प्रतिसचामहे" (श्ब् ११।६।१।३) इति कामकृत एव यातनां दर्शयति । तथा च व्यासः:

                    	कामकारकृतं पापं नरकेषूपभुज्यते ।

                    	इहैव प्राप्नुयुः क्लेशान् अकामकृतपातकाः ॥ इति ।

अतो यद्य् अपि स्मृत्यन्तरेषु अकामकृते ऽपि किंचिद् यातनातिशयवचनं स्यात्, तथाप्य् अत्यन्तवर्जनार्थं निन्दापरत्वेन व्याख्येयम् । "खरपुल्कसवेनानां सुरापो नात्र संशयः" इत्य् असंशयवचनं निन्दार्थवादाशङ्कानिवृत्त्यर्थम् । खरशब्दश् च गर्दभादिसदृशतिर्यग्योन्युपलक्षणार्थः । पुल्कसः क्षत्रियायां शूद्राज् जातः । वेनो नटः । कृमिकीटादित्वं च स्वर्णहारी समाप्नुयात् । संशब्दो ऽतिशयदुःखप्रतिपत्त्यर्थः । तृणादिकांश् चानेकविधान् स्थावभावान् गुरुतल्पगः प्राप्नुयात् । क्रमश इति वदन्न् एकेनैव निमित्तेनानेकविधानेकजन्मप्राप्यं क्लेशसंबन्धं दर्शयति । स्पष्टम् अन्यत् ॥ २०८–९ ॥

 

_एवं क्रमशस् तिर्यग्योनित्वम् अनुभूय ततश् चातुर्वर्ण्यविषये जायन्ते । तत्रापि तु ।_

 

                    	**ब्रह्महा क्षयरोगी स्यात् सुरापः श्यावदन्तकः ।**

**              	हेमहारी तु कुनखो दुश्चर्मा गुरुतल्पगः ॥ ३।२१० ॥**

 

क्षयो राजयक्ष्मा । श्यावदन्तादयः स्पष्टाः । दौश्चर्म्यं च स्त्रीणाम् अपि यथासंभवं द्रष्टव्यम् । अकामकृते ऽपि पापे यः प्रायश्चित्तं समर्थः सन् न कुर्यात्, तस्याप्य् एता नरकयातनाः स्वकर्मानुरूप्येण द्रष्टव्याः । क्षयरोगादीनि च लिङ्गान्य् अशक्त्याप्य् अकृतप्रायश्चित्तानां भवन्त्य् एव । तथा च ।

                    	इह दुश्चरितैः केचित् केचित् पूर्वकृतैस् तथा ।

                    	प्राप्नुवन्ति दुरात्मानो नरा रूपविपर्ययम् ॥ इति । (म्ध् ११।४८)

इह दुश्चरितैर् इति वचनाद् इहापि जन्मनि दुश्चरितैः प्रायश्चित्तैः पूर्वजन्मकृतैश् चाचरितप्रायश्चित्तैः तथाशब्दान् नरकाद्युपभोगान्ते कथंचिन् निमित्तान्तराद् अकृतप्रायश्चित्ताः सन्तो दुराचारात्मानो विरूपकशरीराः सन्तः स्वाभाविकशुक्लदन्तादिविपर्ययं श्यावदन्तादिकं प्राप्नुवन्तीत्य् अर्थः ॥ २१० ॥

 

_एवं तावच् चतुर्णां महापातकिनाम् उक्तम्, तत्संपर्के तु ।_

 

**              	यो येन संपिबत्य् एषां स तल्लिङ्गो ऽभिजायते ।**

 

येषां पतितानां यो येन संपिबति स तदीयेनैव क्षयरोगादिना लिङ्गेन व्यस्तसमस्ततया संसर्गानुरूप्येण जायत इत्य् अर्थः । अभिशब्दाच् च तदभिजनत्वेन क्षयरोगादियुक्तयोर् एव पित्रोः तदनुरूपलिङ्गो जायत इति द्रष्टव्यम् । यदि तु स तल्लिङ्गे ऽभिजायते इति पाठस् तदा स्वयम् अनेवंलिङ्गत्वे ऽपि यो यल्लिङ्गे कुले जायते स तथाभूतपतितसंसृष्ट इत्य् अवगन्तव्यम् । अतश् च तैर् अपि प्रायश्चित्तं कर्तव्यम् एवेत्य् उत्तरत्रापि योज्यम् ।

 

_महापातकव्यतिरेकेणापि रूपविपर्यया भवन्त्य् एवेत्य् एतत् प्रपञ्चयितुं चौर्यविषये तावद् दर्शयितुम् आह ।_

 

**              	अन्नहर्तामयावी स्यान् मूको वागपहारकः ॥ ३।२११ ॥**

**              	धान्यमिश्र्य् अतिरिक्ताङ्गः पिशुनः पूतिनासिकः ।**

**              	तैलहृत् तैलपायी स्यात् पूतिवक्त्रस् तु सूचकः ॥ ३।२१२ ॥**

 

आमयावित्वं तु मन्दाग्निता । वागपहारकः यो गरादि दत्त्वा कुवैद्यतया वा मिथ्योपचारेण वाचम् अपहरति । अधीत्य वापलापः अनभ्यनुज्ञाताध्ययनं च वागपहार इत्य् अन्ये । तत् तु ब्रह्मस्तेयम् उच्यते न वागपहरणम् । यथाह मनुः ।

                    	ब्रह्म यस् त्व् अननुज्ञातम् अधीयानाद् अवाप्नुयात् ।

                    	स ब्रह्मस्तेयसंयुक्तो नरकं प्रतिपद्यते ॥ इति । (म्ध् २।११६)

विक्रयाद्यर्थं धान्यस्यान्यमिश्री धान्यमिश्री । पिशुनः परगुणापहारी । पूतिनासिकः कुथितनासिकः । तैलहृत् तैलमात्रस्य हर्ता । तैलपायी कीटविशेषः । पूतिवक्त्रः कुथितमुखः । सूचकः परस्यार्थलाभादिप्रसङ्गे तद्विनाशाय वाग्दोषोद्भावकः । स्पष्टम् अन्यत् ॥ २११–२ ॥

 

_तथा ।_

 

                    	**परस्य योषितं हृत्वा ब्रह्मस्वम् अपहृत्य च ।**

**              	अरण्ये निर्जले देशे जायते ब्रह्मराक्षसः ॥ ३।२१३ ॥**

 

परस्योत्कृष्टस्य जातितो गुणतो वा योषितं स्त्रीत्वेनोपभोग्यां ब्रह्मस्वं च ब्राह्मणद्रव्यं ज्ञातिं वापहृत्य ब्रह्मराक्षसो भवतीति व्याख्येयम् । ब्रह्मणा वेदात्मकेनाग्निकल्पेनान्तर् बहिश् च दह्यमानो ऽत्यन्तयातनाशरीरो ब्रह्मराक्षसः । वेदाध्यायिन एवैतद् ब्रह्मराक्षसत्वं सामर्थ्याद् द्रष्टव्यम् । अतश् च श्रुताध्ययनसंपन्नेनापि परस्योत्कृष्टस्य भार्या नोपगन्तव्या । तथा चाम्नायः: "तस्माद् एवंविच् छ्रोत्रियस्य जाययोपहासं नेच्छेद् उत ह्य् एवंवित् पराभवति" (बाउ ६।४।१२) इति । तथा "स वा एष निरिन्द्रियो निर्वीर्यः क्षीणसमस्तसुकृतश् च म्रियते तस्य किम् अन्यद् ईदृशाद् ब्रह्मराक्षसत्वाद् भवेत्" इति । अतः सूक्तम् अरण्ये निरुदके ब्रह्मराक्षसो जायत इति ॥ २१३ ॥

 

**              	हीनजातौ प्रजायन्ते रत्नानाम् अपहारकाः ।**

**              	पत्रं शाकं शिखी हृत्वा गन्धांश् चुच्छुन्दरी शुभान् ॥ ३।२१४ ॥**

 

मानवे तु:

                    	मणिमुक्ताप्रवालानि हृत्वा लोभेन मानवाः ।

                    	विविधानि च रत्नानि जायन्ते हेमकर्तृषु ॥ (म्ध् १२।६१)

इति स्वर्णकारित्वं दर्शितम् । इह तु हीनजाताव् इति । तद् मनुवचनस्यान्त्यलक्षणार्थत्वाद् अविरुद्धम्, स्वर्णकारजातेर् वात्यन्तनिकृष्टत्वप्रतिपत्त्यर्थम् । स्पष्टम् अन्यत् ॥ २१४ ॥

 

                    	**मूषिको धान्यहारी स्याद् यानम् उष्ट्रः फलं कपिः ।**

**              	अजः पशुं पयः काको गृहकार उपस्करम् ॥ ३।२१५ ॥**

 

यानं गन्त्र्यादि । फलम् आम्रादिकम् । पशवो ऽश्वादयः । पयो दुग्धम् । गृहकारो मृत्तिकासूकरिकः । स्पष्टम् अन्यत् ॥ २१५ ॥

 

                    	**मधु दंशः पलं गृध्रो गां गोधाग्निं बकस् तथा ।**

**              	श्वित्री वस्त्रं श्वा रसं तु चीरी लवणम् एव च ॥ ३।२१६ ॥**

 

मधु माक्षिकं मद्यं वा । पलं मांसम् । गाम् इति चात्र स्त्री प्रत्येतव्या, पशुग्रहणेनैव गोमात्रस्योक्तत्वात् । तथाशब्दो ऽत्र संस्कृतौपासनादिप्रकारभेदेनाग्निहरणे ऽनेकविधबकादिजातिप्रतिपत्त्यर्थः । तथोत्तरत्रापि वस्त्रगतरक्तादिप्रकारभेदानुरूप्येण श्वित्रस्य रक्तशुक्लादिभेदप्रतिपत्त्यर्थः । श्वा प्रसिद्धः । अरसम् इति वा, तुल्यत्वात् संहितायाः । नीरसं पर्युषितादि हृत्वा श्वयोनिं प्राप्नुयात् । तुशब्दो ऽवधारणार्थः । आदरार्थं चैतत् । यत्र पर्युषितादिहरणे ऽपि श्वा भवति तत्राभ्यधिकहरणे न विद्मः किं भविष्यतीति प्रदर्शयितुम् । चीरी नाम निदाघकाले ऽतवीषु वास्यते कीटविशेषः ॥ २१६ ॥

 

_इदानीम् उपसंहरति ।_

 

**              	प्रदर्शनार्थम् एतत् तु मयोक्तं स्तेयकर्मणि ।**

**              	द्रव्यप्रकारा हि यथा तथैव प्राणिजातयः ॥ ३।२१७ ॥**

 

स्तेयकर्मणीत्य् उपलक्षणार्थम् । सर्वत्र वधकर्मण्य् अभक्ष्यकर्मणि परदाराभिगमनकर्मणि च स्वकर्मानुरूप्येण तिर्यग्योनिषु मानुष्ये चानेकविधवैरूप्यव्याधिदारिद्र्यबन्धुवियोगादिर् वधबन्धनादिक्लेशश् च प्रपञ्चनीयः । एतद् एव प्रपञ्चयति । ह्रियमाणद्रव्यप्रकारा हन्यमानप्राणिप्रकारा अभिगम्यमानपरदारादिप्रकाराश् च यथानेकविधाः, तथैव तदुपभोगायानेकविधप्राणिजातयो ऽपि । अतः स्वकर्मानुरूप्येण प्रतिषिद्धसेवनाद् विहिताननुष्ठानाद् अन्यत्रापि परिवित्त्यादौ निमित्ते प्रायश्चित्ताकरणात् तासु तासु दुःखोपभोगबहुलासु योनिषु उत्पादक्लेशादिप्राप्तिः प्रपञ्चनीया ॥ २१७ ॥

 

_एतद् एव स्पष्टयति ।_

 

**              	यथाकर्म निषेव्यैवं तिर्यक्त्वं कालपर्ययात् ।**

**              	जायन्ते लक्षणभ्रष्टा दरिद्राः पुरुषाधमाः ॥ ३।२१८ ॥**

 

पापकर्मणो विशेषानुरूप्येण नरकांस् तिर्यग्योनित्वं चानुभूय ततः कालपर्यायात् सत्पुरुषोचितलक्षणरहिता दरिद्राः पुरुषाधमाश् च जायन्ते, न तेषाम् उत्कर्षः संभवतीत्य् अभिप्रायः । अतो ऽवश्यं तैर् इहापि जन्मनि प्रायश्चित्तं चरितव्यम् । तथा च वसिष्ठेनोक्तम्: "कुनखी कृच्छ्रं द्वादशरात्रं चरित्वात्मानम् उद्धरेत्" इति (वध् २०।६) । अतो ऽनेवंलिङ्गैर् अपि दरिद्रैः पुरुषाधमैश् च प्रायश्चित्तं कर्तव्यम् एवेत्य् अभिप्रायः । यतश् च कौनख्यादिलक्षणयोगित्वम् अपि तिर्यग्योनिग्रहणाद् एव गृहीतम्, ततश् च कालपर्ययात् तद् अप्य् अनुभूय तैर् लक्षणैः कौनख्यादिभिर् भ्रष्टाः सन्तो दरिद्राः पुरुषाधमाश् च जायन्ते । ततश् च प्रायश्चित्तं कर्तव्यम् एवेत्य् अभिप्रायः ॥ २१८ ॥

 

_ये पुनः कृत्वापि पापानि तदनुरूपप्रायश्चित्तानि सम्यग् अनुतिष्ठन्ति, तेषाम् अपुण्यानुवृत्तिर् मनाग् अपि यतो नास्ति ।_

 

                    	**ततो निष्कल्मषीभूताः कुले महति भोगिनः ।**

**              	जायन्ते लक्षणोपेता धनधान्यसमन्विताः ॥ ३।२१९ ॥**

 

स्पष्टार्थः श्लोकः । अन्ये तु तत एवाशुभकर्मोपभोगान् निष्कल्मषीभूता इति व्याचक्षते । तत् तु मन्दप्रयोजनं विपरीतार्थं चेति नादर्तव्यम् ॥ २१९ ॥

 

_इदानीं यस्मिन् निमित्ते प्रायश्चित्तं कर्तव्यं, तद् दर्शयति ।_

 

                    	**विहितस्याननुष्ठानान् निन्दितस्य च सेवनात् ।**

**              	अनिग्रहाच् चेन्द्रियाणां नरः पतनम् ऋच्छति ॥ ३।२२० ॥**

 

विहितस्य स्मार्तस्य संध्योपासनाष्टकादेः श्रौतस्य चाग्निहोत्रादेर् अननुष्ठानात् । निन्दितस्य च अर्थतः प्राप्तौ सत्यां प्रतिषिद्धस्य सेवनात् । अत एव च प्रतिषिद्धस्येति वक्तव्ये निन्दितस्येत्य् उक्तम् । अन्यथा हि शब्दप्राप्तस्यापि षोडशीग्रहणादेर् निषिद्धस्य सेवनात् पतनप्रसङ्गः स्यात् । इन्द्रियाणां चानिग्रहात् प्रायश्चित्ताकरणाद् इत्य् अर्थः । नरग्रहणं सार्ववर्णिकत्वप्रदर्शनार्थम् । पतनम् ऋच्छतीति च पतनं प्रायश्चित्तार्हत्वम् एवाभिप्रेतं न तु द्विजातिकर्मभ्यः, तस्य महापातकविषयत्वात् । तथा च मानवे "प्रायश्चित्तीयते नरः" (म्ध् ११।४४) इति प्रायश्चित्तार्हत्वम् एवोक्तम् । <span style="text-decoration:underline;">ननु</span> च प्रायश्चित्ताकरणम् अपि विहिताननुष्ठानम् एव । <span style="text-decoration:underline;">मैवम्</span> । दोषनिर्घातार्थं हि प्रायश्चित्तम्, न त्व् अग्नोत्रादिवन् नैमित्तिकमात्रम् । अतस् तदकरणाद् दोषनिर्घात एव न स्याद् न त्व् अभ्यधिकदोषत्वम् । अस्मिन्न् अनिग्रहाच् चेन्द्रियाणाम् इति वचने सति न केवलं दोषनिर्घातो न भवति, अतिरिक्तं च पतनकारणम् आपद्यते । अतश् च तथाविधस्य गुरुतरो दण्डः प्रायश्चित्तं च गुरुतरं यथा स्याद् इत्य् एवमर्थः प्रयत्नः । मानवे ऽपि च ।

                    	अकुर्वन् विहितं कर्म निन्दितं च समाचरन् ।

                    	प्रसजंश् चेन्द्रियार्थेषु प्रायश्चित्तियते नरः ॥ (म्ध् ११।४४)

इति प्रायश्चित्ताकरणम् एवेन्द्रियार्थप्रसजनं व्याख्येयम् । यदि त्व् अविहिताप्रतिषिद्धविषयाभिप्रायेणातिप्रसङ्गनिवृत्त्यर्थं प्रसजंश् चेन्द्रियार्थेषु इत्य् उच्येत, ततः:

                    	धर्मम् अर्थं च कामं च यथाशक्ति न हापयेत् । (म्ध् ४।२१)

इत्य् अनेन विरोधः स्यात्, "कामात्मता न प्रशस्ता" (म्ध् २।२) इत्य् अनेनैवातिप्रसङ्गस्य निवारितत्वात् । अतः पूर्वैव व्याख्या ज्यायसी । स्पष्टम् अन्यत् ॥ २२० ॥

 

_यस्माच् च विहितस्याननुष्ठानान् निन्दितस्य च सेवनात् प्रायश्चित्ताकरणेन चेन्द्रियाणाम् अनिग्रहाच् च गुरुतरप्रायचित्तार्हत्वेन पुरुषस्य पतनप्रसङ्गः ।_

 

                    	**तस्मात् तेनेह कर्तव्यम् प्रायश्चित्तं विशुद्धये ।**

**              	एवम् अस्यान्तरात्मा च लोकश् चैव प्रसीदति ॥ ३।२२१ ॥**

 

यस्मिन् निमित्ते सति प्रायश्चित्ताकरणात् पतनप्रसङ्गः, तस्मात् तेन निमित्तवता पुरुषेण यथाधिकारं रहस्यं वा वक्ष्यमाणेन रहस्यप्रायश्चित्तमार्गेण प्रकाशं वा प्रकाशप्रायश्चित्तप्रकारेण प्रायश्चित्तम् आत्मविशुद्ध्यर्थं लोकव्यवहारप्रसिद्ध्यर्थं चावश्यं कर्तव्यम् । इहेत्य् आनन्तर्यार्थम् । इहैव, निमित्तानन्तरकाल इत्य् अर्थः । एवं च सति अस्य पापकृतो ऽन्तरात्मा रहस्यप्रायश्चित्तकरणाल् लोकश् च प्रकाशप्रायश्चित्तानुष्ठानात् प्रसीदति प्रसन्नो व्यवहारविषये भवतीत्य् अर्थः ॥ २२१ ॥

 

_इतश् च प्रायश्चित्तं नियोगतः कर्तव्यम् । यतः ।_

 

**              	प्रायश्चित्तैर् अपैत्य् एनो यद् अज्ञानकृतं भवेत् ।**

**              	कामतो व्यवहार्यस् तु वचनाद् इह जायते ॥ ३।२२२ ॥**

 

प्रायश्चित्तैर् विशेषविहितैः प्रकाशरहस्यात्मकैर् निःशेषं पापं यस्माद् अबुद्धिपूर्वकृतं बुद्धिपूर्वकृतं वापगच्छति, तस्मात् प्रायश्चित्तान्य् अवश्यकर्तव्यानीति श्लोकस्य समस्तस्यार्थः ।

 

        	<span style="text-decoration:underline;">ननु</span> च कामकृतं पापं नैव प्रायश्चित्तैर् अपगच्छति । यदि नाम वचनसामर्थ्याद्[^१३] इहानपगते ऽपि संव्यवहार्यत्वं भवति, भवतु । अत एवोक्तम्: "कामतो व्यवहार्यस् तु वचनाद् इह जायते" इति । अस्मिंल् लोके संव्यवहार्यत्वं भवति, न तु पापम् अपैतीत्य् अभिप्रायः । तथा चाह मनुः ।

                    	इयं विशुद्धिर् उदिता प्रमाप्याकामतो द्विजम् ।

                    	कामतो ब्राह्मणवधे निष्कृतिर् न विधीयते ॥ इति । (म्ध् ११।८९)

इति, तथा:

                    	अकामतः कृते पापे प्रायश्चित्तं विधीयते । (म्ध् ११।४५)

इति स्वाभिप्रायेणोक्तम् । तथा श्लोकोत्तरार्धेन परमतोपन्यासः कृतः ।

                    	कामकारकृते ऽप्य् आहुर् एके श्रुतिदर्शनात् ॥ इति । (म्ध् ११।४५)

अन्यपरैर् वैदिकैर् अर्थवादैर् व्यामोहिताः केचित् कामकारकृते ऽपि प्रायश्चित्तम् आहुः, न तु तन् ममाभिप्रेतम् इति भगवतो ऽभिप्रायः । तथा च स्मृत्यन्तरेष्व् अप्य् एवंविधान्य् एव वचनानि वासिष्ठादिषु: "अनभिसंधिकृते प्रायश्चित्तम् अपराधे" (वध् २०।१) इत्येवमादीनि । अतः स्वमतिपरिकल्पितम् इदं कामकारकृते ऽपि प्रायश्चित्तात् पापापगम इति । कथं तर्ह्य् अयं श्लोकः:

                    	एनस्विभिर् अनिर्णिक्तैर् नार्थं किंचित् समाचरेत् । इति । (म्ध् ११।१८९)

अस्याप्य् अयम् एवार्थः: यावत् प्रायश्चित्तं न कुर्वन्त्य् एनस्विनः, तावत् तैः सह न कश्चिद् व्यवहारः कार्यः । अत एव चोक्तम्:

                    	कृतनिर्णेजनांश् चैतान् न जुगुप्सेत कर्हिचित् । इति । (म्ध् ११।१८९)

एतद् उक्तं भवति: यद्य् अपि कामकृतं पापं प्रायश्चित्तैर् नापगच्छति, तथाप्य् एनान् कृतप्रायश्चित्तान् व्यवहारविषये न मनाग् अपि जुगुप्सेतेति । अन्यथा ह्य् अनिर्णिक्तैर् नाचरेद् इत्य् उक्ते सामर्थ्यात् कृतनिर्णेजनैः सहाचरणं प्राप्नोत्य् एव । तत्र कृतनिर्णेजनांश् चैनान् इत्य् एतद् अनारभ्यम् एव स्यात् । तस्मात् कामकृते संव्यहार्यत्वमात्रं न पापापगमः । किं च यः प्रतिषेधं दृष्ट्वा तदतिक्रमेण प्रवर्तते, स नरकाद्युपभोगम् अङ्गीकृत्यैव प्रवर्तते । ततश् च तं प्रति प्रायश्चित्तं पापक्षपणार्थत्वेनानपेक्षितत्वाद् अदृष्टार्थं स्यात् । अतो व्याख्येयम् एतत् कामतो व्यवहार्यस् त्व् इति ।

 

        	<span style="text-decoration:underline;">अत्रोच्यते</span> । प्रायश्चित्तं तावद् दोषवति निमित्ते विधीयमानं फलान्तरानुपपत्तेर् दोषनिर्घातार्थम् एव प्रतीयते । तत्र निमित्तगतः श्रूयमणो ऽपि विशेषो "यस्योभयं हविर् आर्तिम् आर्च्छेत्" (च्ड़्। शब्ब् ओन् प्म्स् ६।४।३१) इतिवद् अविवक्षितः । तेनोभयत्राविशेषेणैव ब्रह्महत्यादौ प्रायश्चित्तोपदेशः । यत् तु,

                    	कामतो ब्राह्मणवधे निष्कृतिर् न विधीयते । (म्ध् ११।८९)

इति, तन् निन्दार्थं मरणान्तिकप्रायश्चित्तार्थं वा न तु प्रायश्चित्तनिवृत्त्यर्थं, पूर्वार्धेनैव सिद्धत्वात्, तथा सत्य् आनर्थक्यप्रसङ्गः स्यात् । अत एव च कामकृते ऽपि जिवप्रायश्चित्तसिद्ध्यर्थं कामतो व्यवहार्यस् त्व् इत्य् अत्रोक्तम् ।

 

        	<span style="text-decoration:underline;">ननु</span> अत्र व्यवहार्यत्वम् इह लोके वचनात् स्याद् इत्य् उक्तम्, पापं त्व् अज्ञानकृतम् एवापैति नेतरद् अपीति ।

 

        	<span style="text-decoration:underline;">नैतद्</span> युक्तम्, श्रुतिविरोधात् । यथोक्तम्: "इन्द्रो यतीन् सालावृकेभ्यः प्रायच्छत् तम् अश्लीला वाग् अभ्यावदत् स प्रजापतिम् उपाधावत् तस्माद् एतद् उपहव्यं प्रायच्छद्" इत्य् उपक्रम्य, "अभिशस्यमनं याजयेत्" इत्य् उक्तम् (प्ब् १८।९–१०) । अतश् चोपक्रमसामर्थ्यात् कामकृत एवैतद् विज्ञायते । तथा "एतेन हेन्द्रो दैवापः शौनको जनमेजयं पारीक्षितं याजयाञ्चकार" इत्य् उपक्रम्य, "सर्वां ह वै पापकृत्यां तत् सर्वां ब्रह्महत्याम् अपहन्ति यो ऽश्वमेधेन यजते" इति (श्ब् १३।५।४।१) । सर्वग्रहणात् कामकृत एवाश्वमेधो विज्ञायते । अतः पापापनुत्तये प्रायश्चित्तं कर्तव्यं न संव्यवहार्यत्वसिद्ध्यर्थम् । तथा चानन्तरम् एवोक्तम्: "पारीक्षिता यजमाना अश्वमेधैः परावरम् अजहुः कर्म पापकं पुण्याह् पुण्येन कर्मणा" (श्ब् १३।५।४।३) इति पापापनोदनत्वं दर्शयति । पुण्याः पुण्येन कर्मणेत्य् अपुण्यमूलोच्छितिम् एव स्पष्टयति । अतः प्रत्यक्षश्रुत्यानुगुण्येनैव स्मृतिव्याख्यानं युक्तम् । तथा च मनुः ।

                    	अकामतः कृतं पापं वेदाभ्यासेन शुध्यति ।

इत्य् उक्त्वा,

                    	कामतस् तु कृतं मोहात् प्रायश्चित्तैः पृथग्विधैः । इति । (म्ध् ११।४६)

मोहश् चात्रावलिप्ततया श्रुतिस्मृत्योर् अनादरो ऽभिप्रेतो न तून्मादादिलक्षणः, तथाविधस्योन्मत्तादेः कामऋताकामकृतयोर् अविशेषात् । यो हि प्रत्यक्षादिविषये सम्यग्वर्तमानः शास्त्रार्थं च जानन्न् अपि नास्तिक्येनातिशयसांदृष्टिकविषयाभिलाषेण चोदितो मोहाच् छास्त्रम् असमञ्जसं मन्यते, तस्य तत्कामतो मोहात् कृतं पापं प्रायश्चित्तैः पृथग्विधैर् अत्यन्तगुरुभिर् अपगच्छतीत्य् अभिप्रायः । ततश् च कामकृतब्रह्महत्यादौ मरणान्तिकैर् एव प्रायश्चित्तैर् अपनोदनप्रसक्ताव् आचार्येणोक्तम्: कामतो ऽपि पापं कृत्वा प्रत्यक्षश्रुतिवचनाद्[^१४] इहैव जन्मन्य् अश्वमेधादिभिः पापं निर्णिज्य व्यवहार्यत्वं जायत इति । किं च: यदि प्रायश्चित्तात् संव्यवहार्त्वमात्रम् एव स्याद् न दोषनिर्घातः, ततो येन सकृत् कृतं प्रायश्चित्तं, स पुनः कृत्वापि ब्रह्महत्याम् असंव्यवहार्यो न स्यात् । यदि प्रायश्चित्तं दोषापघातार्थं भवेत्, ततः कृतप्रायश्चित्तस्यापि पुनर् दोषोत्पत्तेस् तन्निर्घाताय प्रायश्चित्तं प्रसज्येत । यदा तु कृतप्रायश्चित्ततैव संव्यवहार्यत्वे हेतुः, तदा सकृत्कृते ऽपि कृतपायश्चित्तताया यावज्जीवम् अनपगमात् किम् इत्य् असंव्यवहार्यः स्यात् ।

 

        	<span style="text-decoration:underline;">अथोच्येत</span> । अपापापनोदकत्वे ऽपि प्रायश्चित्तस्य नैमित्तिकत्वात् पुनर् अपि निमित्तोत्पादे सति प्रसज्यत इति ।

 

        	<span style="text-decoration:underline;">तद् अयुक्तम्</span> । नैवेदं "भिन्ने जुहोति" (त्व् ४।२।३) इतिवद् ब्रह्महत्यादौ निमित्ते नैमित्तिकं प्रायश्चित्तम् । किं तर्हि । असंव्यवहार्यत्वे ऽपि सति संव्यवहार्यत्वार्थम् । तत्र च यद्य् अयं वचनार्थः: यो ब्रह्महत्यादि कुर्यात्, तम् अकृतप्रायश्चित्तं न संपिबेद् इति । ततो येन सकृत् कृतं तस्यामरणं कृतप्रायश्चित्तत्वम् अस्त्य् एवेति नासंव्यव्हार्यत्वं स्यात् । अथ यदा यदा ब्रह्महत्या भवति, तदा तदा प्रायश्चित्ते कृते संव्यवहार्त्वम् इति । तथा सति कालार्थः संयोगः स्यात् । ततश् च यदि कथंचिद् धननानन्तरं न कृतं ततः कालस्यापगतत्वाद् उदितसंध्योपासनादिवन् न कश्चिद् उपकारः स्यात् । यदि च नैमित्तिकं प्रायश्चित्तं न दोषनिर्घातार्थम्, ततश् च यावन्ति प्रायश्चित्तान्य् उपादिश्यन्ते सर्वाणि तान्य् अविशेषात् कर्तव्यानि स्युः, विकल्पस्य विषयविभागस्य चाभावात् । दोषनिर्घातार्थत्वे हि सर्वप्रायश्चित्तानां समानकार्यत्वाद् युक्तो विकल्पः । विषयविभागकल्पना च युक्ता । तस्याकामकृतनैमित्तिकत्वे तु प्रयोजनान्तराभावाद् असत्य् एकस्मिन् कार्यविकल्पो निष्प्रमाणकः स्यात् । यत्रापि चशब्दोक्त एव वाशब्दात् विकल्पः, यथा:

                    	हविष्यभुग् वानुसरेत् प्रतिस्रोतः सरस्वतीम् । (म्ध् ११।७७)

इत्यादौ, तत्रापि यः कश्चिद् अनियमेनैकः कल्पः स्यात् । न चात्र गुरुतरकल्पस्यानर्थक्यप्रसङ्गाद् युक्ता, तस्याकामकृते दोषनिर्घातार्थत्वेन तद्विशेषार्थत्वसिद्धेः ।

 

        	<span style="text-decoration:underline;">अथोच्येत</span> । पतितस्यानधिकृतस्य द्विजातिकर्मस्व् अधिकारसञ्जननार्थानि प्रायश्चित्तनीत्य् अस्त्य् एवैककार्यत्वं तेषाम्, अतश् चात्राप्य् उपपद्यत एव विषयकल्पनेति ।

 

        	<span style="text-decoration:underline;">तद् अप्य् अयुक्तम्</span>, पूर्वोक्तदोषप्रसङ्गाद् एव । किं चाधिकारार्थत्वे ऽपि कर्तुर् अयोग्यत्वव्यावृत्तिं योग्यतां वा प्रायश्चित्तं कुर्यात् । तत्रायोग्यत्वं तावद् ब्रह्महत्यादिनिमित्तम् । तच् च तज्जनितदोषवत्तया कर्तृत्वमात्रेण वा स्यात् । यदि च वधकर्तृत्वमात्रं तत् क्रियानन्तरम् एव प्रलीनम् इति न तद्व्यावृत्त्या प्रोजनम् अस्ति । अथ तूत्तरकाले ऽअप्य् अस्ति, तत् प्रायस्चित्तसहस्रेणाप्य् अशक्यम् अपनेतुम् । अथ तु दोषवत्तात्मकम् अयोग्यत्वं, ततः तदुपाकरणद्वारेण शक्त्या योग्यता कर्तुम् इति दोषनिर्घातार्थम् एव प्रायश्चित्तं स्यात् । अथ प्रायश्चित्तेनान्यद् अपूर्वं योग्यत्वं जन्यते न तु दोषवत्तात्मकम् अयोग्यत्वम् अपनीयत् इत्य् उच्येत । तथा सत्य् अन्वारम्भणियावत् सकृद् एव करणं स्यात्, कर्माङ्गता च प्रायश्चित्तानां प्रसज्येत, अत्रापि क्रतूपकारकत्वं तादर्थ्यं च प्रमाणशून्यं कल्प्यं स्यात् । यदि च कामकृते ऽधिकारमात्रार्थतोच्येत, ततो मरणान्तिकं प्रायश्चित्तम् अकामकृत एव स्याद्, जीवप्रायश्चित्तन्य् एव कामकृते स्युः, मृतस्याधिकारासंभवात्, संव्यवहार्यत्वं हि जीवत एवापेक्षितं यतः । तत्रैवमादीनि वचनान्य् असंबन्धानि स्युः । यथापस्तम्बेन "अस्यास्मिन् लोके प्रत्यापत्तिर् विद्यते कल्मषं तु निर्हण्यते" (आप्ध् १।२४।२५) । तथा,

                    	मतिपूर्वम् अनिर्देश्यं प्राणान्तिकम् इति स्थितिः । (म्ध् ११।१४६)

इत्य् अज्ञातविषये च विषयोपदेशः । यथा "सुरायाश् चाज्ञाने तप्तकृच्छ्रः" इति वासिष्ठम् (वध् २०।१९) । तथा,

                    	अज्ञानाद् वारुणीं पीत्वा संस्कारेणैव शुध्यति । इति । (म्ध् ११।१४६)

एवं सर्वस्मृतिष्व् एवंजातीयकानाम् असामञ्जस्यं स्यात् । रहस्ये च प्रायश्चित्तं न स्यात् ।

 

        	अत एवम् अयं याज्ञवल्कीयश्लोको व्याख्यातव्यः: यथैव प्रायश्चित्तवचनाद् अज्ञाते ऽपि प्रतिषिद्धकर्मणि पापं भवति । तच् च प्रायश्चित्तैर् अपैति । एवम् एव कामतो ऽपि कृते पापे न मरणान्तिकम् एव प्रायश्चित्तम्, अपि तु "तरति सर्वं पाप्मनम्" (वध् २२।६) इत्यादिवचनाद् इहैव संव्यवहार्यो निष्कल्मषो जायते इत्य् अलं प्रसङ्गेन ॥ २२२ ॥

 

_एतद् एवानन्तरश्लोकेन स्पष्टयति ।_

 

                    	**प्रायश्चित्तम् अकुर्वाणाः पापेषु निरता नराः ।**

**              	अपश्चात्तापिनः कष्टान् नरकान् यान्ति दारुणान् ॥ ३।२२३ ॥**

 

ये हि कामतः प्रवर्तन्ते, प्रवृत्तिकाले नितरां पापेषु रतिं बध्नन्ति, ते पापेषु रताः सन्तो यद्य् अपश्चात्तापिनः स्युः, ततः प्रायश्चित्तान्य् अकुर्वाणाः कष्टान् दुःसहान् नरकान् प्रतिपद्यन्ते । कष्टवचनात् सिद्धे ऽपि पुनर् दारुणान् इत्य् अतिशयनिन्दार्थम् । ये त्व् अकामात् कथंचित् पापं कुर्युः, ते नियोगतः पश्चात्तापिनो भवन्त्य् एव । न च तेषां पापनिरतत्वम् । ते यद्य् अपि प्रायश्चित्तं न कुर्युः, तथाप्य् अस्मिन्न् एव मनुष्यलोके यातनां प्राप्नुयुर् अस्मिन्न् एव जन्मनि जन्मान्तरे वा, न तु यमलोकसंबन्धिषु तामिस्रादिष्व् इत्य् एतत् पुरस्ताद् अप्य् उक्तम् एव । तथा च मन्त्रवर्णः: "नो जिह्मायन्तो नरकं पताम" इति । जिह्मायन्तः कौटिल्येन प्रवृत्ताः, कामकारप्रवृत्ता इति यावत् । अतश् चाकामकृते नैव नरकप्राप्तिः । तथा च व्यासः ।

                    	कामकारकृतं पापं नरकेषूपभुज्यते ।

                    	इहैव प्राप्नुयुः क्लेशान् अकामकृतपातकाः ॥ इति ।

अतश् च दोषनिर्घातार्थत्वात् प्रायश्चित्तस्य, तदकरणे कष्टतरनरकप्राप्तिर् उपपन्ना ॥ २२३ ॥

 

_तान् इदानीं नरकान् दर्शयति ।_

 

                    	**तामिस्रं लोहशङ्कुश् च महानिरयशल्मली ।**

**              	रौरवं कुड्मलं पूतिमृत्तिकं कालसूत्रकम् ॥ ३।२२४ ॥**

**              	संघातं लोहितोदं च सविषं संप्रतापनम् ।**

**              	महानरककाकोलं संजीवननदीपथम् ॥ ३।२२५ ॥**

**              	अवीचिम् अन्धतामिस्रं कुम्भीपाकं तथैव च ।**

**              	असिपत्रवनं चैव तपनं चैकविंशकम् ॥ ३।२२६ ॥**

 

अत्र द्वाभ्यां श्लोकाभ्यां षोडश् नरकाः, तृतीयेन पञ्च । एवम् एकविंशतिः । तामिस्रो ऽत्यर्थं तमोबहुलः । लोहमयाः शङ्कवो यस्मिन् अनवरतं सर्वगात्रेषु निखन्यन्ते, स लोकशङ्खुः । महता रयेण वेगेन नितरां यत्राजस्रं क्षेपणं, स महानिरयः । ताम्रमया अग्निवर्णाः शल्मलिद्रुमाः कण्टकिनो यत्र परिष्वज्यन्ते, स शल्मलिः । यत्रास्थीनि भित्त्वा रुरुवत् तप्तानि लोहशृङ्गाण्य् उत्तिष्ठन्ति, स रौरवः । कुड्मलम् इत्य् अविकसितम् उच्यते । तद् यथा पद्माद्यविकसितं पिण्डीभूतम् आस्ते, तद्वद् यत्र सर्वाङ्गानि संपीड्य कुड्मलीक्रियन्ते, (स) कुड्मलो नाम नरकः । पाठान्तरं च: रौरवं कश्मलम् इति, केशमलप्रायः । पूतिमृत्तिकः स्पष्टः । कृष्णसूत्रे प्रोता यत्रान्तरिक्षस्था (?) धार्यन्ते, तच् च सूत्रं नित्यं चाल्यते, स कालसूत्रकः । यथैव द्वौ सुमलिनौ संहत्य तण्डुलाद्यवघातं कुरुतः, एवं यत्र संहन्यन्ते, स संघातः । सर्वेषूदककार्येषु लोहितं यत्र, स लोहिततोदः । सविषाः फणिनो ऽनवरतं यत्र भक्षयन्ति, स सविषः । प्रकर्षेणान्तर् बहिश् च तापनात् संप्रतापनम् । पाठान्तरं तु: ऋबीसं संप्रतापनम् इति । तत्रान्तरुदरे नित्यं गर्भस्थितापच्यन्ते यस्मिन्, स ऋबीसः । यम् अपेक्ष्यान्ये नरकाः कालसूत्रादयो लघवः, स महानरकः । लोहतुण्डैः काकोलूकैर् अहर्निशं तुद्यन्ते यत्र, स काकोलः । संजीव्य संजीव्यानेकविधैः प्रकारैर् यत्र प्रमाप्यन्ते, स संजीवनः । वैतरणी नाम नदी पूयप्रायोदका, सा पन्था यस्य नरकस्य, स नदीपथः । अधोमुखा गर्तायाम् अङ्गारपूर्णायां निखाता दावाग्निना यत्रोपज्वाल्यन्ते, सो ऽवीचिः । अन्धसर्पाः सन्तस् तामिस्रायाम् इव शकटैः संचूर्ण्यन्ते यत्र, सो ऽन्धतामिस्रः । कुम्भीपाकः स्पष्टः । खड्गधारावत् तीक्ष्णानि पत्राणि यस्मिन् तालवने, तस्मिन् कृष्यन्ते यत्र, सो ऽसिपत्रवनः । प्रचण्डः सवितैव यत्र तपति, न त्व् अन्यानि महाभूतानि सन्ति, स तपनः ॥ २२४–६ ॥

 

_एवम् एतान् एकविंशतिनरकान् स्वकर्मानुरूप्येण ।_

 

                    	**महापातकजैर् घोरैर् उपपातकजैस् तथा ।**

**              	अन्विता यान्त्य् अचरितप्रायश्चित्ता नराधमाः ॥ ३।२२७ ॥**

 

घोरग्रहणं कामकारप्रतिपत्त्यर्थम् । कामकृतमहापातकोपपातकजनितैः पापैर् अन्विता युक्ताः सन्तो ये प्रायश्चित्तं नाचरन्ति नास्तिक्यातिशयात्, त एवैतान् नरकान् यान्ति, न त्व् अकामकृतपापा अपीत्य् अभिप्रायः । महापातकोपपातकतत्समातिदेशिकव्यतिरेकेणात्र कामकृते ऽपि नैव नरकप्राप्तिः, तिर्यक्त्वम् एव तत्र । यथाह मनुः ।

                    	यद् वा तद् वा परद्रव्यम् अपहृत्य बलान् नरः ।

                    	अवश्यं याति तिर्यक्त्वं जग्ध्वा चैवाहुतं हविः ॥ इति । (म्ध् १२।६८)

बलात् कामकाराद् इत्य् अर्थः ॥ २२७ ॥

 

_के पुनस् ते महापातकिन इत्य् अत आह ।_

 

                    	**ब्रह्महा मद्यपः स्तेनस् तथैव गुरुतल्पगः ।**

**              	एते महापातकिनो यश् चैतैः संपिबेत् समाम् ॥ ३।२२८ ॥**

 

यो ब्राह्मणं स्वातन्त्र्येण प्रयोजकत्वेन वा हन्ति घातयति वा, स ब्रह्महा । मद्यशब्दश् च पैष्ट्यां द्रष्टव्यः । स्तेनश् च ब्राह्मणसुवर्णस्तेनः । गुरुतल्पगस् त्व् आचार्यस्य पितुर् वा भार्यां य उपगच्छति, स विज्ञेयः । तैश् च व्यस्तैः समस्तैर् वा संपिबेत् संगत्य भोजनपानाद्य् आचरेत् । कियन्तं कालम् इत्य् अत आह: समां संवत्सरम् इत्य् अर्थः । तथा चाम्नायः ।

                    	स्तेनो हिरण्यस्य सुरां पिबंश् च गुरोस् तल्पम् आवसन् ब्रह्महा च ।

                    	एते पतन्ति चत्वारः पञ्चमश् चाचरंस् तैः ॥ इति । (छु ५।१०।९)

हिरण्यशब्दश् च विशेषणान्तराद् ऋते सुवर्ण एव प्रयुज्यते । स्थितम् एतच् छान्दोग्ये: "हिरण्यम् इति जातरूपं प्रतीयात् सर्वत्र" इति श्रुतिप्रस्थानम् एवाङ्गीकृत्य सूत्रकारैर् उक्तम् । तथा च चरकाः: "आग्नेयो वै ब्राह्मणः आग्नेयं हिरण्यं तस्माद् अग्नये ब्राह्मणस्य हिरण्यं दद्याद् यथाग्नय एवाग्नी(ध्रे ? धे) हिरण्यं देयम्" इति प्रकृत्य, "न सुवर्णं ब्राह्मणेभ्यो ऽपहर्तव्यं महद् वा एन एनम् आर्छति यो ब्राह्मणेभ्यो ऽपहृत्यावरुन्धते" इति । अतो ब्राह्मणसुवर्णहरणं स्तेयम् अत्राभिप्रेतम् । तथा च वसिष्ठ एते एव श्रुतिस्मृती उपसंहृत्य महापातकाधिकारे "ब्राह्मणसुवर्णहरणं च" इत्य् उक्तवान् (वध् १।२०) । "सुरां पिबंश् च" इत्य् अत्रापि पैष्ट्य् एवाभिप्रेता । तस्याम् एव मुख्यः सुराशब्दः, गौलीप्रभृतिषु तु मद्यसामान्याद् गौणः । <span style="text-decoration:underline;">ननु</span> च "विज्ञेया त्रिविधा सुरा" (म्ध् ११।९४) इति सर्वासां मुख्यत्वम् । <span style="text-decoration:underline;">मैवम्</span> । न ह्य् अनेकार्थत्वम् असति प्रतिबन्धे न्याय्यम् । कथं निर्णय इति चेत् । पैष्ट्याम् एव हि वेदे प्रयोगदर्शनाद् वाजपेये सौत्रामण्यां च सुराग्रहेषु । तथा अग्नीषोमीयब्राह्मणे चरकाणाम् "अथ यन् मल्यम् आसीत् तत् पश्चात् समदोहत् सुरा वै मल्यं यन् नामानृतं पाप्मा तमः सुरा" इत्य् एवं सुराशब्दः पैष्ट्याम् एव प्रयुक्तः । तत्रैव चोपसंहारे "तस्माद् ब्राह्मणः सुरां न पिबेत्" इत्य् उक्तम् । अतः पैष्टीपान एव महापातकं नान्यत्रेति स्थितम् । गुरोस् तल्पम् आवसेद् इत्य् अत्रापि पितर्य् आचार्ये वा गुरुशब्दः, पितर्य् एव वा,

                    	निषेकादीनि कर्माणि यः करोति यथाविधि ।

                    	संभावयति चान्नेन स विप्रो गुरुर् उच्यते ॥ (म्ध् २।१४२)

इति मनुवचनात् । पितृत्वोपचाराच् चाचार्ये गौणत्वम् एव युक्तम् । यथोक्तम् ।

                    	तत्रास्य माता सावित्री पिता त्व् आचार्य उच्यते । इति । (म्ध् २।१७०)

एवम् अन्यत्रापि शब्दार्थविवेकः कार्यः । तथा चाचार्यान्यां वसिष्ठेन गुरुतल्पातिदेशः कृतः: "आचार्यपुत्रशिष्यभार्यासु चैवम्" इति (वध् २०।१५) । यत् तु नारदेनोक्तम्:

                    	माता मातृष्वसा श्वश्रूर् मातुलानी पितृष्वसा ।

                    	पितृव्यसखिशिष्यस्त्री भगिनी तत्सखी स्नुषा ॥

                    	दुहिताचार्यभार्या च सगोत्रा शरणागता ।

                    	राज्ञी प्रव्रजिता धात्री साध्वी वर्णोत्तमा च या ॥

                    	आसाम् अन्यतमां गत्वा गुरुतल्पग उच्यते ।

                    	शिश्नस्योत्कर्तनात् तस्य नान्यो दण्डो विधीयते ॥ (न्स्म् १२। ७२–७४ )

इति, तत् तु न्यायविरोधान् मनुविरोधाच् च दण्डसाम्यप्रतिपत्त्यर्थं न शब्दनियमायेत्य् अवगन्तव्यम् । यत् तु इहैव पितृष्वसां मातुलानीम् इत्यादि, तत् स्वावसरे वक्ष्यामः । "ब्रह्महा चैते पतन्ति चत्वारः" (छु ५।१०।९) इत्य् अत्र आततायिसंग्रामव्यतिरेकेण यो ब्राह्मणम् अन्येनाप्रयुक्तः स्वातन्त्र्येण हन्याद् अन्यं वा द्रव्यदानादिना वशीकृत्य घातयति, स प्रत्येतव्यः । कुत एतत् । "आततायिनं हत्वा नास्य प्राणान् आच्छेत्तुः किल्बिष्म् आहुः" (वध् ३।१५) इति वचनात् । तथा ।

                    	स्वाध्यायिनं कुले जातं यो हन्याद् आततायिनम् ।

                    	न तेन भ्रूणहा भवति मन्युस् तं मन्युम् ऋच्छति ॥ इति । (वध् ३।१८)

तथा ।

                    	गुरुं वा बालवृद्धौ वा ब्राह्मणं वा बहुश्रुतम् ।

                    	आततायिनम् आयान्तं हन्याद् एवाविचारयन् ॥ इति । (म्ध् ८।३५०)

आततायिनम् आयान्तम् इति वचनात् संग्रामाभ्यनुज्ञाप्य् अत्रैव श्लोके । "अपि वेदान्तगं रणे" "जिघांसन्तं जिघांसीयात्" (वध् ३।१७) इत्य् एवं संग्रामाधिकारे सर्वत्र स्मृतिष्व् अनुज्ञावचनानि सन्ति । यस् तु धनक्रीतः परप्रयुक्तो हन्यात्, तस्य स्वामिगामित्वात् क्रियाफलानाम् ऋत्विजाम् इव ब्रह्महत्याजन्यफलसंबन्धो नास्त्य् एव । <span style="text-decoration:underline;">ननु</span> च "ब्राह्मणो न हन्तव्यः" इत्य् आम्नायवचनाद् धनादिक्रीतस्यापि ब्रह्महत्यास्त्य् एव । <span style="text-decoration:underline;">श्येनादिवद्</span> एतद् द्रष्टव्यम् । यथैव श्येनादिजन्ये वधे नर्त्विजां दोषः, तथात्रापि । यथाग्नीषोमीयवधे "न हिंस्यात् सर्वा भूतानि" इति ऋत्विजां प्रतिषेधो न भवति, तथात्रापि । अन्ये तु कुतश्चिद् आगमय्येमं श्लोकं पठन्ति ।

                    	रागाद् द्वेषात् प्रमादाद् वा स्वतः परत एव वा ।

                    	यो हन्यद् ब्राह्मणं कश्चित् स सर्वो ब्रह्महा भवेत् ॥ इति ।

तत् त्व् अविज्ञातमूलत्वाद् विचार्यम् । यद्य् अपि च स्यात्, तथाप्य् आतिदेशिकत्वान् महापातकं तावन् न भवति । यथा, "सृष्टश् चेद् ब्राह्मणवधे हत्वापि राजन्यवैश्यौ चेजानौ" इत्यादि (च्ड़्। म्ध् ११।८८) । तथा च लोकयात्रिकाः पठन्ति: "अन्यायेन गृहीतस्वश् च" इत्यादि । "तम् आहुर् ब्रह्मघातकम्" इत्य् अघातकम् अपि वचनसामर्थ्याद् घातकम् इत्य् आहुः, एवं धनक्रीतादेर् अपि स्यात् । अतो य एव स्वयम् अनन्यप्रयुक्तः शस्त्रादिना परिक्रयादिभिर् वा हन्तारं स्वीकृत्य ब्राह्माणं हन्ति घातयति वा, तस्यैव ब्रह्महाशब्देनात्र ग्रहणम् । ब्राह्मणसुवर्णस्तेनादयश् चत्वार इति पाठात् सिद्धे ऽपि पुनःश्रुतिः पातकसंयोजकादिनिवृत्त्यर्था । तद् एतद् आचार्येणाप्य् उक्तम्: "एते महापातकिनः" इति । "पञ्चमश् चाचरंस् तैः" (छु ५।१०।९) इत्य् अत्रापि तैर् एव चतुर्भिः सहाचरणे महापतकित्वं न तु तत्संसर्गिनो ऽपि । पञ्चम इति चास्यैव दार्ढ्यार्थम् उक्तम् ॥ २२८ ॥

 

_इदानीं महापातकसमानि ।_

 

                    	**गुरूणाम् अत्यधिक्षेपो वेदनिन्दा सुहृद्वधः ।**

**              	ब्रह्महत्यासमं ह्य् एतद् अधीतस्य च नाशनम् ॥ ३।२२९ ॥**

 

अत्र च बहुवचनाद् आचार्यादयो ऽपि सर्वे गुरवः प्रत्येतव्याः । तेषां "महापातकित्वं युष्माकम् अस्ति" इत्य् एवंप्रकारो ऽतिशयेनाधिक्षेपो ऽअत्यधिक्षेपः । तत्र च गुरुविशेषापेक्षया अधिक्षेपविशेषापेक्षया च प्रायश्चित्तकल्पना । <span style="text-decoration:underline;">ननु</span> अगुराव् अपि "ब्राह्मणाभिशंसने दोषस् तावान् । द्विर् अनेनसि" (ग्ध् २१।१७–१८) इत्य् अस्त्य् एव पातकसमत्वम् । <span style="text-decoration:underline;">सत्यम्</span> । प्रायश्चित्तान्तरं तु तत्र । यथाह वसिष्ठः: "ब्राह्मणम् अनृतेनाभिशस्य पतनीयेनोपपतनीयेन वा मासम् अब्भक्षः शुद्धवतीर् आवर्तयेत्" इति (वध् २३।३९) । अत्र तु ब्रह्महत्याप्रायश्चित्तम् एव यथा स्याद् इत्य् आरम्भः । महापातकव्यतिरिक्ते त्व् अधिक्षेपे तदनुरूपम् एव प्रायश्चित्तं वेदितव्यम् । वेदनिन्दा च हेतुशास्त्रावष्टम्भेन श्रुतिस्मृत्योर् बाधितान्तःकरणतयानुष्ठानपर्यन्तत्वेनानादरः । तथा चाह मनुः ।

                    	यो ऽवमन्येत ते तूभे हेतुशास्त्राश्रयाद् द्विजः ।

                    	स साधुभिर् बहिष्कार्यो नास्तिको वेदनिन्दकः ॥ इति । (म्ध् २।११)

सुहृद्वधस् त्व् अब्राह्मणविषयः, तस्य तत्समत्ववचनात् । अधीतनाशनं तु पित्राद्यधीतां शाखां नेयं शोभनेति कृत्वा तत्परित्यागः । अन्ये त्व् अधीतविस्मरणम् एवाचक्षते । तत् त्व् अतिप्रसङ्गान् नातीय युक्तम् । मनुना तु सुरापानसमत्वेन,

                    	ब्रह्मोज्झो वेदनिन्दा च कौटसाक्ष्यं सुहृद्वधः ।

                    	गर्हितानाद्ययोर् जग्धिः सुरापानसमानि षट् ॥ (म्ध् ११।५६)

इत्य् उक्तम् । अतश् च प्रायश्चित्तविकल्पः । अन्यत्राप्य् अनेकपाठे सत्य् एवम् एव व्याख्येयम् । <span style="text-decoration:underline;">ननु</span> वेदविरोधवन् मनुविरोधो ऽपि स्मृत्यन्तराणां बाधनाय युक्तः । <span style="text-decoration:underline;">सत्यम्</span>, यदि विरोधः स्यात् । इह तु महापातकत्वाविशेषाद् ब्रह्महत्यातिदेशमध्ये सुहृद्वधस्य सुरापानसममध्यपठितस्य पुनः पाठाद् अविरोध एव । विस्पष्टतरं त्व् एतद् उपरिष्टाद् वक्ष्यामः ॥ २२९ ॥

 

                    	**निषिद्धभक्षणं जैह्म्यम् उत्कर्षे च वचो ऽनृतम् ।**

**              	रजस्वलामुखास्वादः सुरापानसमानि तु ॥ ३।२३० ॥**

 

निषिद्धस्य लशुनादेर् नास्तिक्यातिशयान् निषेधं जानत एव कामकारेण भक्षणम् । यथाह मनुः ।

                    	छत्राकं विड्वराहं च लशुनं ग्रामकुक्कुटम् ।

                    	पलण्डुं गृञ्जनं चैव मत्या जग्ध्वा पतेद् द्विजः ॥ (म्ध् ५।१९)

इति विशेषाभिधानात् । अविशेषाभिधाने ऽपि चैतान्य् एव गृह्यन्ते, अस्माद् एव मनुवचनात् । जैह्म्यं तु कौटिल्यम् उच्यते । तद् अपि यदि कश्चित् सुरापानादिप्रवृत्तं ब्राह्मणं निवारणसमर्थो ऽपि कौटिल्येनोपेक्षते, स एवात्र प्रत्येतव्यः । यथाह गौतमः: "दुर्बलहिंसायां च विमोचने शक्तश् चेत्" इति (ग्ध् २१।१९) । हिंसावचनं तत्रोपलक्षणत्वेनैव द्रष्टव्यं सर्वत्रैव तु शक्तस्योपेक्षणे पातकातिदेशार्थम् । जातिभ्रंशकरमध्ये च जैह्म्यं मनुनोक्तम् (म्ध् ११।६७) । तद् एतद् उपरिष्टाद् वक्ष्यामः । "उत्कर्षे च वचो ऽनृतम्" इति । एतच् च मनुना ब्रह्महत्यासमत्वेनोक्तम् (म्ध् ११।५५) । तत्रैवं विवेकः । ब्रह्महत्याप्रसङ्गे यद् अनृतं तस्य तत्समत्वम्, सुरापानप्रसङ्गे यद् अनृतं तस्य सुरापानसमत्वम्, यथा कश्चित् पक्षपातादिना ब्रह्महणम् एव स्वपक्षोत्कर्षार्थं नायम् एवंविध इति ब्रूयाद् विपरीतं वा । एवम् अन्यत्रापि योज्यम् । रजस्वला चात्र सुरापी व्याख्येया नोदक्या, तस्या उपगमने ऽप्य् अल्पदोषत्वाद्, उपगमनाङ्गत्वाच् च मुखास्वादस्य । प्रक्रमानुगुण्याच् चैतद् एवं युक्तम् ॥ २३० ॥

 

                    	**अश्वरत्नमनुष्यस्त्रीभूधेनुहरणं तथा ।**

**              	निक्षेपस्य च सर्वं हि सुवर्णस्तेयसंमितम् ॥ ३।२३१ ॥**

 

अश्वो ऽत्र यज्ञसाधनभूतः प्राधान्येन वा संग्रामसाधनभूतः प्रत्येतव्यः । धेनुर् अपि यज्ञाङ्गभूतैव । त्रैवर्णिकाश् च मनुष्याः । स्त्री च ब्राह्मणपरिगृहीतैव । भूमिर् अपि ब्राह्मणसात्कृतैव, निक्षेपश् च । तथाशब्दो रजताद्यर्थः । तथा च मनुः ।

                    	निक्षेपस्यापहरणं नराश्वरजतस्य च ।

                    	भूमिवस्त्रमणीनां च रुक्मस्तेयसमं स्मृतम् ॥ इति । (म्ध् ११।५७)

पूर्वत्र स्तेयवचनं सुवर्णविषयम् एवेति ज्ञापितम् । अतश् च निक्षेपः सुवर्णव्यतिरेकेणेति व्याख्येयम् ॥ २३१ ॥

 

                    	**सखिभार्याकुमारीषु स्वयोनिष्व् अन्त्यजासु च ।**

**              	सगोत्रासु सुतस्त्रीषु गुरुतल्पसमं विदुः ॥ ३।२३२ ॥**

 

अन्त्यः शूद्रः तेन पूर्ववर्णेषु त्रिषु जाता अन्त्यजाः स्वयोनिष्व् इति च मातृपितृसंबन्धाः पितृष्वस्रीयादयो गृह्यन्ते । सुतस्त्रियश् चासवर्णाः, स्नुषाभगिन्योर् उत्तरत्राम्नानात् । स्पष्टम् अन्यत् । मानवे ऽपि च "रेतःसेकः स्वयोन्यासु" (म्ध् ११।५८) इत्य् अत्र चकरद्वयसामर्थ्याद् सगोत्रोपादानं व्याख्येयम् ॥ २३२ ॥

 

_प्रायश्चित्तातिरेकार्थं तु भेदेनाह ।_

 

                    	**पितृश्वसां मातुलानीं स्नुषां मातृष्वसाम् अपि ।**

**              	मातुः सपत्नीं भगिनीम् आचार्यतनयां तथा ॥ ३।२३३ ॥**

**              	आचार्यपत्नीं स्वसुतां गच्छंस् तु गुरुतल्पगः ।**

**              	छित्त्वा लिङ्गं वधस् तस्य सकामायाश् च योषितः ॥ ३।२३४ ॥**

 

अत्र एवशब्दार्थे तुशब्दस्योत्कृष्य योजना गच्छन् गुरुतल्पग एवेति । एतद् उक्तं भवति: युक्तं सखिभार्यादिषु समत्ववचनं पितृष्वस्रादिषु गुरुतल्पग एव, यथाभ्यर्हिते मन्त्राणि किम् अयं राजसम इत्य् उच्यते ध्रुवम् अयं राजैवेति । एवं च वदता पिऋष्वस्रादिषु गुरुतल्पान्यूनत्वं तत्समातिरेकश् च दर्शितो भवति । <span style="text-decoration:underline;">अन्ये तु</span> मुख्यम् एव गुरुतल्पं व्याचक्षते । (तद् अयुक्तं ?) तत् त्व् इह मातुर् अनुपादानाद् (अयुक्तम्) । स्मृत्यन्तरे च "ब्रह्महसुरापगुरुतल्पग" इत्य् उक्त्वा, "मातृपितृयोनिसंबन्धाग" (ग्ध् २१।१) इत्य् उक्तम्, "स्नुषायां गवि च तत्समो ऽवकर इत्य् एके" इति च (ग्ध् २३।१२–१३) । <span style="text-decoration:underline;">तद् असमञ्जसं स्याद्</span>, अतः पूर्वैव व्याख्या ज्यायसी । मातुः सपत्नीति चासवर्णाभिप्रेता इतरासु तु गुरुतल्पसमत्वं मुख्यम् एव यतः । स्पष्टम् अन्यत् ॥ २३३–४ ॥

 

_इदानीम् उपपातकान्य् उच्यन्ते ।_

 

                    	**गोवधो व्रात्यता स्तैन्यम् ऋणानां चानपक्रिया  ।**

**              	अनाहिताग्नितापण्यविक्रयः परिविन्दनम् ॥ ३।२३५ ॥**

**              	भृताद् अध्ययनादानं भृतकाध्यापनं तथा ।**

**              	पारदार्यं पारिवित्त्यं वार्धुष्यं लवणक्रिया ॥ ३।२३६ ॥**

**              	स्त्रीशूद्रविट्क्षत्रवधो निन्दितार्घोपजीवनम् ।**

**              	नास्तिक्यं व्रतलोपश् च सुतानां चैव विक्रयः ॥ ३।२३७ ॥**

**              	धान्यरूप्यपशुस्तेयम् अयाज्यानां च याजनम् ।**

**              	पितृमातृसुहृत्त्यागस् तटाकारामविक्रयः ॥ ३।२३८ ॥**

**              	कन्याया दूषणं चैव परिविन्दकयाजनम् ।**

**              	कन्याप्रदानं तस्यैव कौटिल्यं ब्रह्मलोपनम् ॥ ३।२३९ ॥**

**              	आत्मार्थे च क्रियारम्भो मद्यपस्त्रीनिषेवणम् ।**

**              	स्वाध्यायाग्निसुतत्यागो बान्धवत्याग एव च ॥ ३।२४० ॥**

**              	इन्धनार्थं द्रुमच्छेदः स्त्रीहिंस्रौषधिजीवनम् ।**

**              	हिंस्रयन्त्रविधानं च व्यसनान्य् आत्मविक्रयः ॥ ३।२४१ ॥**

**              	असच्छास्त्राधिगमनम् आकरेष्व् अधिकारिता ।**

**              	भार्याविक्रयणं चैषाम् एकैकम् उपपातकम् ॥ ३।२४२ ॥**

 

एते ऽष्टौ श्लोका निगदोक्ताः । एकैकग्रहणं द्वित्राद्यनुष्ठाने प्रायश्चित्तगौरवार्थम् । उपपातकसंज्ञाप्य् एवमर्थैव, उपचयेनोपेत्य वा सेव्यमानं पातकम् एव स्याद् इति । अत एव गौतमेन पातकमध्ये निन्दितकर्माभ्यासो दर्शितः (ग्ध् २१) । एवम् एतैर् अष्टाभिः श्लोकैर् एकपञ्चाशदुपपातकान्य् उक्तानि । अन्यान्य् अपि च सूर्याभ्युदितः सूर्याभिनिर्मुक्त इत्यादीन्य् अत्रैव तथाशब्दादिगृहीतत्वेन द्रष्टव्यानि । अथ वा प्रायश्चित्तसाम्यार्थ एषाम् इह पाठो न तूपपातकसंज्ञानियत्यर्थः । तथा शङ्खेनाष्टादशैवोपपातकान्य् उक्तानि । यथाह: "अत ऊर्ध्वम् उपपतनीयानि । कन्यादूषी सोमविक्रयी वृषलीपतिः कौमारदारत्याग्य् असुरामद्यपायी गोघ्नः शूद्रवधी गुरोः प्रतिहन्ता नास्तिकः कृतघ्नः कूटव्यवहारी वृत्तिघ्नो मिथाभिशंसी हिरण्यस्तेनः पतितसंव्यवहारी मित्रध्रुक् शरणागतघाती प्रतिकूलवृत्तिर् इत्य् एतान्य् अषादशैवोपपातकानि" इति । एवं सुमन्तुः: "स्त्रीरजतगोस्तैन्यं गोश् च गमनं नाशकं भूम्यनृतं क्षत्रियवैश्यगोघ्नता परिवित्तितावकीर्णिता प्रतिरूपकवृत्तिश् चेत्य् उपपातकानि" इति । शातातपे त्व् अष्टाव् एवोपपातकान्य् उक्तानि: "अथोपपातकान्य् अग्न्युत्सादी" इत्यादीनि । वासिष्ठे तु "सूर्याभ्युदितः सूर्याभिनिर्मुक्तः" (वध् १।१८) इत्य् उपक्रम्य, उपपातकिनाम् एनस्विन इत्य् एवं संज्ञा कृता, तन्मध्ये निःसंदिग्धोपपातकिनां परिवित्त्यादीनाम् अनुक्रमणात् । अतो यथानिर्दिष्टानाम् एव प्रायश्चित्तसाम्यार्थम् इयं संज्ञेत्य् एवम् एव व्याख्येयम् । अत्र च पारदार्यस्तेयस्त्रीवधादीनि महापातकतत्समातिरेकेण व्याख्येयात्नि ॥ २३५–४२ ॥

 

_इदानीं यथानिर्देशं ब्रह्महत्यादीनां प्रायश्चित्तान्य् आह ।_

 

**              	शिरःकपालध्वजवान् भैक्षाशी कर्म वेदयन् ।**

**              	ब्रह्महा द्वादश समा मितभुक् शुद्धिम् आप्नुयात् ॥ ३।२४३ ॥**

 

शिरःसंलग्नम् एव कपालं ध्वजश् चिह्नं यस्य स एवमुक्तः । कपालग्रहणं चाखण्डशिरोवारणार्थम् । स्पष्टम् अन्यत् । एतच् च सार्ववर्णिकं प्रायश्चित्तम् । स्मृत्यन्तरे तु क्वचित् सामर्थ्यान् नियमः । यथाह शङ्कह्: "ब्रह्महा परिषदानुमतः खट्वाङ्गी गर्दभाजिनी मृन्मयपात्रपतितशिष्टान्नभोजी स्वकर्म विख्यापयंश् चरेद् बैक्षम् एककालाहारः शून्यागारनदीपर्वतगुहावृक्षमूलनिकेतनः । स एवं द्वादशे वर्षे शुद्धिम् आप्नोति, अन्तरा वा ब्राह्मणं मरणान् मोचयित्वा गवां वा द्वादशानां परित्राणात्, सद्य एव वाश्वमेधावभृथे स्नात्वा पूतो भवति" इत्य् उपक्रम्य, सर्वाणि प्रायश्चित्तन्य् अभिधाय, पुनस् तदन्ते गोसहस्रप्रदानम् उक्त्वा, पुनर् उक्तम्:

                    	प्रायश्चित्तम् उपासीनो वाग्यतस् त्रिर् उपस्पृशेत् ।

                    	एकवासार्द्रवासाश् च लघ्वाशी स्थण्डिलेशयः ॥

                    	स्थानं वीरासनं मौनं मौञ्जी दण्डकमण्डलू ।

                    	भैक्षचर्याग्निकार्यं च कूश्माण्डीभिः सदा घृतम् ॥ इति ।

न ह्य् अत्रैवर्णिकस्य कूश्माण्डीभिर् अग्निकार्यम् उपपद्यते । अतस् त्रैवर्णिकस्यैवैतत् । क्वचिच् चोपदेशाद् एव विशेषः । यथाह शातातपः: "ब्राह्मणो ब्राह्मणं हत्वा तस्य शिरःकपालम् आदाय" इति । अत्र कपालनियममात्रम् एव विशेषः । एवं यत्र सामर्थ्याच् छब्दतो वा कर्तृलाभः तन् नियतकर्तृकम् । यत्र त्व् अविशेषाभिधानम्, यथात्रैव, तत् सार्ववर्णिकम् । एवम् अन्यत्रापि योज्यम् । न चैकम् एवैतत् सर्वस्मृतिसिद्धं द्वादशवार्षिकं व्रतम् इत्य् आशङ्कनीयं, प्रतिस्मृति प्रयोगबेदस्य "वक्तारो धर्मशास्त्राणाम्" (य्ध् १।४–५) इत्य् अत्र श्लोके ऽभिहितत्वात् । अत एव च यदि शङ्खोक्तं द्वादशवार्षिकम् आरब्धम्, ततो ऽन्तरा ब्राह्मणं मरणान् मोचयित्वा गवां वा द्वादशानां परित्राणाच् छुद्धिः । अन्यत्र तु नियोगतः परिसमापनम् एव । अश्वमेधावभृथस् तु शाङ्खे ऽपि कल्पान्तरतयैव व्याख्येयः, श्रुतौ नैरपेक्ष्योपदेशात् । एवं हि श्रूयते:


                            	स यदा राजानम् उन्नेतोन्नयति, अथैनस्विन उपतिष्ठन्ते ऽत उपब्रुवते इत्थं ब्राह्मणम् अवधिषम् इत्थं गुरोर् जायाम् अभ्यगाम् इति । निरुक्तम् एनो यथा यथा तान् ऋत्विजो राजा च ब्रूयुर् अश्वमेधावभृथपूता भवथेति । ते ऽपो ऽभ्यवयन्ति । यथाहिस् त्वचो निर्मुच्यते, एवं सर्वस्मात् पाप्मनो निर्मुच्यन्ते । तान् न जुगुप्सेयुः । स यावन्तम् अश्वेमेधेनेष्ट्वा लोकं जयति, त्रिस् तावन्तं जयति । यस्यैवं विदुष एवम् एनस्विनो ऽवभृथम् अभ्यवयन्ति ।

इति जाबालिश्रुतिः । इयम् एव हि कात्यायनेनापि निबद्धा: "उत्क्रान्ते यजमाने पापकृतो ऽभ्यवयन्त्य् अचरित्वा व्रतान्य् अश्वमेधावभृथाख्यास्त" इति । अतो नास्य स्मार्तप्रायश्चित्तार्थता घटते । न हि स्मृतिशेषत्वेन श्रुतिः शक्या कल्पयितुम् । यदि तु प्रक्रान्तद्वादशवार्षिकस्यैतत् स्यात्, ततः श्रुताव् एव तदनुवादेन विधीयेत । न चैवं श्रुतिर् अस्ति । अपि च, यदि श्रुतौ द्वादशवार्षिकानुवादः स्यात्, ततो ऽन्यतः प्राप्त्यभावात् तद् एव तावद् विधेयं स्यात् । न हि तथा श्रवणे सति स्मृतेर् मूलान्तरकल्पनोपपद्यते यतः । तत्राश्वमेधावभृथस्नानम् अङ्गत्वेन परिसमाप्त्यर्थं वा विधीयेत । न च नित्यस्यानित्यपरिसमाप्तिर् युक्ता । यदि तु नैमित्तिकी परिसमाप्तिर् उच्येत, तथा सति यदि कथंचिन् न स्नायात्, ततो द्वादशवार्षिके कृते ऽपि न शुध्यति । अथ तु नैमित्तिकं तदङ्गं स्नानम् इत्य् उच्येत, तथा सत्य् अवभृथे स्नात्वापि द्वादशवार्षिकशेषं परिसमापनीयम् एव स्यात् । अतो ऽश्वमेधावभृथस्य स्वातन्त्र्यकल्पनैव न्याय्या । अत एव च वासिष्ठे भ्रूणहत्याप्रकरणम् उल्लङ्घ्यान्यत्रोक्तम्: "अथापरं भ्रूणहत्याया द्वादशरात्रम् अब्भक्षो द्वादशरात्रम् उपवसेद् अश्वमेधावभृथं वा गच्छेत्" इति (वध् २३।३७) । लघुत्वाद् अस्यान्यशेषत्वाशङ्कापि कस्यचित् स्यात् । अत एव शङ्खेनापि: "सद्य एवाश्वमेधावभृथे स्नात्वा पूतो भवति" इति सद्य एवेत्य् अवधारणाद् द्वादशाब्दाकरणाच् चास्य स्वातन्त्र्यम् एव दर्शितम् । एतच् च शङ्खोक्तं क्षत्रियवैश्ययोर् एवाधीतवेदयोर् अनग्निकयोश् चाकामतो गुणवद्ब्राह्मणवधे द्रष्टव्यम्, कामतो ह्य् एतद् एव गोसहस्रदानोपचितम् । शूद्रसाप्य् एतद् दानसहितं मन्त्रवर्जं वाकामकृत एव । कामकृते तु शूद्रस्य मरणान्तिकम् एव । प्रतिलोमानां त्व् अकामतो ऽपि मरणान्तिकम् एव । कुत एतत् । शङ्खवचनाद् एव: "अत ऊर्ध्वं पतनीयानि" इति प्रकृत्य, "निष्कृतिस् तेषां विहिता सद्भिर् अकामकृते" इत्य् उक्तम् । क्षत्रियवैश्ययोश् चैतत् । अन्यत्र स्वल्पेतिकर्तव्यतायुक्तं ब्राह्मणस्योपदिष्टं यतः "ब्राह्मणो ब्राह्मणं घातयित्वा तस्य शिरःकपालम् आदाय तीर्थान्य् अनुचरेद् आत्मनः पापं संकीर्तयन् द्वादशे वर्शे शुद्धिम् आप्नोति, अथाश्वमेधं पश्यति तस्य दर्शनाद् एव शुद्धिम् आप्नोति" इति [शातातपः] । तच् च स्वशब्दोपादानाद् ब्राह्मणस्यैव । न चैतत् कामकृतविषयं ब्राह्मणस्यापीति वक्तुं शक्यम्, अकामकृत इति वचनात् । अतः क्षत्रियवैश्ययोर् एवैतद् इति युक्तम् । शूद्रस्य त्व् असामर्थ्यान् नैतद् युक्तम् । अनग्निकयोर् इति कुतो लब्धम्, केवलस्य पुंसो ऽविधानात्, पत्न्यधीनत्वाच् चाग्निसाध्यानां कर्मणाम्, तस्याश् च पतनकारणाभावात् । यत्रैवोभयोः पतनम्, तत्रैव वैतानिकसंबद्धानि प्रायश्चित्तानि । अन्यतरपतने तु शरीरमात्रसाध्यैर् एवाधिकारः । न चात्र किंचिद् औपासनादिसंबद्धं कर्मास्ति । यत् तु कूश्माण्डीभिर् अग्निकार्यम्, तत् समिदाधानं ब्रह्मचारिसंबन्धिवत् प्रत्येतव्यम् । तच् च लौकिक एवागौ युक्तम् । गर्दभाजिनोपदेशाच् चात्रावकीर्णिपशुर् अपि यदि प्राप्नोति, सो ऽपि लौकिक एवाग्नौ युक्तः । अतो ऽनगिकस्यैवैतद् इति स्थितम् । <span style="text-decoration:underline;">ननु</span> एवम् अपि यदि नामाग्नेर् अत्रोपयोगो न स्यात्, न त्व् अनग्निकस्यैव प्रायश्चित्तम् इति । <span style="text-decoration:underline;">स्तयम्</span> । यद्य् अत्राप्य् अग्निसंबन्धं प्रायश्चित्तान्तरं न स्यात् । तद् अपि तु श्रूयत एव । तद् यथा: "यजेत वाश्वमेधेन" (म्ध् ११।७४) इत्यादि मानवम् । तत्राश्वमेधो राष्ट्राधिपतेर् एव, "तस्माद् राष्ट्र्य् अश्वमेधेन यजेत" इति श्रुतेः । स्वर्जिदादयस् त्रयाणाम् अपि वर्णानाम् इष्टप्रथमयज्ञानां भवन्ति । न च तेषाम् अन्यत् प्रायश्चित्तम् अस्ति, सापेक्षत्वेन विषमशिष्टविकल्पासंभवात् । तदनधिकृतानाम् एवान्यत् प्रायश्चित्तं युक्तम्, तस्यानन्यविषयत्वाद् इष्टप्रथमयज्ञस्य । अनन्यविषयत्वाद् अनिष्टप्रथमयज्ञस्याप्य् आहिताग्नेर् अग्निष्टोम एव प्रायश्चित्तम् । गौतमेनाश्वमेधावभृथम् उक्त्वा, "अन्ययज्ञे ऽप्य् अग्निष्टुदन्तश् चेत्" इत्य् उक्तम् (ग्ध् २२।९–१०) । न चाग्निष्टुदन्तः कश्चित् क्रतुर् अस्ति, सत्राहीनयोः प्रायशो ऽतिरात्रान्तत्वात् । यत्रापि क्वचिद् अतिरात्रान्तता नास्ति, तत्राप्य् अग्निष्टुदन्तता नास्त्य् एव । अतो ऽयम् अग्निष्टुच्छब्दो ऽन्वग्निष्टोमस्तोत्रवचनो द्रष्टव्यः । तदन्तश् चाग्निष्टोम एव भवति । यस्य चान्यप्रयुक्तस्याप्य् अवभृते स्नात्वा शुद्धिर् भवति, तत्र स्वयंप्रवृत्तेर् दण्डापूपन्यायेन सिद्धेर् अग्निष्टोमस्यास्त्य् एव विधानम् । काठके ऽप्य् अश्वमेधवद् अग्निष्टोमस्यापि "भ्रूणहत्याया वा एषो ऽतिमुच्यते, यो ऽग्निष्टोमसंस्थं यजते" इत्य् आहिताग्नेर् अग्निष्टोम एवानिष्टप्रथमयज्ञस्य । इतरस्य तु स्वर्जिदादयो द्रष्टव्याः । यस्य त्व् औपासनमात्रम्, तस्यान्यत् प्रायश्चित्तं शाङ्ख एवोक्तम् । तत्र प्रायश्चित्तम् अकामावाप्तौ । कामकृते ऽप्य् एके:


                            	पतितो ह्य् आत्मानम् उद्धरेत् । संवत्सरं तप्तकृच्छ्रम् आचरेत् । कृतवापनः शुचिर् अपो ऽभ्यवेयात् त्रिर् एकार्द्रवासाः काष्ठमौनी वीरासनम् आसीत रात्रौ, दिवा तिष्ठेद् युक्तो ऽग्निकार्यपरः सावित्रीं सवनानुगां जपेत्, स्वयं व्रतम् अभ्युपगम्य कुशचीरफलकवासा मौञ्जी मेखली दर्भपवित्रपाणिर् हविष्यं श्रपेच् चरुं भैक्षम् अदुष्टं वा यात्रिकम् अश्नीयाद् द्वादशरात्रं चोपवासो ब्राह्मणतर्पणं गवाह्निकम् इत्य् एवं व्यवहार्यो ऽन्यथा पतितः शिष्टैर् असंभाष्यः । इति

यद्य् अपि चैतद् "न विक्रीणीयाद् अविक्रेयाणि" इति प्रकृत्य, "तिलमधुगुलघृततैलेत्यादिनीलीपर्यन्तविक्रयात् सद्यः पतति" इत्य् उक्त्वोक्तम्, तथाप्य् एतन् न तद्विषय्त्वेन प्रायश्चित्तं युक्तम्, "पतितो ह्य् आत्मानम् उद्धरेत्" इति श्रुतेः । न चैषा पूर्वत्रोपयुज्यते, प्रकृतत्वेनैव सिद्धत्वात्, प्रायश्चित्तस्य चातिगुरुत्वेन महापातकोचितत्वात् । अतः श्रुतेः सामर्थाच् च प्रकरणस्य बाधितत्वान् महापातकप्रायश्चित्तम् एवेति व्याख्यातृसंप्रदायाविच्छेदात् सिद्धम् । तथा च सुमन्तुना:


                            	रागद्वेषाद् अलभ्य्माने प्रायश्चित्ते जपहवनाध्ययनब्रह्मचर्यपरो भैक्षाशी दण्डी मेखली त्रिषवण्य् अधःशायी स्वयम् एव महद् अशुभं पुनाति । न ब्राह्मणस्य पतनम् इच्छन्त्य् आचार्याः, किल्बिष्य् उपगतः पातव्य इत्य् आङ्गिरसे । इति ।

ब्राह्मणग्रहणं चात्र प्रदर्शनार्थम् । यत्र च स्वयम् अभ्युपगम्य संवत्सराच् छुद्दिर् इष्यते, तत्रावश्यं ततो ऽधिकं परिषदा न दातव्यम् । तथा चानेनैवोक्तम्: "ब्रह्महसुरापगुरुतल्पगसुवर्णस्तेयिनां महापातकिनां वक्ष्यामः प्रायश्चित्तम्" इति ।


                            	ब्रह्महा संवत्सरं कृच्छ्रं चरेद् अधःशायी स्वकर्माचक्षाणो भैक्षाहारो दिव्यनदीपुलिनशायी सद्ग्रामाश्रमगौष्ठपर्वतप्रस्रवणतपोनवविहारी स्यात् । संवत्सरे पूर्णे हिरण्यमणिगोवृषान्नतिलभूमिसर्पींषि ब्राह्मणेभ्यो दत्त्वा पूतो भवत्य् अश्वमेधावभृतस्नानेन वा सद्यः । इति ।

"अतो ऽर्धम् अर्धं क्षत्रियवैश्यवधे व्याख्यातम्" इति जपहवनस्वाध्यायपरतादि पूर्वोक्तं च समुच्चीयते । कृच्छ्रशब्दश् चायं तप्तकृच्छ्रे द्रष्टव्यः । तद् एतन् नासत्य् औपासने भवति, "कर्म स्मार्तं विवाहाग्नौ" (य्ध् १।९६) इति नियमात् ।

        	<span style="text-decoration:underline;">ननु</span> एतद् अप्य् अपत्नीकस्य पतने नैव युक्तम्, "जायापत्योर् न विभागो विद्यते । पाणिग्रहणाद् धि सहत्वं कर्मणस् तद्द्रव्यफलेषु च" (आप्ध् २।१४।१६–१८) इति स्मरणात् । न च पत्न्याः पतनं,

                    	आ शुद्धेः संप्रतीक्ष्यो हि महापातकदूषितः । (य्ध् १।७६)

इत्य् उक्तत्वात् ।

        	<span style="text-decoration:underline;">सत्यम्</span> एवम्, वैतानिके पत्न्या विना कर्मानुष्ठानासंभवात् । स्मार्तानि तु कृतावसथ्यस्यैव कैवल्यसंबन्धीन्य् अपि कर्माण्य् औपासने भवन्ति । यथा ब्रह्मयज्ञसंबन्धीनि प्रायश्चित्तानि । न हि ब्रह्मयज्ञे सपत्नीकस्याधिकार इति शक्यं वक्तुम् । न च तद्गते ऽप्य् अपचारे महाव्याहृतिहोमाद्यधिकारः । एवम् उपाकर्मण्य् अपि । यथा च तत्र, तथौपासने युक्तत्वाद् धोमानां केवलस्यापि पतने प्रवृत्तिर् अव्याहतैवेत्य् अलं प्रसङ्गेन ।

        	अतः स्थितम् एतत् क्षत्रियवैश्ययोर् अनग्निकयोर् अधीतवेदयोश् च गुणवद्ब्राह्मणवधे शङ्खोतं द्वादशवार्षिकम् इति । शूद्रस्य च ब्राह्मणमात्रवधे आपस्तम्बेन द्वादशवार्षिकम् उक्तम् । शूद्रापेक्षया च क्षत्रियवैश्ययोर् अल्पं प्रायश्चित्तम् इत्य् एतद् दर्शयिष्यामः । अत इदं गुणवद्ब्राह्मणवध इत्य् उक्तम् । काककृते तु गोसहस्रदानसहितम् । कुत एतत् । शङ्खवचनाद् एव: "चतुर्षु वर्णेषु प्रमाप्य द्वादश संवत्सरान् षट् त्रीन् संवत्सरं च व्रतम् आदिशेत्, तेषाम् अन्ते गोसहस्रं तथो ऽर्धं तस्यार्धं तदर्धं च दद्यात्, सर्वेषाम् आनुपूर्व्येण" इति । शूद्रस्य चैतत् प्रायश्चित्तं सामर्थ्यात् विज्ञेयम् । न ह्य् उत्कृष्टवर्णानाम् अपकृष्टवध एतत् संभवति । एवं ह्य् उक्तम्: "सर्वेषाम् अन्योन्यापकृष्टवधे चान्द्रायणम्" इति । अतः शूद्रस्यैव वित्तवत इदं प्रायश्चित्तम् । निःस्वस्य त्व् आपस्तम्बोक्तम्, वैश्यस्य वा समस्तं चोक्तम् । ततश् च क्षत्रियवैश्ययोः कामकृत एतत् स्यात्, शङ्खवचनाद् एव, यथापकृष्टं च यद् अकामकृते कामकृते तद् यथोत्कृष्टम् इति, अतः कामकृते गोसहस्रसहितम् इत्य् एषा दिक् ।

        	आपस्तम्बोक्तं तु शूद्रविषयम्:


                            	पूर्वयोर् वर्णयोर् वेदाध्यायिनं हत्वा सवनगतं वाभिशस्तः । ब्राह्मणमात्रं च । गर्भं च तस्याविज्ञातम् । आत्रेयीं च स्त्रियम् । तस्य निर्वेशः । अरण्ये कुटिं कृत्वा वाग्यतः शवशिरोध्वजो ऽर्धशाणीपक्षम् अधोनाभ्य् उपरि जान्वोर् आच्छाद्य । तस्य पन्था अन्तरा वर्त्मनी । दृष्ट्वार्यम् अतिक्रामेत् । खण्डेन लोहितेन शरावेण ग्रामं प्रतिष्ठेत । ततो ऽभिशस्ताय भिक्षाम् इति कर्माचक्षाणः सप्तागाराणि चरेत् । सा वृत्तिः । अलब्धोपवासः । गाश् च रक्षेत् । तासां निष्क्रमणप्रवेशने द्वितीयो ग्रामे ऽर्थः । द्वादश वर्षाणि चरित्वा सिद्धः सद्भिः संप्रयोगः । आजीपथे वा ब्राह्मणगव्युपजिगीषमाणस् त्रिः प्रतिराद्धो ऽवजित्य वा मुक्तः । आश्वमेधिकं वावभृथम् उपेत्य मुच्यते । धर्मार्थसंनिपाते अर्थग्राहिण एतद् एव । इति । (आप्ध् १।२४।६–२३)

अत्र च पूर्वयोर् वर्णयोर् इति शूद्रापेक्षया क्षत्रियवैश्याव् उक्तौ, ब्राह्मणमात्रं चेति वचनाद् न ब्राह्मणक्षत्रियौ पूर्ववर्णाव् इति घटते । तेनैतच् छूद्रस्येति द्रष्टव्यम् । न चात्र जपहोमादि किंचिच् छ्रुतम्, येन त्रैवर्णिकविषयत्वम् आशङ्क्येत । अनेनैवान्यत्रापि जातिकृता गुणकृता च व्यवस्था व्याख्येया । द्वादशसु च स्मृतिषु द्वादश वारिषिकाणि पठ्यन्ते । तान्य् एवं विवेक्तव्यानि । तत्र मानवं याज्ञवल्कीयं च सर्ववर्णानाम् । तत्र च ब्राह्मणस्य कामकृते गुणवद्ब्राह्मणवधे, क्षत्रियवैश्ययोर् अकामकृते निर्गुणवधे, शूद्रस्य त्व् अकमकृते ब्राह्मणमात्रवधे, एवं वैश्यस्यापि क्षत्रियापेक्षया सर्वत्र च गुरुतरं प्रायश्चित्तं प्रयोज्यम् ॥ २४३ ॥

 

_ब्रह्महत्यायाम् एवेदम् अन्यत् प्रायश्चित्तम् ।_

 

**              	लोमभ्यः स्वाहेति हि वा लोमप्रभृति वै तनुम् ।**

**              	मज्जान्तं जुहुयाद् वापि मन्त्रैर् एभिर् यथाक्रमम् ॥ ३।२४४ ॥**

 

हिशब्दवैशब्दौ पादपूरणार्थौ । वाशब्दश् चाज्यापेक्षया लोमादिद्रव्यविकल्पार्थः । तनुः शरीरम् । तद् लोमप्रभृति लोमानि त्वचं च लोहितं मेदो मांसं स्नाय्व् अस्थि मज्जानम् इत्य् एवमन्तम् । लोमभ्यः स्वाहेत्य् एतैर् यजुर्वेदपठितैर् आश्वमेधिकैर् द्विरभ्यस्तैर् मन्त्रैर् जुहुयात् । आज्यं वा द्विरभ्यस्तैः प्रत्येकं षोडशभिर् जुहुयात् । वापीत्य् अयं तु द्वितीयो वाशब्दः पूर्णप्रायश्चित्तापेक्षया विकल्पार्थः । स नैककर्त्रपेक्षया । ब्रह्महत्यायाम् एकस्याम् एव यथाधिकारं कर्तृभिर् द्वादशवार्षिकम् इदं वा कर्तव्यम् इत्य् अर्थः । ततश् चैतत् सामर्थ्याद् अधीतवेदस्याग्निमतश् च स्यात् । लोमप्रभृतीनां चात्र चतुर्थ्या मान्त्रवर्णिकं देवतात्वम् । ततश् च य एव लोमत्वगादीनाम् अध्यात्माधिदैवाधियज्ञवित्, तस्यैवाधिकारः । तदधिगमविशेषापेक्षया च द्रव्यविकल्पव्यवस्था व्याख्येया । न चात्र शरीरदाहः, वचनाभावात् । लोमादीनां कार्त्स्न्येन होतुम् अशक्यत्वाद् अवश्यम् एकस्माद् एवाङ्गुल्यादेर् अवयवाद् धोतव्याः । तेन नैतन् मरणान्तिकम् इति व्याख्येयम् । वासिष्ठे ऽप्य् एवम् एव: "भ्रूणहाग्निम् उपसमाधाय जुहुयात्, ऽलोमानि मृत्योर् जुहोमि, लोमभिर् मृत्युं वासये प्रथमाम्" इत्य् आरभ्य, "मज्जानं मृत्योः" इत्येवमन्तम् (वध् २०।२५–२६) । तत्रापि होममात्रम् एव, शरीरप्रक्षेपस्यानुपदेशात् । ये त्व् अल्पत्वात् प्रायश्चित्तस्य, स्मृत्यन्तरे च,

                    	प्रास्येद् आत्मानम् अग्नौ वा समिद्धे त्रिर् अवाक्शिराः । (म्ध् ११।७३)

इति शरीरत्यागदर्शनाद्, अत्रापि शरीरत्यागं वर्णयन्ति, ते संहिताध्ययने किम् इत्य् आ मरणाद् आवृत्तिर् न कुर्वन्ति: "त्रिः संहिताम् अधीत्यातो नियतं भुक्त्वा पुनस् त्रिः" इति । एवं सर्वेषां जीवप्रायश्चित्तानाम् अल्पत्वाद् यथासंभवं मरणान्तिकैः सह तुल्यतासिद्ध्यर्थं कल्पना प्रसज्येत । अथ कथंचित् तेषु विषयकल्पना, ततो ऽत्रापि तद् एव युक्तम्, न त्व् अश्रुत एवाग्नौ शरीरप्रक्षेपः । अतश् च वासिष्ठे ऽपि होम एवेति स्थितम् । यद् अपि "भ्रूणहाग्निम् उपसमाधाय जुहुयात्" (वध् २०।२५) इति होमवचनाद् एव प्राप्तस्याग्नेः पुनर्वचनम्, तद् अपि न लौकिकाग्निप्राप्त्यर्थम्, अदृष्टकल्पनाप्रसङ्गात् । भ्रूणहतया (??) वा कस्यचिन् मन्दबुद्धेः संस्कृताग्निविनाशाशङ्का मा भूद् इत्य् एवं व्याख्येयम्, न तु वचनप्राप्तस्याग्नेः संस्कृतस्य ज्ञापकमात्रेण त्यागकल्पनेत्य् एषा दिक् । स्पष्टतरं तु विषयकल्पनां प्रायश्चित्तप्रकरणस्यान्ते वक्ष्यामः ॥ २४४ ॥

 

_तथेदम् अन्यद् वैकल्पिकम् ।_

 

**              	ब्राह्मणस्य परित्राणाद् गवां द्वादशकस्य वा ।**

**              	तथाश्वमेधावभृतस्नानाद् वा शुद्धिम् आप्नुयात् ॥ ३।२४५ ॥**

 

ब्राह्मणग्रहणं चात्र गुणवति द्रष्टव्यं न जातिमात्रे, समासाकरणात् । समासे हि लिङ्गानभिव्यक्तेर् जातिमात्रप्रतिपत्तिः स्यात् । <span style="text-decoration:underline;">ननु</span> एवम् अपि पुंस इत्य् एव लभ्यते, न तु गुणवत इत्य् अपि । <span style="text-decoration:underline;">सत्यम् एवम्</span> । किं त्व् एवं सति स्त्रीत्वनिवृत्त्यर्थत्वात् परिसंख्या स्यात् । लिङ्गवच् चैकत्वस्यापि विवक्षितत्वाद् ब्राह्मणद्वयपरित्राणे वैगुण्यं प्रसज्येत । अथातन्त्रं लिङ्गं तत्सहचरिताध्ययनादिगुणप्राप्त्यर्थं भवेत् । ततो न कश्चिद् दोषः । तेन गुणवतो ब्राह्मणस्य परित्राणाद् इत्य् एव युक्तम् । परिशब्दाच् च सर्वतः स्वप्राणपरित्यागेनापीत्य् अर्थः । गवां द्वादशकस्य वेत्य् अत्रापि गुणवतो ब्राह्मणस्य स्वभूतानाम् इत्य् अधिकाराल् लब्यते । तथाशब्दः प्रकारार्थः । यथा "शिरःकपाली" इत्यादिना शुद्धिम् अवाप्नुयात्, तथा गोब्राह्मणपरित्राणाद् अप्य् अन्यानपेक्षाद् एवेत्य् अर्थः । तथा च मनुना:

                    	कृतवापनो वा निवसेद् ग्रामान्ते गोव्रजे ऽपि वा ।

                    	आश्रमे वृक्षमूले वा गोब्राह्मणहिते रतः ॥ (म्ध् ११।७८)

इत्य् उक्त्वोक्तम्:

                    	ब्राह्मणार्थे गवार्थे वा सद्यः प्राणान् परित्यजन् ।

                    	मुच्यते ब्रह्महत्याया गोप्ता गोब्राह्मणस्य च ॥ इति । (म्ध् ११।७९)

तेन ज्ञायते प्रायश्चित्तान्तरम् इदं न तु प्रक्रान्तद्वादशवार्षिकस्य । तद्विषयत्वेन "गोब्राह्मणहिते रतः" इत्य् अनेनैव सिद्धत्वाच् छ्लोकान्तरारम्बो निष्प्रयोजनः स्यात् । न चानेन प्रकारेण हिते रतः स्याद् इत्येवमर्थः श्लोकान्तरारम्भ इति युक्तम्, वाशब्दवैयर्थ्यात्, "गोप्ता गोब्राह्मणस्य वा" इति च पुनरभिधानात् । अतः स्वतन्त्रम् एवेदं प्रायश्चित्तान्तरं भगवतो ऽभिप्रेतम् । अत एव च निःसंदिघेनाश्वमेधावभृथस्नानेनास्य वैकल्पिकत्वम् आचार्येणोक्तम्:

                    	तथाश्वमेधावभृतह्स्नानाद् वा शुद्धिम् आप्नुयात् । इति ।

यथा चाश्वमेधावभृथस्यान्यत्रानुप्रवेशो न संभवति, तथा प्रदर्शितम् एव । शङ्खोतस्य च "अन्तरा वा ब्राह्मणान् मरणान् मोक्षयित्वा" इति तद् उक्तद्वादशवार्षिकविषयं न सार्वत्रिकम् इत्य् एतद् व्याख्यतम् एव ॥ २४५ ॥

 

_तथेदम् अन्यत् वैकल्पिकम् ।_

 

                    	**दीर्घतीव्रामयग्रस्तं ब्राह्मणं गाम् अथापि वा ।**

**              	दृष्ट्वा पथि निरातङ्कं कृत्वा वा ब्रह्महा शुचिः ॥ ३।२४६ ॥**

 

आमयो रोगः । तेन दीर्घेण चिरकालप्ररूढतयात्यर्थं कृच्छ्रसाध्येन तीव्रेण च राजयक्ष्ममहाकुष्ठादिना ग्रस्तम् एकान्ततो भुक्तम् । ब्राह्मणम् इत्य् अत्रापि पुंल्लिङ्गनिर्देशो ऽध्ययनादिगुणप्रतिपत्त्यर्थ एव, न स्त्रीत्वनिवृत्त्यर्थः । अथशब्दस्योत्कृष्य वाशब्देन सह योजना: अथ वोक्तविशेषणां गाम् अपीति । अपिशब्दश् चैकसंख्यापेक्षया संभावनार्थः: ब्राह्मणजातीयं निर्गुणम् अपि, तथैकम् अपि, किम् उत गुणवन्तो भूयांसो वेत्य् अभिप्रायः । पथि दृष्ट्वेत्य् अभिसंधिनिवृत्त्यर्थम् । निरातङ्कं निःशेषरोगच्छेदान् निर्भयं व्यपगताकूतं स्वस्थं कृत्वा । वाशब्दाद् आ मरणाद् वा सर्वात्मना सर्वस्वेनापि स्वप्राणोपरोधेनापि शुश्रूषित्वा । ब्रह्महा शुचिः स्याद् इति प्रकृतत्वे ऽपि ब्रह्महा शुचिर् इति पुनर् वचनं सर्वाधिकारप्रतिपत्त्यर्थम्, सर्वत्रामतिपूर्वे कामकृते च त्रैवर्णिकानाम् इदं परिचर्यमाणब्राह्मणगुणापेक्षया भूयस्त्वापेक्षया परिचारकशक्तिगुनापेक्षया च योज्यम् । शूद्रस्याप्य् अमतिपूर्व एतद् भवत्य् एव परित्राणं तदात्वविषयम् । यथा प्रदीप्ते वेश्मन्य् अन्तर् ब्राह्मणं गोद्वादशकं वा निःसरणासमर्थं स्वमरणम् अङ्गीकृत्य प्रविश्यातिवाहयेद् यः, स तत्परित्राणाद् मरणाद् वा शुध्यतीति । अत्र तु आ निरातङ्कभावाद् आ मरणाद् वा परिचर्येति पुनरारम्भः ॥ २४६ ॥

 

_तथेदम् अन्यद् वैकल्पिकं ब्रह्महत्यायाम् एव ।_

 

                    	**आनीय विप्रसर्वस्वं हृतं घातित एव वा ।**

**              	तन्निमित्तं क्षतः शस्त्रैर् जीवन्न् अपि विशुध्यति ॥ ३।२४७ ॥**

 

सर्वस्ववचनं बहुत्वोपलक्षणार्थम्, भूयसो ह्य् अपहृतस्य प्रत्यानयनं दुष्करं यतः । सर्वस्वं तु कदाचित् घटमात्रम् अपि भवति । तच् चाल्पेनापि प्रयासेन शक्यम् आहर्तुम् । तत्र घातितवचनं नातीव समञ्जसं स्यात् । घातित एवेति चैवकारेण यत्र हृतप्रत्याहरणे मरणम् एवौचित्यात् प्राप्नोति तत् सर्वस्वम् इति स्पष्टयति । ततश् च तदाहरणनिमित्तं यथाशक्त्याघातितो ऽपि पुनः पुनर् उत्थाय व्यायच्छन्न् अनेकशः शस्त्रैः क्षतो यदि जीवति, तथाप्य् अनाहृते ऽपि द्रव्ये विशुध्यत्य् एव । एतच् चाक्षत्रियस्याहरणसंभावनायुक्तस्य च प्रायश्चित्तम् । क्षत्रियस्य त्व् एतन् नित्यत्वाद् अनुपदेश्यम् एव । यस्याप्य् उदाहरणसंभावनास्ति, तस्याप्य् आनीयेत्य् एतन् नातीव समञ्जसम् । तेन संभावितस्याक्षत्रियस्य चेति स्थितम् । शस्त्रग्रहणं च प्रतिपक्षस्य दुर्जयत्वं प्रदर्शयितुम् । तेनाशस्त्रैर् अपि पाषाणादिभिर् निश्चेष्टीकृतः क्षतम् अन्तरेणापि शुध्यतीत्य् अवसेयम् ॥ २४७ ॥

 

_तथेदम् अपरं प्रायश्चित्तद्वयम् ।_

 

                    	**अरण्ये नियतो जप्त्वा त्रिष्कृत्वो वेदसंहितां ।**

**              	शुध्येत वा मिताशीत्वा प्रतिस्रोतः सरस्वतीम् ॥ ३।२४८ ॥**

 

ग्रामान् निष्क्रम्यारण्ये स्थित्वा नितरां यतः तदर्थानुसंधानैकनिष्ठः त्रिरावृत्त्या वेदसंहितां, मन्त्रब्राह्मणम् इत्य् अर्थः । संहिताग्रहणं चारमणथानेष्व् एवारमणनियमार्थम् । पदक्रमादीनां तु पुरुषकृतत्वाद् एव व्यावृत्तेर् न तन्निवृत्त्यर्थं संहितावचनम् । त्रिर् इत्य् एतावता च सिद्धे त्रिष्कृत्व इत्य् उक्तं कृत्वसुज्विषयावृत्तिसिद्ध्यर्थम्[^१५] (?) । तेन पञ्चकृत्वः षट्कृत्वः इत्य् एवमाद्य् अप्य् अत्रानुबन्धगुणापक्षया योज्यम् । मानवे ऽपि ।

                    	जपेद् वा नियताहारस् त्रिर् वै वेदस्य संहिताम् । इति । (म्ध् ११।७७)

वेदस्य त्रिर् इति संबन्धाद् एकस्य त्रिर् जप्त्वा ततो वेदान्तरस्य त्रिर् इत्य् एवं योज्यम्, अस्माद् एव कृत्वसुच्प्रयोगात् । वैशब्देन च प्रसिद्धार्थद्योतकेनैतद् एव द्योतितम्: स्मृत्यन्तरसंप्रदायापेक्षः श्लोकार्थो ग्राह्य इति । एतच् च विद्वद्विषयत्वाद् वेदार्थज्ञस्यैव प्रायश्चित्तं तद्विशेषापेक्षया योज्यम् । अन्ये त्व् अरण्य एव यो नियतः स जप्त्वा त्रिष्कृत्वो वेदसंहितां शुध्यतीत्य् एवं वनस्थस्यैवैतद् इति व्याचक्षते । तत् त्व् अरण्यस्य मानवे ऽनुपदेशाद् अविशेषाभिधाने ऽपि च तत्सिद्धेर् नावश्यम् अङ्गीकर्तव्यम् । "शुध्येत वा मिताशीत्वा": मिताशी च यथाश्रमोचितम् "अष्टौ ग्रासा मुनेर् भक्तम्" (आप्ध् २।९।१३) इत्येवमादि, न पथि श्रान्तो ऽपि गोतृप्त्या वर्तेतेत्य् अर्थः । मिताशी इत्वा गत्वेत्य् अर्थः । श्रोतो ऽभिमुखः सोमेश्वराद् आरभ्याप्लक्षम् । मानवे तु "हविष्यभुग् वा" (म्ध् ११।७७) इत्य् उक्तम् । तच् च यतिब्रह्मचारिणोर् यथोक्तलक्षणं भैक्षम् एव । इतरयोस् तु स्वधर्मानुसारेणौपासनश्रामणकाग्निसंस्कृतव्रीहियवश्यामाकनीवारादि प्रत्येतव्यम् । <span style="text-decoration:underline;">ननु</span> च पतितस्याश्रमव्यवस्था नैवास्ति, पतितत्वाद् एव, "द्विजातिकर्मभ्यो हानिः पतनम्" (ग्ध् २१।४) इति गौतमवचनात् । <span style="text-decoration:underline;">सत्यम् एवम्</span>, प्राक् प्रायश्चित्तप्रवृत्तेः । प्रायश्चित्तप्रवृत्तौ तु यथावर्णं यथाश्रमं च प्रायश्चित्ताविरोधेन वर्तितव्यम् । यदि तु पतितत्वेनाश्रमव्यवस्थापगमः स्यात्, ततः पतितस्याहवनीयाद्यग्निविनाशाद् अग्निष्टुदादिचोदना दुःश्लिष्टा एव स्युः । तेन सत्य् अपि पतने गृहस्थत्वस्यानपगमाद् अगीनाम् अविनाशः । अतश् चान्यतरपतने सूतकादाव् इवान्यतरेणाग्नयो धार्याः । शुद्ध्यनन्तरकाले च कर्मप्रवृत्तिः । उभयपतने त्व् अपरित्यज्यैवाग्नींस् तत्पालनम् उभाभ्यां कर्तव्यम् । प्रायश्चित्तं च तत्संबन्धापरित्यागेन जपहोमादिलक्षणं प्रत्येतव्यम् । तेन सरस्वतीप्रायश्चित्तम् अपि हविष्यभोजननियमाद् यथाश्रमं स्वधर्मानुसारेण व्याख्येयम् । अनग्निकस्य तु स्नातकस्यापि भिक्षाहारत्वम् "भैक्षाहारो वा सरस्वतीं प्रतिस्रोतसम्" इति हारीतवचनाद्, इत्य् एषा दिक् ॥ २४८ ॥

 

_तद् एतद् अपरं क्षत्रियस्यैव प्रायश्चित्तम् ।_

 

**              	संग्रामे वा हतो लक्षभूतः शुद्धिम् अवाप्नुयात् ।**

 

किं मरणान्तिकम् एवेदं प्रायश्चित्तम्, प्रवृत्तिस् तावत् कृतमरणनिश्चयस्यैव ।

 

_तथा प्रवृत्तस् तु सः ।_

 

                    	**मृतकल्पः प्रहारार्तो जीवन्न् अपि न शुध्यति ॥ ३।२४९ ॥**

 

संग्रामवचनं क्षत्रियाधिकारप्रतिपत्त्यर्थम् । लक्षभूत आत्मनो रक्षाम् अकुर्वन् संनहनादिरहितः परकीयशस्त्राण्य् अकवचयन् सांग्रामिकविधिना राजार्थे गवार्थे ब्राह्मणार्थे वाभिमुखो घातितः । तथा च वसिष्ठः: "राजार्थे ब्राह्मणार्थे गवार्थे वा संग्रामे ऽभिमुख आत्मानं घातयेत्" इति (वध् २०।२७) । अस्वामी च राजा प्रत्येतव्यः । शुद्धिम् आप्नुयाद् इति संशयव्युदासार्थो लिङ्प्रयोगः । तथा चाह मनुः ।

                    	लक्षं शस्त्रभृतां वा स्याद् विदुषाम् इच्छयात्मनः । (म्ध् ११।७३)

विदुषां शस्त्रविदां संग्रामनिपुणानाम् । आत्मन इच्छया न स्वाम्यादेः । शरवेध्यकम् इवात्मानम् अगोपायन् युद्धाभिमुखो भवेत् । नात्र संशयः कार्य इत्य् अत्रापि संशयव्यावृत्त्यर्थ एव लिङ्प्रयोगः ।

                    	प्रास्येद् आत्मानम् अग्नौ वा समिद्धे त्रिर् अवाक्शिराः । (म्ध् ११।७३)

इत्य् एतद् अपि ब्राह्मणव्यतिरेकेणैव । स्तेयाधिकारे "ब्राह्मणस् तपसैव च" (म्ध् ११।१००) इति ब्राह्मणस् तपसैव पापम् अपनयेद्, न मरणान्तिकेनेति । एतच् च स्तेयाधिकारोक्तम् अपि विशेषवचनाद् ऋते सर्वविषयं द्रष्टव्यम् । तथा चापस्तम्बेन "गुरुतल्पगः सूर्मीं ज्वलन्तीं प्रविश्यात्मानं दहेत्" इत्य् उपक्रम्य, "मिथ्यैतद् इति हारीतो यो ह्य् आत्मानं परं वाभिहन्यते ऽभिशस्त एव सः" इत्य् अनेन विधिना "ओत्तमाद् उच्छ्वासाच् चरेत्" (आप्ध् १।२८।१६–१८) इत्य् अब्राह्मणाभिप्रायेणैव दर्शितम् । आचार्येण त्व् अग्निप्रवेशो नोक्तः, प्रत्यक्षश्रुतिचोदितत्वात् । एवं हि काठके श्रूयते: "अनाशकेन कर्शितो ऽग्निम् आरोहेत् त्रिर् अवाक्शिराः" इति । अत एवाश्वमेधस्वर्जिदादीनाम् अप्य् अत्रानुपदेशः । मानवे तु श्रौतस्मार्तानाम् एकीकृत्योपन्यासः समानार्थतयैव स्मार्तानां बाधाशङ्कानिवृत्त्यर्थः । <span style="text-decoration:underline;">एवं तर्हि</span> बाध एव स्मार्तानां युक्त इति व्यर्थो भगवतः प्रयत्नः । <span style="text-decoration:underline;">सत्यं</span>, यद्य् एकविषयता स्यात् । अत एव विषयभेदेन व्याख्यातम् । इतरथा हि वाशब्दाद् एकनिमित्तसंबन्धाच् च यदृच्छाविकल्प एव स्यात् । यन् नामाविशेषेणैव प्राप्नोति, तत्रैव कल्पान्तरानर्थक्याद् विषयव्यवस्था । यथा दर्शितम्: "यो ऽश्वमेधेन यजते, य उ चैनम् एवं वेद" इति (च्ड़्। शब् ओन् प्म्स् १।२।४) । न ह्य् अनधीत्याश्वमेधेन यष्टुं कश्चिच् छक्नुयात् । अत एव, "अर्के चेन् मधु विन्देत किम् अर्थं पर्वतं व्रजेत्" इति, "तेनैव पथा मध्वर्थिनः पर्वतं गच्छेयुः" इति च शाबरे (शब् ओन् प्म्स् १।२।४) दर्शितम् । न चात्राल्पत्वमहत्त्वे विद्येते । कस्यचिद् धि क्लेशासहिष्णोः सात्त्विकस्य द्वादशवार्षिकामरणम् एव सुकरम् । अन्यस्य तु क्लेशसहिष्णोः सत्त्वहीनस्येतरत् । एवम् उदारतृष्णापरापेक्षया मरणसर्वस्वदानयोस् तुल्यता । विद्वन्मूर्खयोश् च संहिताध्ययनमरणद्वादशवार्षिकादिष्व् एवम् एव । न च यस्याविशिष्टं त्रयोदशस्व् अपि सामर्थ्यं, तम् एवैकं पुरुषम् अङ्गीकृत्य मानव आरम्भः । तथा सति समविक्ल्प एव स्यात् । अतो विषयव्यवस्थयैव श्रौतस्मार्तानां परस्परव्याख्यानम् उपदेशबलेनैवानुसर्तव्यं न त्व् अन्यानर्थक्येन इत्य् एषा दिक् ॥ २४९ ॥

 

_वित्तवतस् त्रैवर्णिकस्येदम् अन्यत् प्रायश्चित्तं पूर्वोकवैकल्पिकत्वेन ।_

 

                    	**पात्रे धनं वा पर्याप्तं दत्त्वा शुद्धिं निगच्छति ।**

**              	आदातुश् च विशुद्ध्यर्थम् इष्टिर् वैश्वानरी स्मृता ॥ ३।२५० ॥**

 

पात्रे विद्यावृत्ततपःसंपन्नाय स्वाजन्यविद्विष्टाभिसंधिरहितं धनं गोभूतिलहिरण्यादि पर्याप्तं तदीयेभ्यो नित्यतया प्राप्तेभ्यः श्रौतस्मार्तकर्मभ्यो यद् भवति, तद् दत्त्वा शुद्धिं नितरां गच्छति । सर्वप्रायश्चित्तानाम् इदम् एवाभ्यर्हितम् इत्य् अभिप्रायः । मानवे तु दानप्रकारापेक्षः प्रपञ्चो न देयविशेषापेक्षः । देयं त्व् एतावद् एव । तत्र कदाचित् सर्वस्वम् एतन् ममेत्य् एवं निःशेषम् अर्पयेत् । यदि तु नित्यानुष्ठानसंप्रदानसंबन्धि कार्त्स्न्येनालोच्यातिरिक्तम् अपि दातुः स्वं स्यात्, ततो यावज्जीवनसंबन्धिविहितश्रौतस्मार्तानुष्ठानाय यत् पर्याप्तं, तावद् एव दद्यात् । कदाचित् तावन्मात्रेण द्रव्येण पूरयित्वा सपरिच्छदं गृहं वा दद्याद् इति । अत्र दातुर् इच्छाविकल्पः, न द्रव्यपरिमाणे कश्चिद् भेदः । एतच् च कामकृते गुणवद्ब्राह्मणवधे द्रष्टव्यं, पात्रे दातव्यम् इति वचनात् । न ह्य् अल्पेन प्रयासेनैवंभूतो ब्राह्मणः शक्यो ग्राहयितुम् । यो हि सम्यग् ग्रन्थतो ऽर्थतश् चानुपूर्व्येण न्यायानुसारतश् च वेदं कार्त्स्न्येन वेत्ति, प्रायश्चित्तोपदेशात् साग्निः स्वकर्मानुष्ठाननिरतः स कथम् इव प्रतिगृह्णीयात् । किं वा तादृशे पात्रे एतावद् द्रव्यं दत्त्वा पापान् नापगच्छेत् । अतो गुरुतर एव प्रायश्चित्तं युक्तम् । तच् च दर्शितम् । तस्य चादातुः प्रतिगृह्णानस्य विशुद्ध्यर्थं वैश्वानरो द्वादशकपालः पुरोडाशः । चशब्दाद् दातुश् चाहिताग्नेर् एव महाधनस्य तावन्मात्रधनस्यैवेति स्थितम् । श्रौतत्वे ऽपि चेष्टेर् "इष्टिर् वैश्वानरी स्मृता" इति स्मृतत्ववचनं मानवे ऽनुक्तत्वाद् अपस्मृतित्वाशङ्कानिवृत्त्यर्थम् । सत्य् अपि तत्रावचने मनुनैवायम् अर्थ स्मृत इत्य् अवगन्तव्यम् इत्य् अभिप्रायः । तत्रास्यानभिधानं दातुर् अनियमो यथा स्याद् इत्य् एवमर्थम् । तेनानाहिताग्नेर् अपि सर्वस्वं वा वेदविद इत्य् एतत् प्रायश्चित्तम् अस्त्य् एवेत्य् एषा दिक् ।

        	<span style="text-decoration:underline;">ननु</span> चैतानि प्रक्रान्तद्वादशवार्षिकस्यैवाशक्तौ परिसमाप्त्यर्थानीति युक्तम् । तथा च मनुना: "ब्रह्महा द्वादशाब्दणि" इत्य् उपक्रम्य, "लक्षं शस्त्रभृतां वा स्यात्" इत्यादि "जपेद् वा नियताहारः" इत्य् एवमन्तम् उक्त्वा (म्ध् ११।७२–७७), पुनर् द्वादशवार्षिकसंबन्धितयैवोक्तम्:

                    	कृतवापनो वा निवसेद् ग्रामान्ते गोव्रजे ऽपि वा ।

                    	आश्रमे वृक्षमूले वा गोब्राह्मणहिते रतः ॥

                    	ब्राह्मणार्थे गवार्थे वा सद्यः प्राणान् परित्यजन् ।

                    	मुच्यते ब्रह्महत्याया गोप्ता गोब्राह्मणस्य वा ॥

                    	त्र्यवरं प्रतिराद्धो वा सर्वस्वम् अवजित्य वा ।

                    	विप्रस्य तन्निमित्ते वा प्राणालाभे विमुच्यते ॥ (म्ध् ११।७८–८०)

इत्य् एवं ब्राह्मणार्थप्राणत्यागादिना द्वादशवार्षिकस्य परिसमाप्तिम् उक्त्वोपसंहृतम्:

                    	एवं दृढव्रतो नित्यं ब्रह्मचारी समाहितः ।

                    	समाप्ते द्वादशे वर्षे ब्रह्महत्यां व्यपोहति ॥ इति । (म्ध् ११।८१)

एवम् उपक्रमोपसंहाराभ्याम् एकम् एवेदं प्रायश्चित्तं सोपस्करम् अवगम्यते । तथा चोत्तरत्र:

                    	हत्वा गर्भम् अविज्ञातम् एतद् एव व्रतं चरेत् । इति । (म्ध् ११।८७)

एतद् एव प्रकृतं द्वादशवार्षिकम् इति सामञ्जस्यं स्याद्, इतरथा चैतद् एवेति न ज्ञायते कस्यायं निर्देश इति । आनन्तर्याद् वाश्वमेधावभृथस्यैव स्यात् । तत्र तस्यासंबवः कादाचित्कत्वात् प्रायश्चित्तस्य च नित्यत्वेनापेक्षितत्वात् । अतः पूर्वपरिसमाप्ताव् एव विषयव्यवस्थया "लक्षं शस्त्रभृताम्" (म्ध् ११।७३) इत्यादीनि द्रष्टव्यानि, न स्वातन्त्र्येण । न च मरणान्तिकं प्रायश्चित्तं युक्तम्, कार्यविरोधात् । शुद्ध्यर्थं हि तद् इष्यते, जीवतश् च शुद्द्ध्या कार्यं यतः । न च जीवप्रायश्चित्तस्येतरेण विकल्पो घटते, वैषम्यात् । स्वेच्छया चेतरसंभवे मरणान्तिकम् अध्यवस्यत आत्मघातदोषो ऽपि प्रसज्येत । अत एवापस्तम्बेन: "गुरुतल्पगः सूर्मीं ज्वलन्तीं प्रविश्यात्मानं दहेत्" इत्य् उपक्रम्य, "मिथ्यैतद् इति हारीतः" इति, "यो ह्य् आत्मानं परं वाभिहन्यते अभिशस्त एव सः" इति (आप्ध् १।२८।१५–१७) । अतो ऽपि मरणान्तिकम् अयुक्तम् । यत्र च सवनस्थविप्रवधादौ द्विगुणं व्रतम् उच्यते, तत्र द्विर् मरणासंभवात् तदनुपपत्तिर् एव स्यात् । अत एकप्रायश्चित्तकल्पनैव युक्तेति । न त्व् इदम् अतीव न्याय्यम् । यत् तावद् उपक्रमोपसंहारबलम् आलोच्यैकत्वम् उक्तम्, तच् छ्रौतैर् आश्वमेधादिभिर् व्यवधानाद् अयुक्तम् एव । न हि द्वादशसंवत्सरोद्देशेनाश्वमेधस्वर्जिदादिवचनान्य् अवकल्पन्ते । अवश्यं ह्य् एषां प्रत्यक्षश्रुतिमूलत्वं वाच्यम् । स्मृतौ चैतानि तु । क्रमानुपपत्तेस् तत्र च द्वादशवार्षिकं ब्रह्महत्योद्देशेन प्रकृत्य य एतत् समापयितुं न शक्नुयात्, स एतेनाश्वमेधादिना यजेतेत्य् एवं क्रतवो विधातव्याः, फलाद्यर्थतया वा क्रतून् प्रकृत्य द्वादशवार्षिकाशक्ताव् अपि यजेतेत्य् एवम् । उभयथापि चायुक्तम्, दम्पत्योर् अधिकारात्, केवलस्य च प्रवृत्तत्वात् । न च भर्तुर् अशक्त्या पत्न्य् अपि प्रवर्तताम् इति युक्तम्, पत्नीशब्दस्य स्वामिवचनत्वाद् अङ्गिनि द्वादशवार्षिके तस्या अनधिकारात् । तत्र यदि वा सह पतने द्वादशवार्षिकम्, यदि वा क्रतूनां तत्राननुप्रवेशः, विधानाद् द्वादशवार्षिकस्य जयाहोमेनेव कृष्यादीनाम् आहवनीयादिसंयुक्तैः कर्मभिर् संबन्धात् तादर्थ्यकल्पनानुपपत्तिः । अतो ऽवश्यं क्रतूनां स्वातन्त्र्यम् एव वक्तव्यम् । तथा चाम्नाय: "सर्वां ब्रह्महत्याम् अपहन्ति, यो ऽश्वमेधेन यजते । अग्निष्टुताभिशस्यमानं याजयेत् । भ्रूणहत्याया वा एषो ऽतिमुच्यते, यो ऽभिजिता यजेत" इति (च्ड़्। श्ब् १३।५।४।१; ग्ध् १९।१०) । एतानि च प्रत्यक्षाण्य् अतिक्रम्य नानुपलब्धवाक्यान्तरकल्पनायां प्रमाणम् अस्ति । अतो ऽश्वमेधादिचोदनास् तावत् पूर्वप्रक्रमानपेक्षा एव । ताभिर् व्यवहिताः सर्वस्वदानादयस् तद्व्यवहितेन द्वादशाब्देन न संबन्धं लभन्ते । स्मृत्यन्तरेषु तु "अग्नौ सक्तिर् ब्रह्मघ्नस् त्रिर् अवच्छातस्य, लक्षं वा स्याज् जन्ये शस्त्रभृतां, खट्वङ्गकपालपाणिर् वा" (ग्ध् २२।२–४) इति च प्रक्रमालोचनया मरणाशक्ताव् एव द्वादशवार्षिकं लक्ष्यते । वासिष्ठे ऽपि: "ब्रह्महाग्निम् उपसमाधाय" इति प्रकृत्य, "राजार्थे ब्राह्मणार्थे वाभिमुख आत्मानं घातयेत् त्रिरञ्जितो[^१६] वा प्रतिराद्धः पूतो भवतीति विज्ञायते" इत्य् उक्त्वोक्तं द्वादशवार्षिकम्: "द्वादशवर्षाण्य् आत्मना व्रतम् आदिश्य न ग्रामे नारण्ये वसेत् खट्वाङ्गकपालपाणिः" इति (वध् २०।२५–२८) । अत्रापि च प्रक्रमानुसारात् पूर्वानधिकृतस्यैव द्वादशाब्दिकम् इत्य् अवगम्यते । अन्यासु तु द्वादशाब्दिकस्यानुपदेश एव । वासिष्ठे च "विज्ञायते" इति, त्र्यवरं "प्रतिराद्धः" इत्य् अस्य प्रत्यक्षश्रुतिविहितत्वेन द्वादशाब्दाननुप्रवेशः स्पष्टीकृत एव । अतः स्वातन्त्र्येणैव विषयव्यवस्थया सर्वाणि व्याख्येयानि व्याख्यातानि च । यस् तूपसंहारः, स पूर्वोक्तापेक्षया योज्यो न तु तद्पक्षेया पूर्वोक्तम् । उक्तस्य ह्य् उपसंहारः, नोपसंहाराद् उक्तता । तेन "कृतवापनो वा निवसेत्" (म्ध् ११।७८) इत्येवमादेः पूर्वोक्तसमस्तप्रायश्चित्तशेषत्वम् । सर्वत्र चायम् अविरुद्ध एव नियमकलापः । प्रत्युत द्वादशाब्दिक एव "अरण्ये कुटिं कृत्वा" (आप्ध् १।२४ ११) इत्य् अनेन विरोधाद् अस्याननुप्रवेशः । न च विकल्पः संभवति, तत्कल्पनायां द्वादशाब्दाननुप्रवेशो ऽयुक्तः । यौ त्व् अनन्तरौ श्लोकौ, ताभ्यां प्रायश्चित्तान्तरत्वेन गोब्राह्मणार्थे प्राणत्यागादीन्य् उपदिश्यन्ते न तु प्रक्रान्तद्वादशाब्दिकस्य, प्रमाणाभावाद्, वासिष्ठे च "त्रिरञ्जितो वा" इत्य् अत्र "विज्ञायते" इत्य् अनेन श्रौतत्वस्य दर्शितत्वात् । यस् तावद् उपसंहारः "एवं दृढव्रतो नित्यम्" (म्ध् ११।८१) इति, अयम् अपि सर्वशेष एव । एवम् उक्तेन प्रकारेणामुना प्रायश्चित्तेन मयात्मना नियमेन शोधनीय इत्य् एवंरूपं द्वादशाब्दशस्त्रभृल्लक्षभावाग्निप्रवेशक्रत्वनुष्ठानादि यद् व्रतम्, तत्र द्वादशाब्दादौ समाप्ते व्रते ब्रह्महत्यां व्यपोहतीत्य् एवं योज्यः । तथा च परमोपसंहारः समञ्जसो भवति:

                    	अतो ऽन्यतमम् आस्थाय विधिं विप्रः सुयन्त्रितः ।

                    	ब्रह्महत्याकृतं पापं व्यपोहेतात्मवत्तया ॥ इति । (म्ध् ११।८६)

अन्यथैकत्वाद् "अन्यतमम् आस्थाय" इत्य् असंबद्धम् एव स्यात् । न चान्यतमम् अग्निप्रशादिकं द्वादशाब्दसमाप्तिविधिम् आस्थायेति युक्तम्, तथा सति गुणत्वात् प्राधान्येन निर्देशो न स्यात् । न च तत्समाप्त्यर्थता संभवतीत्य् उक्तम् एव । यद् अप्य् अनन्तरम्:

                    	हत्वा गर्भम् अविज्ञातम् एतद् एव व्रतं चरेत् । (म्ध् ११।८७)

इति, अत्रानन्तर्याद् एव "अन्यतमम् आस्थाय विधिं" (म्ध् ११।८६), "ब्रह्महत्याव्रतं चरेत्" (य्ध् ३।२५४) इत्यादि योज्यं न तु द्वादशवार्षिकम्, व्यवधानेन सर्वनामपरामर्शासंभवात् ।

                    	तुरीयो ब्रह्महत्यायाः क्षत्रियस्य वधे स्मृतः ।

                    	वैश्ये ऽष्टमो ऽंशो वृत्तस्थे शूद्रे ज्ञेयस् तु षोषशः ॥

                    	अकामतस् तु राजन्यं विनिपात्य द्विजोत्तमः ।

                    	ऋषभैकसहस्रा गा दद्याच् छुद्द्यर्थम् आत्मनः ॥

इत्य् उक्त्वोक्तम्:

                    	त्र्यब्दं चरेद् वा नियतो जटिलो ब्रह्महव्रतम् ।

                    	वसन् दूरतरे ग्रामाद् वृक्षमूलनिकेतनः ॥ इति । (म्ध् ११।१२६–२८)

तच् च तुरीयवचनाद् एव सिद्धे सत्य् असंबद्धं स्यात् । यदि तुरीयवचनात् सर्वस्वचतुर्थभागदानम् अपि प्राप्नोति, ततो महाधनस्याकामकृते गोसहस्रदानोपेदेशः, त्रैवार्षिकं वा व्रतम् आदिश्येत । इतरथा हि पूर्वश्लोकात् कामकृते ऽपि त्रैवार्षिकस्यापि प्राप्तत्वाद् अकामकृते तद्वचनम् असमञ्जसं स्यात् । अतो यथोक्तैव व्याख्या युक्ता । यत् तु कार्यविरोधान् मरणान्तिकम् अयुक्तम् इति, तद् अपि "भैक्षं चात्मविशुद्ध्यर्थम्" (च्ड़्। म्ध् ११।७३) इत्य् आत्मविशुद्ध्यर्थं प्रायश्चित्तं न शरीरशुद्ध्यर्थम् । आत्मद्रव्यम् एव प्रायश्चित्तेन संस्क्रियते । तच् च मरणान्तिके इतरत्र चाविशिष्टम् । यत् तु वैषम्याद् विकल्पो मरणान्तिकस्येतरेणायुक्त इति, तत् पुरुषाणां बुद्धिवैचित्र्याद् अकारणम् एवेत्य् उक्तम् । यत् तु स्वेच्छया प्रायश्चित्तान्तरे संभवति मरणम् अध्यवस्यत आत्मघातकत्वप्रसङ्ग इति, तत् पश्वेकादशिन्याम् अप्य् एकेन पशुना सह विकल्पेनोपदिष्टायाम् अनेकप्राणिवधे दोषोत्पत्तिः प्रसज्येत । सुरायाश् चाग्निवर्णैर् उदकगोमूत्रादिभिः सह वैकल्पिकत्वे स्वेच्छयोपादाने दोषः स्यात् । द्वादशाब्दसमाप्त्यर्थत्वे ऽपि चायं तुल्यो दोषः । विषयविभागकल्पना चोभयत्र तुल्यैव । आपस्तम्बवचनं तु ब्राह्मणस्य मरणान्तिकनिवृत्त्यर्थं प्रकारान्तरेण वा मरणान्तस्योपदेशार्थम् "ओत्तमाद् उच्छ्वासात्" इति (आप्ध् १।२४।२४) । अन्यथा मरणान्तस्योपदेशानाम् अप्रामाण्यम् एव स्यात् । गुरुतल्पावसरे च निपुणतरं वक्ष्यामः । यत् तु द्विगुणं व्रतम् इति द्विर्मरणानुपपत्तिः, तत्र सामर्थ्याज् जीवप्रायश्चित्तानां प्रयोगावृत्तिकल्पना न तु द्वादशाब्दिकमात्रसंबन्धिता इत्य् अलं प्रसङ्गेन ॥ २५० ॥

 

_इदानीम् आतिदेशिकान्य् आह ।_

 

**              	यागस्थक्षत्रियविड्घाते चरेद् ब्रह्महणो व्रतम् ।**

**              	गर्भहा च यथावर्णं तथारेयीनिषूदकः ॥ ३।२५१ ॥**

 

यागवचनं प्रयोगमध्य एव दोष इत्य् एवमर्थम् । यागशब्दश् चायं सोमयाग एव द्रष्टव्यः, "सवनगतौ च राजन्यवैश्यौ" (वध् २०।३४) इति स्मृत्यन्तरात् । तथा चाम्नायः: "तस्माद् आहुर् न सवनगतं हन्याद् एनस्वी हैव सवनकृतेति" (श्ब् ३।२।१।४०) ज्योतिष्टोमप्रकरणे चैतद् दीक्षितो ऽयं ब्राह्मण इत्य् आवेदनशेषत्वेन । अतश् चावेदनोत्तरकालं दोष इति केचित् । ऋत्विग्वरणप्रभृत्य् एव तु युक्तम्, सवनगत इत्य् अत्र भूतार्थस्याविवक्षितत्वात्, क्रतुप्रवृत्तिर् एव विवक्ष्यते यतः । इतरथा तु निर्वृत्तयागस्यैव स्यात् । यत् तु "आवेदनेन हि ब्राह्मणो जायते, यो यज्ञाज् जायते" इति, अर्थवादमात्रं तत् । मानवे तु "राजन्यवैश्यौ चेजानौ" (म्ध् ११।८७) इति कर्तृत्वमात्रविवक्षयैव, न कृतयागत्वविवक्षयेत्य् एवं योज्यम् । अथ वा सवनकृच्छ्रुतेर् ईजानाव् इति मनुवचनाद् इष्टवतोर् एव दोषः । इह स्थवचनाच् च प्रयोगमध्ये ऽपीति व्याख्येयम् । "ब्रह्महणो व्रतम्" (म्ध् ११।१०१) च द्वादशाब्दिकादिपर्याप्तधनदानान्तं पूर्ववद् विषयव्यवस्थया योज्यम् । गर्भहन्ता च यद् यस्य वर्णस्य वधे प्रायश्चित्तम्, तद् एव तदीयगर्भवधे कुर्यात् । तथात्रेयीं[^१७] हत्वा तद्वर्णविहितं कुर्यात् । आत्रेयी च रजोदर्शनाद् आरभ्याषोडशान्य् अहान्य् उच्यन्ते । तस्याश् च संनिहिते भर्तरि प्राक् संप्रयोगाद् एतद् द्रष्टव्यम्, वासिष्ठे "अत्र ह्य् एष्यद् अपत्यं भवति" (वध् २०।३६) इति श्रुत्युपन्यासात् । अन्ये तु "तथात्रेयीनिषूदकः" इत्य् अत्र "चरेद् ब्रह्महणो व्रतम्" (म्ध् ११।१०१) इत्य् एतद् योजयन्ति, न त्व् अनन्तरं यथावर्णम् इति, आत्रेयीं चात्रिगोरां वर्णयन्ति । तद् अपि युक्तम् एव । तथा चाम्नायः: "ततो ऽत्रिः संबभूव" इत्य् उक्त्वा, "तस्माद् अप्य् आत्रेय्या योषितैनस्विनम् आहुः" (श्ब् १।४।५।१३) । तेनोभे सम्यग् व्याख्याते[^१८] एव । स्पष्टम् अन्यत् ॥ २५१ ॥

 

_इदं चान्यद् आतिदेशिकम् एव ।_

 

                    	**चरेद् व्रतम् अहत्वापि घातार्थं चेत् समागतः ।**

**              	द्विगुणं सवनस्थे तु ब्राह्मणे व्रतम् आचरेत् ॥ ३।२५२ ॥**

 

अवश्यम् अस्माभिर् असौ ब्राह्मणो हन्तव्यः इत्य् एवं घातार्थं बहूनां समागतानां निष्पन्ने च ब्राह्मणवधे येनाप्य् असौ न घातितः, सो ऽपि पूर्वोक्तविषयव्यवस्थाकल्पितं व्रतं चरेद् एव । प्रहृते च सत्य् एतद् द्रष्टव्यम् । अप्रहृते तु:

                    	बहूनां समवेतानां ब्राह्मणादिवधं प्रति ।

                    	यस्य प्रहाराद् व्यापत्तिः स दुष्येन् नेतरस् तथा ॥

इति हारीतोपदेशात् । तथाशब्दाच् च तद्वत् पतितो भवति, न तु न दुष्यतीत्य् गम्यते । सवनस्थे द्विगुणम् इत्य् अत्रापि न प्रायश्चित्ताभ्यासः । किं तर्हि, गुरुतरं तत्र प्रायश्चित्तम् । ततश् च यथापस्तम्बेनोक्तम् "एतेनैव विधिना आ उत्तमाद् उच्छ्वासाच् चरेत्" (आप्ध् १।२४।२४) इत्येवमादि द्रष्टव्यम् । प्रायश्चित्तद्वयं वा: "सर्वस्वं दत्त्वा द्वादशाब्दिकं वा कृत्वा ततो मरणान्तिकम्" इत्यादिना प्रकारेण । इतरथा तु द्विर् व्रतम् आदिशेद् इत्य् एवावक्ष्यद्, न तु द्विगुणम् इति । सवनस्थे च यजमान एवेदं नर्त्विजीति । तत्रापि तु दोषातिरेको ऽस्त्य् एव । प्रायश्चित्तं तु तत्र तदनुरूपं कल्प्यम् । अन्ये तु अन्यथेमं श्लोकं वर्णयन्ति:

                    	चरेद् व्रतम् अहत्वापि घातार्थं चेत् समागतः ।

सम्यग् बुद्धिपूर्वं वधप्रयोजनं वस्तु कृत्वेति यावत् । येन कृतेनातिशयेन ब्राह्मणस्य स्वयम् एव वधे प्रवृत्तिर् भवति, तत् क्रोधोत्पादनं द्रव्यहरणादि । यद्य् अपि ब्राह्मणो म्रियताम् इत्य् अनया बुद्ध्या न कृतं, तथापि तस्मिन् द्रव्यापहरणादौ कामतः कृते यदि निमित्तान्तरानपेक्षिणी ब्राह्मणस्य प्राणविपत्तिः स्यात्, तदा व्रतं ब्रह्महत्यासंबन्धि यत्, तद् अहत्वापि चरेद् इति । एतद् एव मानवे ऽप्य् उक्तम्:

                    	उक्त्वा चैवानृतं साक्ष्ये प्रतिरभ्य गुरुं तथा ।

                    	अपहृत्य च निक्षेपं कृत्वा च स्त्रीसुहृद्वधम् ॥ इति । (म्ध् ११।८८)

यत्रानृते साक्ष्ये ब्राह्मणस्य स्वतो ऽन्यतो व प्राणविपत्तिः, तथापि तथाविधम् अनृतम् उक्त्वा तत्प्रकारेणैवाभिशापादिना गुरुं प्रतिरभ्य प्रकोपयित्वा संयोज्य वा ब्रह्महत्याव्रतं चरेद् एव । गुरौ चाब्राह्मणे ऽप्य् एतद् द्रष्टव्यम् । निक्षेपं च मरणहेतुभूतं ब्राह्मणस्यापहृत्य, स्त्रियं वा ब्राह्मणस्य, मरणहेतुभूताम् अब्राह्मणीम् अपि हत्वा, सुहृदं चाब्राह्मणम् अप्य् एवंभूतं हत्वा, ब्रह्महत्याव्रतं कार्त्स्न्येन चरेद् इत्य् अभिप्रायः । तथाशब्दश् चात्र प्रकारार्थः । अन्यद् अप्य् एवंप्रकारं मरणकारणं ब्राह्मणस्योत्पाद्येत्य् एवम् अर्थः । तथा च गौतमः: "दुर्बलहिंसायां चापि मोचने शक्तश् चेत्" (ग्ध् २१।१९) इत्य् एवमर्थम् एवाह । एतच् च क्षत्रियादिष्व् अपि योज्यम् । सवनस्थे चैतद् एव द्विगुणम् इत्य् एषा दिक् ॥ २५२ ॥

 

_इदानीं सुरां प्रत्य् आह ।_

 

                    	**सुराम्बुघृतगोमूत्रपयसाम् अग्निसंनिभम् ।**

**              	सुरापो ऽन्यतमं पीत्वा मरणाच् छुद्धिम् ऋच्छति ॥ ३।२५३ ॥**

 

सुरां पानीयं गव्यं वा घृतं पयो वा गव्यम् अग्निसंनिभं दहनक्षमं पीत्वा तेनैव निर्दग्धः सुरापो मरणाच् छुद्दिं गच्छतीति श्लोकार्थः । अत्र च पैष्ट्याम् एव सुराशब्द इत्य् एतद् इत्य् एतद् "ब्रह्महा मद्यपः स्तेनः" (य्ध् ३।२२८) इत्य् अत्रोक्तम् एव । त्रयाणां च वर्णाणां मतिपूर्वे सुरापान एवैतत् प्रायश्चित्तम्, ब्राह्मण्याश् च । क्षत्रियवैश्ययोषितां पुनर् नैतत् प्रायश्चित्तम्:

                    	सुरां पीत्वा द्विजो मोहाद् अग्निवर्णां सुरां पिबेत् । (म्ध् ११।९०)

इति द्विजस्यैव प्रायश्चित्तोपदेशात्, स्त्रीणां चाद्विजत्वात् । कथं तर्हि ब्राह्मण्याः:

                    	पतिलोकं न सा याति ब्राह्मणी या सुरां पिबेत् । (य्ध् ३।२५६)

इति, आरम्भसामर्थ्यात् । गौतमे च: "सुरापस्य ब्राह्मणस्योष्णाम् आसिञ्चेयुः सुराम् आस्ये मृतः शुध्येत्" (ग्ध् २३।१) इत्य् अत्र स्त्र्यर्थम् एव ब्राह्मणग्रहणं कृतम् । अन्यथा तु द्विजस्येत्य् एवावक्ष्यत् । न च क्षत्रियवैश्यव्यावृत्त्यर्थं तद् इति युक्तम्, मानवे द्विजवचनात् । नोपसंहारार्थं, प्रतिषेधश्लोके त्रयाणां पृथगुपादानात्:

                    	सुरा वै मलम् अन्नानां पाप्मा च मलम् उच्यते ।

                    	तस्माद् ब्राह्मणराजन्यौ वैश्यश् च न सुरां पिबेत् ॥ इति । (म्ध् ११।९३)

तेन गौतमीये ब्राह्मणस्येति प्रायश्चित्तस्य ब्राह्मणजातिमात्रसंबन्धार्थम् । न च पुंल्लिङ्गनिर्देशात् पुंसो ब्राह्मणस्येति युक्तम्, उपादानानर्थक्यप्रसङ्गाद् इत्य् उक्तम् । अत एव मानवे पृथक् प्रतिषेधश्लोकारम्भः । अन्यथा तु ब्रह्महत्यायाम् इव प्रायश्चित्तोपदेशाद् एव सिद्धेर् अनर्थकः स्यात् । तेनात्र सुराप इत्य् अविशेषाभिधाने ऽपि स्मृत्यन्तरानुसाराद् एवं व्याख्येयम् । गौलमाध्व्योस् तु ब्राह्मणसंबन्धितयैव प्रतिषेधाद् द्विजसंबन्धित्वाच् च प्रायश्चित्तस्य नेदं प्रायश्चित्तम्, सुरासंबन्धेन चोपदेशात् "सुरां पीत्वा द्विजो मोहात्" इति । इतरयोश् चासुरात्वात् । अतो गौलीमाध्व्योः कामतः पाने वासिष्ठम्: "मद्यपाने त्व् असुरायाः सुरायाश् चाज्ञाने कृच्छ्रातिकृच्छ्रौ घृतप्राशः पुनः संस्कारश् च" इति (वध् २०।१९) । एवम् अन्यान्य् अपि सुरापानवाक्यानि योज्यानि ॥ २५३ ॥

 

_एवं कामकृते त्व् अभ्यासे मरणान्तिकं प्रायश्चित्तम् उक्तम् । अधुना कामकृत एवानभ्यासे प्रायश्चित्तम् आह ।_

 

                    	**वालवासा जटी वापि चरेद् ब्रह्महणव्रत्म् ।**

**              	पिण्याकं वा कणान् वापि भक्षयीत समां निशि ॥ ३।२५४ ॥**

 

ब्रह्महत्याव्रतं समां चरेद् इत्य् एवं योज्यम् । न च प्रायश्चित्तद्वयोपदेशभ्रान्तिः कर्तव्या, मानवैकवाक्यत्वात्:

                    	कणान् वा भक्षयेद् अब्दं पिण्याकं वा सकृन् निशि ।

                    	सुरापानापनुत्त्यर्थं वालवासा ध्वजी जटी ॥ इति । (म्ध् ११।९२)

                    	सुरां पीत्वा द्विजो मोहाद् अग्निवर्णां सुरां पिबेत् । (म्ध् ११।९०)

इत्य् एतस्मात् प्रकृते ऽपि पुनः सुरापानापनुत्त्यर्थम् इति सकृत्पानायैव भगवतोक्तम् । अतः कामकृत एव सकृत् सुरापाने एतद् इति स्थितम् । शाङ्खे ऽपि: "सुरापो ऽग्नितप्तम् अस्पृष्यम् उदकं पिबेत् स तेन निर्दग्धकायः शुद्धिम् आप्नोति" इति कामकृताभ्यस्तपानविवक्षयाभिधाय, तत आह: "अथ वा वालचीरवासाः सुरापः खट्वाङ्गी गुरुतल्पगश् च ब्रह्महत्याव्रतम् एव चरेयाताम्, तौ तावता कालेन शुद्धिम् आप्नुतः" इत्य् एतद् एव सांवत्सरिकम् उक्तम्, न तु द्वादशाब्दिकम् । तत्र "तावता कालेन" इत्य् एतद् अवक्तव्यम् एव स्यात् । अतो यत् पूर्वं "पतितो ह्य् आत्मानम् उद्धरेत्, संवत्सरं तप्तकृच्छ्रम् आचरेत्" (च्ड़्। ओन् य्ध् ३।२४३) इत्यादि ब्रह्महत्याविहितम्, तद् एवाचरेद् इत्य् अभिप्रायः । एवं मनुना सहैकवाक्यता सिध्यति । अन्यथा तु तद्विरोधात् प्रैज्ञातार्थविरोधः स्यात् । यद् उक्तम्:

                    	समीक्ष्य निपुणं धर्मम् ऋषिभ्यो मनुभाषितम् ।

                    	आम्नायात् सम्यग् उद्धृत्य शङ्खश् च लिखितस् तथा ॥ इति ।

सांवर्ते ऽप्य् एतद् एवोक्तम्:

                    	वत्सरं वा कणान् अश्नन् सर्वान्नरसवर्जितः । इति ।

अत्र विशेषो "वालवासा जटी कणपिण्याकयोर् अन्यतरद् रात्रौ सकृद् अश्नन्" इति । आपस्तम्बोक्तं तु: "सुरां पीत्वा स्तेयं कृत्वा गुरुतल्पं च गत्वा ब्रह्महत्याम् अकृत्वा चतुर्थकालं मितभोजिनस् त्रिर् अपो ऽभ्यवयन्तस् त्रिभिर् वर्षैः शुध्यन्ते" (आप्ध् १।२५।१०) इति । एतच् च समुच्छितविषयम् । अन्यथा ब्रह्महत्याम् अकृत्वा इत्य् एतद् अवचनीयं स्यात् । अतस् त्रितयम् अप्य् अबुद्धिपूर्वं कथंचित् कृत्वापस्तम्बोक्तम् । यद्य् अप्य् आङ्गिरसे वज्राख्यं व्रतं प्रकृत्योक्तम्:

                    	महापातकसंयुक्ता वर्षैः शुध्यन्ति ते त्रिभिः ।

इति, तद् ब्रह्महत्याविषयम् एव द्वादशाब्दिकवैकल्पिकं विदुषां ब्राह्मणानाम् एव द्रष्टव्यम् । सुरापाने तु:

                    	कालस्य तु यथोक्तस्य ब्राह्मणा एव कारणम् ।

इति तत्रैव यद् उक्तं तद् द्रष्टव्यम् । "ब्राह्मणा एव कारणम्" इति वदन् स्मृत्यन्तराधीनः कालनियम इत्य् एतद् एव ज्ञापयति । एवम् अन्यान्य् अपि स्मृत्यन्तरोक्तानि सुरापानप्रायश्चित्तानि योज्यानि ॥ २५४ ॥

 

_एवं मतिपूर्वे ऽभ्यासे मरणान्तम् अनभ्यासे च संवत्सरं ब्रह्महत्याव्रतं कणादिभोजनयुक्तम् उक्त्वा, अथेदानीम् अमतिपूर्वे वक्तुम् आह ।_

 

                    	**अज्ञानात् तु सुरां पीत्वा रेतो विण्मूत्रम् एव वा ।**

**              	पुनः संस्कारम् अर्हन्ति त्रयो वर्णा न संशयः ॥ ३।२५५ ॥**

 

अज्ञानाद् इति । प्रतिषेधाज्ञानं यदि स्यात् । तथा रेतोविण्मूत्रेष्व् अपि । ततस् त्रयो वर्णाः संस्कारम् उपनयनं कृतोपनयनाः सन्तो ऽपि पुनर् अप्य् अर्हन्ति । न चात्र स्वल्पम् इदं प्रायश्चित्तम्, अतो ऽन्यद् अपि किंचित् कल्प्यम् इत्य् एतद् "न संशयः" इत्य् अनेन स्पष्टीकृतम् । यस् तु प्रतिषेधं जानाति, सुरेयम् इति ज्ञात्वा पिबति, तस्याप्य् अनभ्यासे वासिष्ठम् (वध् २०।१९) । एवं मूत्रादिष्व् अपि योज्यम् । प्रागुपनयनात् त्व् अज्ञातसुरापाने तेनैवोपनयनसंस्कारेण शुद्धिः । तथाह मनुः ।

                    	अज्ञानाद् वारुणीं पीत्वा संस्कारेणैव शुध्यति । इति । (म्ध् ११।१४६)

अत्र पुनःशब्दाभावाद् आद्य एव संस्कारो ऽभिप्रेतः । तथा चान्यत्र पुनःशब्दः कृतः ।

                    	अज्ञानात् प्राश्य विण्मूत्रं सुरासंस्पृष्टम् एव च ।

                    	पुनःसंस्कारम् अर्हन्ति त्रयो वर्णा द्विजातयः ॥ इति । (म्ध् ११।१५०)

द्विजातिवचनात् पुनःशब्दाच् च कृतोपनयनानाम् एवैतज् ज्ञायते । अतश् च "संस्कारेणैव शुध्यति" इत्य् एतद् आद्यसंस्कारविषयं द्रष्टव्यम् । गौतमीयात् तु प्रतिषेधात् "मद्यं नित्यं ब्राह्मणः" (ग्ध् २।२०) इति प्राग् अप्य् उपनयनाद् दोषो ऽस्ति, न तु तत्र प्रायश्चित्तान्तरम्, "संस्कारेणैव शुध्यति" इति वचनात् । अतश् चैतद् अपि श्लोकार्धम् अनुपनीतस्यैवेति केचित्:

                    	मतिपूर्वम् अनिर्देश्यं प्राणान्तिकम् इति स्थितिः । इति । (म्ध् ११।१४६)

अयम् अस्यार्थः । यद्य् अनुपनीतः सन्न् अज्ञानाद् अकामतो वारुणीं पैष्टीं सुरां पिबेत्, ततः संस्कारेणैव शुध्यतीति, मतिपूर्वं त्व् अनिर्देश्यं पीत्वा प्राणान्तिकं तस्यापि प्रायश्चित्तम् इति स्थितिः इति, नात्र प्रायश्चित्तान्तरम् आलोच्यम् इत्य् अभिप्रायः । अनिर्देश्यम् इत्य् एतत् पानविशेषणम्, तावद् अनेकशः कामकारेण पिबति यावन् निर्देष्टुं न शक्यते, कतिकृत्वः कियत्परिमाणां वेति यावत् । अन्ये ऽप्य् एतद् अविशेषेणैव वर्णयन्ति: नानुपनितस्यैवेति, तत् तु "सुरां पीत्वा द्विजो मोहात्" (म्ध् ११।९०) इत्य् अनेनैव सिद्धत्वान् नातीवोपयुज्यत इति पूर्वव्याख्यैव युक्ता । सुरासंस्पृष्टपाशने चोपनीतस्य संस्कारोपदेशाड् दण्डापूपिकया सिद्धेर् नातीव तद्विषयता स्यात् । अतो ऽपि यथोक्तैव विषयकल्पना इत्य् एषा दिक् ॥ २५५ ॥

 

_ब्रह्मण्या अप्य् एतद् एव सुरापाने प्रायश्चित्तं संस्कृतासंस्कृतविषयत्वेन यथार्हं कल्प्यम् इत्य् एतत् प्रतिपादयितुं निन्दार्थवादोपन्यासेनाह ।_

 

                    	**पतिलोकं न सा याति ब्राह्मणी या सुरां पिबेत् ।**

**              	इहैव सा शुनी गृध्री सूकरी वोपजायते ॥ ३।२५६ ॥**

 

पतिव्रतात्वेनार्जितम् अपि पतिलोकं न सा गच्छति, या ब्राह्मणी सुरां पिबेत् । सुराशब्दश् चायं मद्यमात्रोपलक्षणार्थो न मुख्यसुराप्रतिपत्त्यर्थः, अर्थवादगतत्वात् । यदि हि विधायकवाक्यगतः स्यात्, ततो मुख्यार्थ एव गृह्येत । अर्थवादे तु मद्यमात्रं निन्दितुं सुराशब्देनोच्यते । <span style="text-decoration:underline;">ननु</span> चाबुद्धिपूर्वप्रभवत्वाद् वेदस्यार्थवादत्वेन व्याख्यानं युक्तम्, पौरुषेयेषु पुनर्वचनेष्व् अर्थवादत्वम् अबुद्धिपूर्वकारिताम् एवावहति । <span style="text-decoration:underline;">सत्यं</span>, यद्य् अर्थवादमात्रविवक्षयैव प्रयुज्येत । स्मृतिकारास् तु न प्ररोचनामात्रपर्यवसायित्वेनार्थवादान् प्रयुञ्जते, किं तर्हि, कार्यविशेषप्रतिपत्त्यर्थम् एव । अत एव प्रायश्चित्तविधानार्थ एवायं श्लोक इति व्याख्यातम् । लक्षणव्याख्यानसिद्ध्यर्थम् अर्थवादप्रकारेणोपन्यासः । अतश् च पतिलोकं न सा यातीति वचनाद् भर्तुर् निर्दोषत्वम् इति गम्यते । यत् तु स्मृत्यन्तरम्:

                    	पतत्य् अर्धं शरीरस्य भार्या यस्य सुरां पिबेत् ।

                    	पतितार्धशरीरस्य निष्कृतिर् न विधीयते ॥ (वध् २१।१५)

इति, तद् भार्याशब्दश्रवणाद् अपरित्यजतः पतितसंप्रयोगाद् द्रष्टव्यम् । इह तु भर्त्रा परित्यक्ता सती या पिबति, सा पतिलोकं न यातीति व्याख्येयम् । सा हि घोरान् नरकान् अनुभूय पुनर् अपीहैव लोके शुनी गृध्री ग्रामसूकरी चेत्य् एवंविधासु तिर्यग्योनिष्व् आ प्रलयात् पुनः पुनर् उत्पाद्यते नोत्कृष्यते इत्य् अभिप्रायः । एवं ब्राह्मण्या मतिपूर्वे ऽन्यत्र वा सकृदभ्यासे सुरापाने मद्यपाने च ब्राह्मणवत् प्रायश्चित्तकल्पना । क्षत्रियवैश्ययोस् तु मुख्यसुरापाने सुमन्तुनोक्तम्: "सुरापस्य प्रायश्चित्तं षण्मासं वृतसमुद्रौकःस्नानं सावित्र्या दशसहस्रसंपातः शिरस्य् अन्ते सान्तपनं सर्वकृच्छ्रेण शुद्धो भवति" । अस्यार्थः: सुरां यः पीतवान् प्रकर्षेण मतिपूर्वं च स सुरापः । असाधारण्ये हि समासो भवति । अतस् तत्सिद्ध्यर्थं बुद्धिपूर्वे ऽभ्यासे चेत्य् उक्तम् । तस्य सुरापस्य प्रायश्चित्तं षण्मासम् । "वृतसमुद्रौकःस्नानम्" ओको निवासः समुद्र ओको निवासो यासां नदीनां ताः समुद्रौकसः, समुद्रगामिन्य इत्य् अर्थः । वृताश् च समुद्रौकसश् च वृतसमुदौकसः, तासु स्नानं वृतसमुद्रौकसःस्नानम् । वृताश् च कटादिभिः परिवेष्टिताः । समुद्रगामिन्यां कटादिपरिश्रिते गुप्ते स्नानम् इत्य् अर्थः । षण्मासस्य चान्ते दशभिर् गायत्र्याः सहस्रैः शिरसि उदकमोक्षः सान्तपनं च । एकस्मिन्न् अहनि पञ्चगव्यं पीत्वोपवासः, अन्यस्मिन्न् अपीत्वेत्य् एतत् । नात्र महासान्तपनम्, षण्मासम् अपि कृच्छ्रेण प्राजापत्येन तप्तकृच्छ्रेण वावस्थानम् । एतच् च यद्य् अप्य् अविशेषेणोक्तम्, तथापि क्षत्रियवैश्ययोषिताम् एव द्रष्टव्यम् । कुतस् तत्,

                    	प्रायश्चित्तार्धम् अर्हन्ति स्त्रियो व्याधित एव च । (विध् ५४।३३)

इति स्मृत्यन्तरात् । कृच्छ्राब्दं च द्विजानां विहितं तदर्धं चैतत् । अतः पुंसाम् असंभवात् स्त्रीणाम् एवंविधानां च बालवृद्धातुराणां च । एवं च परिश्रितस्नानस्य स्त्र्यादिसंबन्धाद् औचित्यं समर्थितं स्यात् । अत्रापि च ब्राह्मण्याः पुरुषवत् प्रायश्चित्तोपदेशाद् इतरयोर् इत्य् एषा दिक् । सकृत्पाने तु मतिपूर्वे कृच्छ्रं चान्द्रायणं च । अमत्या कृच्छ्रम् एव । यथाह मनुः ।

                    	एतद् एव व्रतं कुर्याद् योषित्सु पतितास्व् अपि ।

                    	वस्त्रान्नम् आसां देयं तु वसेयुश् च गृहान्तिके ॥ इति । (म्ध् ११।१८८)

अन्यस्यात्रानन्तरस्य व्रतस्यानुपदेशात् पतितपरित्यागोद्धारश्लोकव्यवहितम् अपि स्त्रीसंबन्धितयैव विहितं व्रतम् "एतद् एव व्रतं कुर्यात्" इत्य् अनेन निर्दिश्यते । तत्र चोक्तम्:

                    	सा चेत् पुनः प्रदुष्येत सदृशेनोपमन्त्रिता ।

                    	कृच्छ्रं चान्द्रायणं चैव तद् अस्याः पावनं स्मृतम् ॥ इति । (म्ध् ११।१७७)

अत्र चशब्दैवशब्दाभ्यां व्यस्तसमस्ततया प्रयोगो विज्ञायत इति विषयव्यवस्थया व्याख्यातम् इति । एवम् अन्यान्य् अपि सुरापप्रायश्चित्तानि व्याख्येयानि । केचित् तु स्त्रीणां मद्यपाने नैव दोष इति वर्णयन्ति:

                    	यक्षरक्षःपिशाचान्नं मद्यं मांसं सुरासवम् ।

                    	तद् ब्राह्मणेन नात्तव्यं देवानाम् अश्नता हविः ॥ (म्ध् ११।९५)

इति प्रतिषेधे पुंयुक्तसंयोगश्रवणात् । तत् तु जातिमात्रविवक्षयैव न लिङ्गविवक्षार्थम्, ब्राह्मणस्याविधेयत्वाद् ब्राह्मणजात्युपलक्षितस्य पानानुवादेन प्रतिषेधो विधीयते । न च लक्ष्यमाणस्य विशेषणं विवक्ष्यत इति न्यायविदः । अन्ये तु ब्राह्मणशब्दम् अप्य् उपलक्षणं मन्यमानाः शुद्रस्यापि पानप्रतिषेधं वर्णयन्ति, हेतुवन् निगदानाम् अविशेषात् ।

                    	अमेध्ये वा पतेन् मत्तो वैदिकं वाप्य् उदाहरेत् । इति । (म्ध् ११।९६)

शूद्रस्याप्य् एतत् किल संभवत्य् एव । अपि च तस्यैव वैदिकोदाहरणे दोषः स्वस्थावस्थायाम् । अतस् तस्यैव मत्तस्य सतस् तत्प्रसङ्गो मा भूद् इति सुतरां हेतुः समञ्जसो भवतीति । अत्राप्य् उपलक्षणत्वे हेतुर् वक्तव्यः । सुराशब्दस्याप्य् अन्नमात्रोपलक्षणत्वं किम् इति न स्यात्, तस्याप्य् अत्यशनाद् विषूचिकादिना भवत्य् एवायं हेतुर् "अमेध्ये वा पतेन् मत्तः" इति । अतो यत् किंचिद् एव । उत्तरश्लोके च:

                    	यस्य कायगतं ब्रह्म मद्येनोत्प्लाव्यते सकृत् ।

                    	तस्य व्यपैति ब्राह्मण्यं शूद्रत्वं च निगच्छति ॥ (म्ध् ११।९७)

इति यद् उक्तम्, तच् छूद्रस्य नोपपद्यत इति कृत्वा विचारणीयम् । "देवानाम् अश्नता हविः" इत्य् एतत् तु क्षत्रियवैश्ययोर् अपि वैतानिकाग्निसंस्कृतभक्षणप्रतिषेदाद् अनुपपन्नम् । किम् उत द्रव्यस्य । अथ पाकयज्ञसंबन्धेन क्षत्रियवैश्ययोः शूद्रस्यापि पाकयज्ञीयं यद् देवानां हविस् तद् अश्नता इत्य् उच्येत, तथा सति व्यावर्त्याभावाद् अनर्थकम् एव स्यात् । अतो यत् किंचिद् एव । तथान्ये मद्यशब्दं मदयोगनिमित्तं व्याचक्षते । ततश् च संधानानन्तरम् अनुत्पन्नायां मदशक्तौ पश्चाद् वापगतायां ब्राह्मणस्याप्य् अदोष एवेति । तथा च किल क्वचिद् एवम् आचरन्ति । यत्र तु नाचर्यते, तत्र मद्यभाण्डस्थितम् इति कृत्वा (म्ध् ११।१४७) । तत् तु मदनीये ऽपि कोद्रवौदनादाव् अप्रयोगाद् विशिष्टसामग्रीजन्यतयैव परिग्राह्यं मदस्योत्पादकं किण्वादिसामग्र्युपलक्षितम् । संधानद्वारेणैव मद्यशब्दस्य प्रयोगो लौकिकानाम् । लोकश् च शब्दार्थाधिगमहेतुर् इति नातीव क्लेशनीयम् । यथैवार्यावर्तनिवासिशिष्टव्यवहारस्थितिः, तथैव स्मृत्यर्थो ऽनुसर्तव्यो न तद्विपर्ययेण । विशेषस् तु महापातकाधिकारे इत्य् अलं प्रसङ्गेन ॥ २५६ ॥

 

_इदानीं क्रमप्राप्तं सुवर्णस्तेयप्रायश्चित्तं वक्तुम् आह ।_

 

                    	**ब्राह्मण्	अस्वर्णहारी तु राज्ञे मुसलम् अर्पयेत् ।**

**              	स्वकर्म ख्यापयंस् तेन हतो मुक्तो ऽपि वा शुचिः ॥ ३।२५७ ॥**

 

ब्राह्मणसात्कृतं स्वर्णम् अपहरति यः स आत्मनो विशुद्ध्यर्थं राजान्तिकं स्वयम् एव मुसलं गृहीत्वा गच्छेत् । ततश् च स्वकर्म यथावृत्तं निःशेषं निर्व्याजं च ख्यापयित्वा तन् मुसलं राज्ञे समर्पयेत्: "अनेन मा भवान् शास्तुम् अर्हति" इति । ततो राज्ञा तेन मुसलेन हतः शुध्येत् । यदि वा कथंचिन् मरणान्तिकप्रायश्चित्तानर्हो ऽयम् इति कृत्वा कृपया वा न हन्यात्, तथापि राज्ञा मुक्तो विसर्जितो दण्डेन वा मुक्तः शुचिर् एव स्यात्, नैव प्रायश्चित्तान्तरं कुर्याद् इत्य् अभिप्रायः । तुशब्दाच् च सुवर्णहरणमात्रम् एव कृत्वैतत् । येन त्व् अपहृत्योपयुक्तम्, न च प्रतिनिर्यातयितुं क्षमः, तस्यैतन् नैव शुद्धिसाधनम् इत्य् अभिप्रायः । श्रौतं तु तस्यापि भवत्य् एव । यथाह वसिष्ठः: "ब्राह्मणसुवर्णहरणे प्रकीर्य केशान् राजानम् अभिधवेत्, स्तेनो ऽस्मि भोः शास्तु मा भवान् इति । तस्मै राजौदुम्बरं शस्त्रं दद्यात् । तेनात्मानं घातयेद् मरणात् पूतो भवतीति विज्ञायते । निष्कालको वा घृताक्तः करीषाग्निना पादात् प्रभृत्य् आत्मानं दाहयेद् मरणात् पूतो भवतीति विज्ञायते" इति (वध् २०।४१–४२) । अत्र विज्ञायत इति श्रुत्युपन्यासाद् एतद्व्यतिरेकेण स्मृतेर् विषयकल्पना न्याय्या । तत्र तुशब्दाभावाद् उपयोगपर्यन्त एव हरण इति गम्यते । "ब्राह्मणसुवर्णहारी तु" इति तुशब्दसामर्थ्यात् प्रतिनिर्यातनशक्तस्यैव हरणे सत्य् एतद् इत्य् अवगम्यते, राजाभिगमनेच्छातः सर्ववर्णानाम् । राज्ञा त्व् अब्राह्मणानाम् एव वधः कार्यः, ब्राह्मणस् तु दण्डेन मोक्तव्य इति केचित् । तत् त्व् अयुक्तम्, ब्राह्मणोद्देशेनैवास्योक्तत्वात् । तथा चाह मनुः ।

                    	सुवर्णस्तेयकृद् विप्रो राजानम् अभिगम्य तु ।

                    	स्वकर्म ख्यापयन् ब्रूयान् मा भवान् अनुशास्त्व् इति ॥

                    	ततो मुसलम् आदाय स्वयं हन्यात् तु तं नृपः ।

                    	वधेन शुध्यति स्तेनो ब्राह्मणस् तपसैव वा ॥ इति । (म्ध् ११।९९–१००)

न चात्र विप्रग्रणस्यान्यार्थत्वं शक्यते वक्तुम्, आनर्थक्यप्रसङ्गाद्, अन्तरेणापि विप्रग्रहणं स्तेनमात्रस्य लब्धत्वात् । न च राजाभिगमनमात्रं विप्रस्योक्तं वधस् त्व् अन्यविषय इति युक्तम्,

                    	ततो मुसलम् आदाय हन्यात् तु तं नृपः ।

इत्य् अत्र शास्त्व् इति वचनात् तम् एव प्रकृतं विप्रम् इति गम्यते । यत् तु ब्राह्मणस् तपसैव वेत्य् एवकारसामर्थ्याद् ब्राह्मणस्य तप एव, अन्यस्य तु वधस् तपो वेति वर्णयन्ति, तद् अप्य् अन्यस्यात्राप्रकृतत्वान् निर्युक्तकम् एव स्यात् । एवकारस् तु तपसो वधेन सहातुल्यार्थत्वात् कल्पान्तरप्रसङ्गनिवृत्त्यर्थः, तपसैव वा केवलेन शुध्यति, वधेन वा राजान्तिकगमनद्वारेणेति । ततश् चेच्छन् ब्राहमणो राजानम् उपगच्छेत्, तेन हतो मुक्तो वा शुध्येत्, यद् वा राजान्तिकम् गत्वैव तपः कुर्यात् । तच् च तपः संवर्तोक्तम् ।

                    	स्वतन्त्रस् तु स संताप्य सुवर्णस्तेयजं मलम् ।

                    	चीरवासा द्विजो ऽरण्ये चरेद् ब्रह्महणव्रतम् ॥ इति ।

अरण्यवासाच् च लिङ्गाद् द्वादशवार्षिकम् एव स्याद् । यद् वा सर्वब्रह्महत्याव्रतातिदेश एवायम् । तथा चोपसंहारे "एतैर् व्रतैः" (म्ध् ११।१०२) इति बहुवचनम् उपपन्नं भवति । अन्यथा तु द्विवचनम् एव स्यात् । द्विजग्रहणाच् चोपनीतस्यैवैतत् । अनुपनीतस्य त्व् अदोष एवेत्य् अभिप्रायः । यत् तु क्षत्रियादीनां प्रायश्चित्तान्तरानुपदेशाद् विप्रग्रहणम् उपलक्षणम् इति व्याचक्षते । ते "ब्राह्मणो न हन्तव्यः" "सुरा न पेया" इत्य् एवमादिष्व् अपि ब्राह्मणादिशब्दान् हन्यमानमात्रोपलक्षणार्थान् यन् न वर्णयन्ति, तत् किम् अप्य् आश्चर्यम् । राजानम् अभिगम्येति अत्र वा राजशब्दम् अनुशासकमात्रलक्षणयाचार्याद्यर्थं किम् इति न व्याचक्षते । ये तु ब्राह्मणवधो राज्ञो न युक्त इति क्षत्रियादीनाम् एवंजातीयकम् इति ब्रुवते, ते नूनं चोदनाव्यापारनिरपेक्षा एव स्वयं धर्माधर्मौ जानन्तीत्य् अप्रतिसमाधेया एवेत्य् अलं प्रसङ्गेन ॥ २५७ ॥

 

_इदानीम् अत्रैव प्रायश्चित्तान्तरम् आह ।_

 

                    	**अनाख्याय नृपे शुद्ध्यै सुरापव्रतम् आचरेत् ।**

**              	आत्मतुल्यं सुवर्णं वा दद्याद् वा विप्रतुष्टिकृत् ॥ ३।२५८ ॥**

 

अनिवेद्यैव राज्ञे सुरापव्रतेन शुध्येद् इति । अत्र,

                    	वालवासा जटी वापि चरेद् ब्रह्महणो व्रतम् ।

                    	पिण्याकं वा कणान् वापि भक्षयीत समां निशि ॥ (य्ध् ३।२५४)

इत्य् एतत् सुरापव्रतं विज्ञेयम् । ततश् च तद्वद् एव मतिपूर्वे स्वल्पसुवर्णहरण एव स्यात् । स्वल्पं चार्वाक् सुवर्णात्, सुवर्णशब्दस्य द्रव्ये  तत्परिमाणे चाविशेषात् । न चानेकार्थग्रहणे ऽपि दोषः, सुवर्णगत एव परिमाणे दर्शनात् । अतश् च परिमाणवचन एवात्र ग्राह्यः, अर्थतो द्रव्यावगतिः । तथा च व्यासः ।

                    	सुवर्णस्यापहरणे माषकेनापि पातकम् ।

                    	निष्कं पादं तु हरतो न विद्मः किम् भविष्यति ॥ इति ।

तथा:

                    	सुवर्णम् एकं गाम् एकां भूमेर् अप्य् एकम् अङ्गुलम् ।

                    	अपहृत्य द्विजाग्रेभ्यो (नास्थिरा ? नचिराद्) वध्यते ध्रुवम् ॥

इति प्राक्सुवर्णाद् अल्पदोषतां दर्शयति । तथा:

                    	देयस्य परिमाणेन पात्रस्य च यथोत्तरम् ।

                    	दाने ऽपहरणे च स्यात् फलं मध्याधमोत्तमम् ॥ इति ।

अतो ऽपि ह्रियमाणद्रव्यविशेषापेक्षया परिग्रहविशेषापेक्षया च प्रायश्चित्तकल्पना युज्यत एव । ततश् च सुवर्णाद् ऊर्ध्वं द्रव्यपर्माणापेक्षया ब्रह्महत्याप्रायश्चित्तानां विषयकल्पना । सुवर्णशतम् अपहरतो ब्राह्मणस्य राजान्तिकगमनम् । तत्र च राज्ञा मुसलेन हतः,

                    	यदि जीवति स स्तेनस् ततः पापात् प्रमुच्यते ।

इति संवर्तवचनाच् छुध्येत् । यदि तु राजान्तिकं न गच्छेत्, तदा आत्मतुल्यम् आत्मना समतुलितं सुवर्णं ब्राह्मणाय दद्यात् । अथ वा तावतः सुवर्णस्यान्यत् प्रतिवस्तु ग्रामादिकं विप्रस्य तुष्टिकरं दद्यात् । क्षत्रियादीनां तु सुवर्णशतातिरेकेण हरणे वासिष्ठम् एव प्रायश्चित्तद्वयं विकल्पेन स्यात् । आपस्तम्बोक्तम् अपि:

           	स्तेयं कृत्वा सुरां पीत्वा गुरुतल्पं च गत्वा ब्रह्महत्याम् अकृत्वा ।

           	चतुर्थकालं मितभोजिनः स्युर् अपो ऽभ्यवेयुः सवनानुकल्पम् ।

           	स्थानासनाभ्यां विहरन्त एते त्रिभिर् वर्षैस् तद् अपहन्ति पापम् ॥ इति । (आप्ध् १।२५।१०)

तत् प्राक् सुवर्णाद् अमतिपूर्वे ऽपहरणे गुरुतल्पे चामतिपूर्वे सकृद्गते सुरायाश् चामतिपूर्व एवाभ्यवहारसंयोगमात्रे युगपत् कथंचिद् अभिनिर्वृत्ते इत्य् एतद् व्याख्यातम् एव । आङ्गिरसोक्तम् अपि ब्रह्महत्याप्रायश्चित्तैः सह विषयव्यवस्थया योज्यम्:

                    	महापातकसंयुक्ता वर्षैः शुध्यन्ति ते त्रिभिः । इति ।

गुणवतस् तु हर्तुः सुवर्णाद् अर्वाङ् मतिपूर्वे सुमन्तुविहितम्: "सुवर्णस्तेयी मासं सावित्र्याष्टसहस्रम् आज्याहुतीनां जुहुयात् । सर्वकृच्छ्रेण च पूतो भवति" इति । एवम् अन्यद् अपि । यदि स्तेयप्रायश्चित्तं स्मृत्यन्तरे स्यात्, ततो ऽनेनैव मार्गेण योज्यम् । सुवर्णस्तेये च गुणवद्ब्राह्मणसंबन्धिन्य् एव महापातकं स्यात् । तस्यैव द्रव्यं प्रत्य् अनौपचारिकं स्वामित्वम् । इतरस्य तु संव्यवहारमात्रेणौपचारिकम्, प्रभुत्वमात्रापेक्षया स्वशब्दो यतः । अथ कस्मान् निर्गुणानाम् अपि स्वत्वं न भवति, शास्त्रगम्यत्वात् स्वत्वसंबन्धस्य । यदि हि परिग्रहणमात्रेण प्रभुत्वमात्रेण वा स्यात्, ततः सर्वस्य स्यात् । तथा च सति चौर्येणापि तत्संभवाद् अपहरणम् एव न स्यात् । शास्त्रगम्यत्वे वा निर्गुणस्य किम् इति नेष्यते, प्रतिग्रहादीनाम् एवार्जनोपायत्वेन नियमान् निर्गुणस्य च तदसंभवात् । यथोक्तम्:

                    	विद्यातपोभ्यां हीनेन न तु ग्राह्यं प्रतिग्रहः । इति । (य्ध् १।२००)

एवं याजनाध्यापनयोर् अपि । यथाह कात्यायनः ।

                    	अविद्वान् याजको वा स्यात् प्रवक्ता चानवस्थितः ।

                    	ताव् उभौ चोरदण्डेन विनीय स्थापेयेत् पथि ॥ इति । (क्स्म् ८२८)

एवम् अन्यान्य् अप्य् अनेकशः प्रतिग्रहाद्यनधिकारं प्रतिपादयन्ति । ततश् च तदभावात् स्वत्वाभाव एव । सिलोञ्छादिवृत्तयस् तु यायावराणाम् एव । कृषिवाणिज्यकुसीदादीनि त्व् अधिकृतस्यैवार्जितवतः प्रतिग्रहादीनाम् अन्वाचयत्वेनैव व्याख्यातानि । एवं पितृपितामहाद्यार्जितम् अपि प्राक् समावर्तनात् पित्राद्यभावे राज्ञा पालनीयम् । परतस् तु गुणवतः प्रतिपन्नकर्माधिकारस्यैव तत् तस्य भवति । यस्य त्व् अन्यः कश्चिद् गुणवान् दायादो ऽस्ति तद् गुणवद्ब्राह्मणद्रव्यम् एव । अत एव च नारदेनापि त्रैविध्यं धनस्योक्तम्:

                    	शुक्लं च शबलं चैव कृष्णं च त्रिविधं धनम् ।

                    	शुक्लं न्यायार्जितं धर्म्यम् इतरद् व्यावहारिकम् ॥ इति । (च्ड़्। न्स्म् १।४०)

मानवे ऽपि:

                    	धनं यद् यागशीलानां देवस्वं तद् विदुर् बुधाः ।

                    	अयज्वनां तु यद् वित्तम् असुरस्वं तद् उच्यते ॥ इति । (म्ध् ११।२०)

न तावद् देवानां तत् स्वं, तथा सति याग एव न स्यात् । न हि देवस्वं यजमानः शक्नुयात् त्यक्तुम् । अतो यथाविधं देवान् उद्दिश्य त्यज्यते, तथाविधं देवस्वम् । अतो यागशीलानाम् एव द्रव्ये स्वत्वं मुख्यम्, गौणम् इतरेषाम् इत्य् एतद् एवानेन दर्शितम् । ततश् चायज्वनां यद् वित्तं परिग्रहमात्रेण सांव्यवहारिकं कामभोगमात्रौपयिकं तद् असुरस्वम्, तत्र तेषां स्वत्वं नास्तीत्य् अभिप्रायः । तथा च मन्त्रवर्णः: "किं ते कृण्वन्ति कीकटेषु गावः" इत्य् अपरिहरणीयम् एवैतद् इति ज्ञापयति । अतो निर्गुणब्राह्मणानाम् औपचारिकत्वात् स्वत्वस्य न तदपहरणे महापातकयोगः । प्रायश्चित्तं तु तत्रापि परिग्रहीतृसंबन्धोपयोगाद्यपेक्षयापहरणप्रयोजनापेक्षयापहर्तृगुणापेक्षया च कल्पनीयम् । तच् च भूयसो ऽपहरणे द्यूतादिप्रयोजने च शङ्खोक्तम्: "हिरण्यस्तेनः पतितसंव्यवहारी मित्रध्रुक् शरणागतघाती प्रतिरूपकवृत्तिर् इत्य् एते जलशयनं पञ्चतापम् अभ्रावकाशं चानुतिष्ठेयुर् ग्रीष्मवर्षाहेमन्तेषु" इति एतद् एव । तान्य् अनियतकालत्वात् संवत्सरं द्वौ त्रीन् वा यथार्हं कल्पनीयम् । यदि तु गुणवान् अपहर्ता अल्पं चापहृतं प्रमादात् तु गुणवतो ऽप्य् असदुपयोगः, ततः शङ्खोक्तम् एव पूर्वस्यैवानन्तरोपदिष्टम्: "मासं वा गोमूत्रयावकं पिबेयुर् एवं शुध्येहुः" इति । एवंविधान्य् अन्यान्य् अपि निर्गुणब्राह्मणसुवर्णविषयतया यथार्हं योज्यानि । दण्डस् तु यो राजपुरुषैर् बलाद् आनीयते । यथोक्तं दण्डप्रकरणे:

                    	राजा स्तेनेन गन्तव्यो मुक्तकेशेन धीमता ।

                    	आचक्षाणेन तत् पापम् एवंकर्मास्मि शास्तु माम् ॥

                    	स्कन्धेनादाय मुसलं लगुडं वापि खादिरम् ।

                    	शक्तिं वोभयतस् तीक्ष्णाम् आयसं दण्डम् एव वा ॥

                    	शासनाद् वा विमोक्षाद् वा स्तेनः स्तेयाद् विमुच्यते ।

                    	अशासित्वा तु तं राजा स्तेनस्याप्नोति किल्बिषम् ॥ इति । (म्ध् ८।३१४–६)

एतच् च राजपुरुषैर् एव नीयमानस्य द्रष्टव्यं न तु स्वयं प्रायश्चित्तार्थम् आगतस्य, तत्र हि ततो मुसलम् आदायेति वधस्यैव नियतत्वात् । इह त्व् अपराधापेक्षया शासनं वा विविधैर् वाग्दण्डादिभिर् वधपर्यन्तैर् मोचनं वा कथंचिन् निरपराधस्यैवाविमृश्यानीतस्य । अत एव "शासनाद् वा विमोक्षाद् वा" इत्य् उक्तम् । प्रायश्चित्तार्थं तु परिषदा विमृश्यानुमतस्य कुतो विमोचनाशङ्का । अतश् च याज्ञवल्क्ये ऽपि "हतो मुक्तो ऽपि वा शुचिः" (य्ध् ३।२५७) इत्य् एतत् संवर्तैकवाक्यतया राज्ञा हतो यदि जीवति, ततो दण्डम् अगृहीत्वैव राज्ञा मुक्तो विशुध्यतीत्य् एवं व्यख्येयम् । तथा च मानवे राज्ञो दण्डप्रकरणे ऽपि दोष उक्तः: "शासनाद् वा विमोक्षाद् वा" इति । एतद् उक्तं भवति: विमोक्षाद् अपि स्तेनो दोषान् मुच्यते । किं त्व् अशास्तिवा यदि राजोत्सृजेत्, ततस् तस्य यत् किल्बिषं तद् आप्नोतीत्य् अर्थः । केन । शासनार्हः शास्यः । तत्र च ब्राह्मणस्य न शरीरदण्डः । किं तु प्रायश्चित्तार्थं चैतद् एव । नात्र वधदण्डो ऽपि:

                    	न जातु ब्राह्मणं हन्यात् सर्वपापेष्व् अवस्थितम् । (म्ध् ८।३८०)

इति प्रतिषेधात् । पाप एव यो ऽवस्थितः प्रायश्चित्तार्थं राजाभिगमनं नेच्छति, न बलाद् आनीत्य तं हन्याद् इत्य् अर्थः । न शारीरो ब्रह्मणदण्ड इति दण्डस्यैव प्रतिषेधो न तु प्रायश्चित्तार्थतयागतस्येत्य् एषा दिक् ॥ २५८ ॥

 

_इदानीं गुरुतल्पप्रायश्चित्तान्य् आह ।_

 

                    	**तप्ते ऽयःशयने सार्धम् आयस्या योषिता स्वपेत् ।**

**              	गृहीत्वोत्कृत्य वृषणौ नैरृत्यां चोत्सृजेत् तनुम् ॥ ३।२५९ ॥**

**              	प्राजापत्यं चरेत् कृच्छ्रं समां वा गुरुतल्पगः ।**

**              	चान्द्रायणं वा त्रीन् मासान् अभ्यसन् वेदसंहिताम् ॥ ३।२६० ॥**

 

अत्र पूर्वश्लोके गुरुतल्पग्रहणं न कृतम्, महापातकोद्देशाधिकार एवोक्तत्वात्, "पितृष्वसां मातुलानीम्" इत्य् उपक्रम्य, "छित्त्वा लिङ्गं वधस् तस्य सकामायाश् च योषितः" (य्ध् ३।२३३–४) इति । न च राज्ञस् तद् उपदिश्यते, प्रकरणविरोधात् । अतः छित्त्वा लिङ्गं सवृषणं वध एवात्मनस् तस्य प्रायश्चित्तं नान्यद् इति तस्यार्थः । अतश् च यदि सकाम एताः स्त्रियो ऽभ्यासेन वा गच्छेत्, तत एतत् प्रायश्चित्तम्, सकामायाश् च योषितो ऽप्य् अनिच्छन्तम् एवंविधं गच्छन्त्या अभ्यासेन वा निष्कामाया अपि । चशब्दसामर्थाद् एतद् एव प्रायश्चित्तम् । तेनात्र प्रायश्चित्तान्तरोपदेशार्थम् उत्तरश्लोक एव गुरुतल्पग्रहणं कृतम् । पूर्वश्लोके पूर्वोक्तलिङ्गच्छेदनसंबन्धाद् एव ज्ञायत एवेति पुनर् नोक्तम् । अतश् च पूर्वोपदिष्टस्यैव लिङ्गोत्कर्तनस्य वधस्य च प्रकारनिर्देश इह कृतः । एवं च सति यद्य् अकामां पितृष्वस्रादीनां कांचिद् बलात् प्रमथ्य प्रतारयित्वा वाभ्यासेन गच्छेत्, ततः पूर्वं तप्ते ऽयःशयने सार्धम् आयस्या योषिता स्वपेद् इत्य् एतद् द्रष्टव्यम् । द्वयोस् तुल्यायां प्रवृत्ताव् उत्तरम् "सकामायाश् च योषितः" इति स्मरणात् । अविशेषेण वोभयम् अस्तु । सर्वथा कामकृते ऽभ्यासे चैतत् प्रायश्चित्तद्वयं वेदितव्यम् । तप्ते ऽग्निवर्णे लोहफलके तन्मध्ये वा अग्निवर्णयाभिगम्यमानया योषित्प्रतिरूपया सैवेयम् इति स्नेहेनानुरक्त इवालिङ्ग्य स्वपेद् इत्य् अर्थः । योषिद्ग्रहणं च प्रदर्शनार्थम् । अतश् च योषितापि पुमान् एवंविध एवालिङ्गनीयः । यद् वा गृहीतोत्कृत्तवृषणः सन् नैरृत्यां दिशि तनुं शरीरम् उत्सृजेत्, मरणाच् छुद्यतीत्य् अर्थः । स्वयम् उत्कृत्य क्षुरादिना शस्त्रेण हस्ताभ्यां वृषणौ गृहीत्वा प्रत्यग्दक्षिणां दिशं गच्छेद् अकुटिलेन च मार्गेण । यद्य् अन्तरे कूपादि भवति ततो न परिहृत्य गन्तव्यम् । यदि तु केनचिद् वृक्षादिनान्तरे प्रतिहन्येत, ततस् तत्रैव आ मरणाद् आसीत । वृषणग्रहणं चोपलक्षणम् अत्र । अतश् च सवृषणस्यैव लिङ्गस्योद्धारः । तथा च वसिष्ठः: " गुरुतल्पगः सवृषणं शिश्नम् उत्कृत्याञ्जलाव् आधाय दक्षिणामुखो गच्छेत् । यत्रैव प्रतिहन्यात् तत्रैव तिष्ठेद् आ प्रलयात्" इति (वध् २०।१३) । तथा: "निष्कालको वा घृताक्तस् तप्तां सूर्मिं परिष्वजेद् मरणात् पूतो भवतीति विज्ञायते" इति (वध् २०।१४) । निष्कालकः कालानपेक्षः, सद्यो मरणम् इच्छन्न् इति यावत् । शरीरगतं वा कालं केशलोमाद्यपनीतं यस्मात् स निष्कालकः, कालशब्दस्य कृष्णपर्यायत्वात् । पूर्वं तु युक्ततरम् । सूर्मी चात्र प्रतिकृतिर् आयसी, परिषव्जेद् इति लिङ्गात् । ऋज्व् अन्यत् । दक्षिणादिग्वचनं चोपलक्षणार्थं विकल्पार्थं वा । स्पष्टम् अन्यत् । शाङ्खे ऽप्य् एवम् एव । क्षुरेण तु शिश्नोत्कर्तनम् इति विशेषः । यथाह: "गुरुतल्पगस् तप्तम् आयसं शयनम् उपसंविशेत्, क्षुरेण वा शिश्नं सवृषणम् उत्कृत्याञ्जलाव् आधाय नैरृतीं दिशम् अनवेक्षमाणो व्रजेद् आ शरीरपातात् पूतो भवति" इति । एवम् "मातुलानीपितृष्वसास्नुषाभगिनीदुहितृगमनेष्व् आचार्यदुहितरि च" इति । अत्र चशब्दाद् आचार्यभार्यायां चेति गम्यते । गमनेष्व् इति बहुवचनाद् अभ्यासे कामतश् चेत्य् एतल् लभ्यते । भेदेन च मातुलानीदुहित्राद्यभिधानाद् मुख्यगुरुतल्पो ऽन्यत्र जनन्याः कामकृते सकृद्गमने जनन्यां त्व् अकामत एवैतद् इति ज्ञायते । मुख्यत्वं च पितृसवर्णास्व् एव पितृभार्यासु, पितुर् एवानौपचारिकं गुरुत्वं यतः । तथा चाचार्यभार्यायाम् आतिदेशिकं दर्शितम् । वासिष्ठे च "आचार्यपुत्रशिष्यभार्यासु चैवम्" (वध् २०।१५) इति स्पष्ट एवातिदेशः । अतश् च सूक्ता विषयकल्पना । जनन्यां पुनर् अज्ञानाद् अपि सकृद्गमन एवैतत् स्यात् । यथाह संवर्तः:

                    	मातरं यो ऽभिगच्छेत् तु सुतां वा पुरुषाधमः ।

                    	भगिनीं वा निजां मूढो निष्कृतिर् नास्य विद्यते ॥ इति ।

जीवप्रायश्चित्ताभिप्रायेण चोक्तम्, गुरुतल्पप्रायश्चित्तस्यान्यथा निर्विषयत्वप्रसङ्गात् । यथा तेनैवोक्तम्:

                    	गुरुतल्पगस् तु शयने तप्ते स्वप्याद् अयोमये ।

                    	अन्वगूहेत वा दीप्तां स्त्रियं कृष्णायसीकृताम् ॥ इति ।

तथा च हारीतः:

                    	पितृभार्यां तु विज्ञाय यो ऽभिगच्छति मानवः ।

                    	जननीं वाप्य् अभिज्ञाय नामृतः शुद्धिम् आप्नुयात् ॥ इति ।

एवं स्मृत्यन्तराण्य् अपि व्याख्येयानि । समानार्थत्वात् तु नोदाह्रियन्ते । यदि त्व् अज्ञानतो जननीव्यतिरेकेण सवर्णासु पितृभार्यासु सकृद् गमनं स्यात्, तदा

                    	प्राजापत्यं चरेत् कृच्छ्रं समां वा गुरुतल्पगः । (य्ध् ३।२६०)

इत्य् एतत् । समां सम्वत्सरम् इत्य् अर्थः । चरेद् इति खट्वाङ्गादिप्राप्त्यर्थम् । यथाह मनुः:

                    	खट्वाङ्गी चीरवासा वा श्मश्रुलो निर्जने वने ।

                    	प्राजापत्यं चरेत् कृच्छ्रम् अब्दम् एकं समाहितः ॥ इति । (म्ध् ११।१०५)

असवर्णासु तु सकृद् अविज्ञातगमने:

                    	चान्द्रायणं वा त्रीन् मासान् अभ्यसेद् वेदसंहिताम् । इति । (म्ध् ११।१०६)

एतच् च वेदाध्ययन एव स्यात्, सामर्थात् । यस् तु वेदाभ्यासासमर्थः, स चत्वारि चान्द्रायणानि कुर्यात् "त्रीणि चत्वारि वा पुनः" इति । पुनःशदाच् चामतिपूर्वे पुनर्गमने सत्य् एतद् एव पुनः पुनः कुर्याद् इत्य् अभिप्रायः । ततश् चाकामत उपगमनसंख्ययास्यैव व्रतस्याभ्यासः । कामतश् च सकृद् गमने सांवत्सरिकम् । अभ्यासे च मरणान्तिकम् एव ।

                    	यथाकथंचित् पिण्डानां चत्वारिंशच् छतद्वयम् । (म्ध् ११।२२०)

इत्य् एतच् चान्द्रायणम्, न यवमध्यादि, मासान् इति मासग्रहणसामर्थ्याद् वाशब्दद्वयाच् च । स्मृत्यन्तरोपसंहाराद् इयं विषयकल्पना । यावच् च गुरोः परिग्रार्हाः, तावत् गुरुतल्पप्रायश्चित्तानाम् अवसरः । यदा तु व्यभिचारिण्यः, तदा पारदार्यप्रायश्चित्तम् एव स्यात् । तच् च चान्द्रायणं गोघ्नप्रायश्चित्तं वेत्य् उत्तरत्र वक्ष्यत्य् एव । व्यभिचारित्वे ऽपि यदि गुरुणा न परित्यक्ता, तथाप्य् अस्त्य् एव गुरुतल्पतेति केचित् । तत् पुनर् यदि गुरुणा वा व्यभिचारित्वं न ज्ञातम्, तन्निमित्तं वा प्रायश्चित्तं कारयितुम् आरब्धम्, तदैतद् एवं स्यात् । यदा तु गुरुर् अप्य् अनर्हाम् एवाङ्गीकुर्यात्, तदान्यद् एव सामान्यविहितं गुरोर् अपरित्यागकारनानुरूप्येण कल्प्यम् । <span style="text-decoration:underline;">केचित्</span> तु परित्यक्तासु पारदार्यप्रायश्चित्तं नैवेच्छन्ति, संबन्धिनिमित्तत्वाद् दारशब्दस्य । <span style="text-decoration:underline;">तथा च सति</span> विधवास्व् अपि पारदार्यं न स्यात् । न च व्यभिचारादिभिस् तस्यापगमो युक्तः, संस्कारनिमित्तत्वाद् दारशब्दस्य, तस्य च पतने ऽप्य् अनपगमात् । अत एव पतिता योषितः कृतप्रायश्चित्ताः पुनर् न संस्क्रियन्ते । अन्यथा तु पतनेन संस्कारस्यापगमात् कृतप्रायश्चित्ता अप्य् अदाराः स्युः । अतो व्यभिचारिणीष्व् अप्य् अस्त्य् एव पारदार्यम् । प्रायश्चित्तान्तरं तु स्वैरिणीत्वनिमित्तं विशेषविहितत्वात् तासु भवत्य् एव । यथाह शङ्खः: "स्वैरिण्यां वृषल्याम् अवकीर्णः सचेलः स्नात्वोदकुम्भं दद्यात् ब्राह्मणाय । वैश्यायां चतुर्थकालाहारो ब्राह्मणान् भोजयेत् । क्षत्रियायां त्रिरात्रोपोषितो यवाढकं दद्यात् । ब्राह्मण्यां षडहम् उपोष्य घृतपात्रं दद्यात् । प्रकीर्णास्व् एवम् । अस्वतन्त्रास्व् अन्यथा" इति । एतच् चायोनिसंबन्धाचार्यादिसमस्तगुर्वसंबन्धासु गुर्वीसख्यादिव्यतिरिक्तास्व् अवर्णोत्तमासु चाकामतो गमने वेदितव्यम् । कामतस् तूपपातकप्रायश्चित्तम् एव । तच् च गौतमीयम् "द्वे परदारे त्रीणि श्रोत्रियस्य" (ग्ध् २२।२९–३०) इत्य् एतत् प्रत्येतव्यम् । अपरित्यक्तासु तु व्यभिचारिणीष्व् अकामतो वासिष्ठम्: "ब्राह्मणश् चेद् अप्रेक्षापूर्वकं ब्राह्मणदारान् अभिगच्छेद्, निवृत्तधर्म्कर्मणः कृच्छ्रो ऽनिवृत्तधर्मकर्मणो ऽतिकृच्छ्रः" (वध् २१।१६) इत्य् एतत् स्यात् । कामतस् तु चान्द्रायणं गोघ्नप्रायश्चित्तं वा । तत्र यदि व्यभिचारित्वम् अपरिज्ञायापरित्यागः, तदा चान्द्रायणम् । यदि तु प्रायश्चित्तं कारयितुम् आरब्धा तदा गोघ्नप्रायश्चित्तम्, "एनसि गुरूणि गुरूणि लघूनि लघूनि" (ग्ध् १९।१९) इति वचनात् । अव्यभिचारिणीषु त्व् अकामतो ऽतिशयेन गुणवतां ब्राह्मणादीनां सवर्णासु गुणवतीषु च गमने शङ्खोक्तम्: "अप्रकीर्णासु त्व् अन्यथा वैश्यायाम् अवकीर्णः संवत्सरं त्रिषवणम् अनुतिष्ठेत् । क्षत्रियायां द्वे ब्राह्मण्यां त्रीणि त्रीणि वैश्यावच् च शूद्रायाम्" इति । शूद्रायां च ब्राह्मणजातायाम् उत्कृष्टभार्यायां चैतत् स्यात् । कामतस् त्व् अभ्यासेन च गमने गुरुतल्पप्रायश्चित्तम् । यथा नारदेन दण्डप्रकरणे ऽभिहितम्:

                    	माता मातृश्वसा श्वश्रूर् मातुलानी पितृश्वसा ।

                    	पितृव्यसखिशिष्यस्त्री भगिनी तत्सखी स्नुषा ॥

                    	दुहिताचार्यभार्या च सगोत्रा शरणागता ।

                    	राज्ञी प्रव्रजिता धात्री साध्वी वर्णोत्तमा च या ।

                    	आसाम् अन्यतमां गत्वा गुरुतल्पग उच्यते ॥ इति । (न्स्म् १२।७२–७४)

तेन साध्व्यां गुरुतल्पगवचनात् तदीयप्रायश्चित्तप्रसङ्गः । मातृपितृसंबन्धायां यथासंनिकर्षं प्रायश्चित्तगुरुत्वम् । तच् च पितृसंबन्धि गुरुत्वम् अष्टमात् पुरुषाद् आरभ्य मातृसंबन्धि च षष्टाद् विवाहवद् आशौचकल्पवच् च विवेक्तव्यम् । तथा तत्सखीष्व् अपि संनिकृष्टविप्रकृष्टत्वेन प्रायश्चित्तविशेषकल्पना । जननीव्यतिरिक्तपितृभार्याणां तु भ्रातरो मातुलाः तद्भगिन्यश् च मातृष्वसारः । तथा भगिनीसपत्न्यश् च भगिन्यः, तदपत्यं च भागिनेयः । अतश् च तत्रापि निजमातुलान्याद्यपेक्षया किंचिन् न्यूनं पृयश्चित्तं स्यात् । तथा च सुमन्तुः: "पितृपत्न्यः सर्वा मातरस् तद्भ्रातरो मातुलास् तद् भगिन्यश् च मातृष्वसारः, तथा भगिनीसपत्न्यश् च भगिन्यस् तद् अपत्यं च भागिनेयः । अतो ऽन्यथा संकरकारकाणि कृत्वा याप्याः पतिताश् च भवन्ति" इत्य् आतिदेशिकम् एव व्यपदेशं दर्शयति । अतश् च प्रायश्चित्ताल्पत्वसिद्धिः । एवम् अन्येषाम् अप्य् एतद्विषयाणां प्रायश्चित्तानां विवेकह् कार्यः । विशेषविहितानां तु कामकारादिव्यवस्थयैव विषयकल्पना । यथा तावन् मानवे:

                    	पैतृष्वसेयीं भगिनीं स्वस्रीयां मातुर् एव च ।

                    	मातुश् च भ्रातुर् आप्तस्य गत्वा चान्द्रायणं चरेत् ॥ इति । (म्ध् ११।१७१)

तथा संवर्ते:

                    	गुरोर् दुहितरं गत्वा स्वसारं मातुर् एव च ।

                    	तस्या दुहितरं चैव चरेच् चान्द्रायणं व्रतम् ॥

                    	मातुलानीं तथा श्वश्रूं सुतां वै मातुलस्य च ।

                    	एता गत्वा स्त्रियो मोहात् पराकेण विशुध्यति ॥

                    	पितृव्यदारगमने भ्रातृभार्यागमे तथा ।

                    	गुरुतल्पव्रतं कुर्यान् निष्कृतिर् नान्यथा भवेत् ॥

                    	कुमारीगमने चैव व्रतम् एतद् विनिर्दिशेत् ।

                    	सखिभार्यां समारुह्य स्नुषां मातृश्वसुः सुताम् ।

                    	अहोरात्रोषितो भूत्वा तप्तकृच्छ्रद्वयं चरेत् ॥ इति ।

तथा सुमन्तुना सामान्येनैवोक्तम्: "अगम्यागमनस्त्रीवधचण्डालसंपर्केषु कृच्छ्रत्रयं चरेत्" इति । विशेषेण चोक्तम्: "मातृपितृष्वसृस्नुषाभगिनीभागिनेयीगोचण्डालीगमनेषु तप्तकृच्छ्रत्रयं सान्तपनं च तिर्यग्योनिगमने प्राणयामः" इति । तथा गौतमे "सखिसयोनिसगोत्राशिष्यभार्यासु स्नुषायां गवि च तल्पसमः, अवकर इत्य् एके" (ग्ध् २३।१२–१३) इत्य् उक्तम् । अवकरो ऽवकीर्णिप्रायश्चित्तम् । एवं स्मृत्यन्तरेष्व् अपि प्रायश्चित्तानि विशेषतः सामान्यतश् चैवंप्रकाराण्य् एव पठ्यन्ते, समानार्थत्वात् तु न लिख्यन्ते । तद् एतत् सर्वं कामकृतादिव्यवस्थायां यथायथं योज्यम् । सर्वत्र चानाम्नातप्रायश्चित्ते गौतमीये "कृच्छ्रातिकृच्छ्रौ चान्द्रायणम् इति सर्वप्रायश्चित्तम्" (ग्ध् १९।२०) इत्य् एतद् व्यस्तसमस्ततया योज्यं, सर्वप्रायश्चित्तवचनात् । इतिशब्दस्य च प्रकारार्थत्वात् पापविशेषापेक्षया तस्यैवावृत्तिः कल्पनीया इत्य् एषा दिक् ।

 

        	स्त्रीणाम् अप्य् एवम् एव प्रायश्चित्तकल्पना । यच् छूद्रस्य ब्राह्मणीनां गमने, तद् एव ब्राहमण्याः शूद्रगमने स्यात् । एवं क्षत्रियादिष्व् अपि । योनिसंबन्धगमने ऽप्य् एवम् एव । तथा चाह मनुः:

                    	विप्रदुष्टां स्त्रियं भर्ता निरुन्ध्याद् एकवेश्मनि ।

                    	यत् पुंसः परदारेषु तच् चैनां चारयेद् व्रतम् ॥ इति । (म्ध् ११।१७६)

कृतप्रायश्चित्ता यदि भूयः प्रवर्तेत, ततो यत् पुरुषस्य पारदार्यप्रायश्चित्तं, तत् कारयित्वा पुनर् अनुबन्धाद्यपेक्षया कृच्छ्रम्, तच् च केवलं चान्द्रायणोत्तरं वा । यथाह मनुः:

                    	सा चेत् पुनः प्रदुष्येत सदृशेनोपमन्त्रिता ।

                    	कृच्छ्रं चान्द्रायणं चैव तद् अस्याः पावनं स्मृतम् ॥ इति । (म्ध् ११।१७७)

एतच् च यस्यासौ रक्षणीया स यदि संग्रहीतुम् इच्छति ततः प्रायश्चित्तम् एकगृह एव निरुद्धां कारयेत्, यदि तु न संगृह्णीयात् ततो विप्रदुष्टां परित्यजतो न दोषः इत्य् एतद् भर्तृग्रहणाल् लभ्यते । अन्यथा तु "निरुन्ध्याद् एकवेश्मनि" इत्य् एतावतैव सिद्धत्वाद् भर्तृग्रहणम् अनर्थकम् एव स्याद्, अन्यस्यैवंविधप्रयत्नासंभवात् । न चायं राज्ञ उपदेशः, अन्यत्र दण्डप्रकरणे ऽभिहितत्वात् । ततो भर्तृग्रहणाद् यदि भर्तुम् इच्छति, तत एतत् कारयेद् इति गम्यते । वासिष्ठानि तु प्रायश्चित्तादिकारोक्तान्य् अपि सामर्थ्याद् राज्ञ एवोपदिश्यन्ते: "शूद्रश् चेद् ब्राह्मणीम् अभिघच्चेद्, वीरणैर् वेष्टयित्वा शूद्रम् अग्नौ प्रास्येद्, ब्राह्मण्याः शिरसि वपनं कारयित्वा" इत्यादीनि (वध् २१।१) । यदि तु स्वयम् एव स्त्रियः प्रायश्चित्तं कुर्युः, ततो "मनसा भर्तुर् अतिचारे त्रिरात्रं यावकं क्षीरौदनं वा भुञ्जानाधः शयीत । ऊर्ध्वं त्रिरात्राद् अप्सु निमग्नायाः सावित्र्याष्टशतेन शिरोभिर् जुहुयात् पूता भवतीत्य् विज्ञायते । वाक्संबन्ध एतद् एव मासं चरित्वोर्ध्वं मासाद् अप्सु निमग्नायाश् चतुर्भिर् सावित्र्याष्टशतैः शिरोभिर् जुहुयात् पूता भवतीति विज्ञायते । व्यवाये तु संवत्सरं घृतपटं धारयेत् गोमयगर्ते कुशप्रस्तरे वा भुञ्जानाधः शयीत । ऊर्ध्वं संवत्सराद् अप्सु निमग्नायाः सावित्र्याष्टसहस्रेण शिरोभिर् जुहुयात् पूता भवतीति विज्ञायते" इति (वध् २१।६–८) । एतच् च त्रैवर्णिकयोषितां त्रैवर्णिकविषयं सर्वत्राविशेषेणैव स्याद्, विशेषानुपदेशाद् एव, शूद्रगमने चोत्त्तरत्र प्रायश्चित्तवचनात् ।

                    	ब्राह्मणक्षत्रियविषां स्त्रियः शूद्रेण संगताः ।

                    	अप्रजाता विशुध्यन्ति प्रायश्चित्तेन नेतराः ॥ (वध् २१।१२)

इत्य् उक्त्वा, प्रायश्चित्तं यद् अप्रजातानां शूद्रगमने, तद् दर्शितम्:

                    	प्रतिलोमं चरेयुस् ताः कृच्छ्रं चान्द्रायणोत्तरम् ॥ इति । (वध् २१।१३)

अत्र च त्रैवर्णिकस्त्रीणाम् अविशेषोपदेशात् पूर्वत्राप्य् अविशेष एवेति ज्ञायते । कर्तव्यतानिश्चये चान्येनाप्रतारितायाः स्वयम् एव दृढे मनस्य् अवस्थिते मानसं, वाचिकम् अप्य् एवम् एव, व्यवाये चैवंविध एवैतत् स्यात् । शूद्रप्रसङ्गे च एतत् कृत्वा "प्रतिलोमं चरेयुः" इत्य् एतत् स्यात्, अभिगमनसंख्यया च प्राग् गर्भोत्पत्तेः । गर्भे तु गुरुतल्पप्रायश्चित्तम् एवेत्य् एषा दिक् । अकामतस् तु प्रतारिताया हृदयेन सव्यलीकेन यदि कथंचिद् व्यभिचारः स्यात्, ततः संवर्तोक्तानि प्रायश्चित्तानि प्रत्येतव्यानि । यथाह:

                    	ब्राह्मणी ब्राह्मणं गत्वा कृच्छ्रम् एव समाचरेत् ।

                    	एवं शुद्धिः समाख्याता संवर्तवचनं यथा ॥

                    	यदि तु ब्राह्मणी गच्छेत् क्षत्रियं वैश्यम् एव वा ।

                    	गोमूत्रयावकाहारा दशरात्रेण शुध्यति ॥

                    	ब्राह्मण्याः शूद्रसंपर्के कथंचित् समुपागते ।

                    	चान्द्रायणेन शुद्धिः स्यात् तद् अस्याः पावनं परम् ॥ इति ।

अत्र परं कृच्छ्रात् चान्द्रायणं पावनम् इत्य् एवं व्याख्येयम् । स्पष्टम् अन्यत् ॥ २६० ॥

 

              	**रजकव्याधशैलूषवेणुचर्मोपजीविनः ।**

**          		ब्राह्मण्य् एतान् यदा गच्छेत् कृच्छ्रं चान्द्रायणं चरेत् ॥ ३।२६१ ॥**[^१९]

 

व्याधो लुब्धकः । शैलूषो नटः । अत्रापि कृच्छ्रं चान्द्रायणं, कृच्छ्रं चान्द्रायणे, कृच्छ्रं चान्द्रायणानि । स्पष्टम् अन्यत् ॥ २६१ ॥

 

                    	**श्वपाकं पुल्कसं म्लेच्छं चण्डालं पतितं तथा ।**

**              	एतांस् तु ब्राह्मणी गत्वा चरेच् चान्द्रायणत्रयम् ॥ ३।२६२ ॥**

 

श्वपाको मरुकुन्तिकः । पुल्कसो मेयः । म्लेच्छाः पुलिन्दाः तार्जिकादयः । अत्रापि तथाशब्दः पूर्वश्लोकोक्तप्रकारप्राप्त्यर्थः । ततश् च कृच्छ्रपूर्वाण्य् एतानि प्रत्येतव्यानि, एकैकगमने च सर्वत्र बहुवचनस्याविवक्षितत्वात् । यदि तु कथंचिद् बलात् प्रमथ्यातिशयदुःखार्ता भुज्यते, ततो हारीतोक्तं द्रष्टव्यम्:

                    	बलात् प्रमथ्य भुक्ता या गृह्यमाणेन चेतसा ।

                    	प्राजापत्येन शुध्येत चण्डालपतितेष्व् अपि ॥

यदि तु भर्तायं मदीय एवेत्य् एवं मन्यमाना सकामैवोपभुक्ता स्यात्, ततो यदा विज्ञानं, तदा,

                    	स्त्रियः पवित्रम् अतुलं नैता दुष्यन्ति कर्हिचित् ।

                    	मासि मासि रजो ह्य् आसां दुष्कृतान्य् अपकर्षति ॥

इत्य् एवमादीनाम् अर्थवत्ता । यदि तु पश्चात् कथंचित् सामान्यतः परपुरुषेणाहं भुक्तेत्य् एतावद् एवावगच्छेत्, ततो वासिष्ठम्:

                    	बलात्कारोपभुक्ता वा चोरहस्तगतापि वा ।

                    	स्वयं विप्रतिपन्ना वा यदि वा विप्रवादिता ।

                    	न त्याज्यादूषिता नारी नास्यास् त्यागो विधीयते ॥ (वध् २८।२–३)

इत्य् उक्त्वोक्तम्:

                    	पुष्पकालम् उपासीत ऋतुकालेन शुध्यति ॥ (वध् २८।३)

अयम् अस्यार्थः: यदि तु स्वयम् एव नायं मम भर्ता भ्रान्त्यैवायं मया तद्बुद्ध्या गृहीत इत्य् एवं पूर्वस्मात् तथात्वावगमाद् विप्रतिपन्ना, अथ वान्येन केनचिन् नायं त्वदीयो भर्तेत्य् एवं तद्बुद्धेर् विप्रवादिता, बलात्कारेण वा केनचित् सवर्णेनोपभुक्ता, परराष्ट्रोपप्लवादौ वा कथंचिच् चोरहस्तगता हीनवर्णोपभुक्ताप्य् अत्याज्या स्यात् । कस्माद्, यतस् तेन प्रकारेण सादूषितैव । नारीत्वं हि या प्रतिपद्यते, सा दूष्यते । या त्व् अनारीत्वेन तिर्यग्विधिना भुज्यते, न तस्यास् त्यागो ऽभ्यासेन वाप्य् उपभुक्तायाः विधीयते, संग्राह्यैवासाव् इत्य् अभिप्रायः । विधीयत इति वचनाद् अर्थलक्षणस् त्यागो भर्तुर् इच्छया न प्रतिषिध्यते, स्वेच्छया परिग्रहो ऽप्य् अदुष्टः इत्य् अभिप्रायः । इदं तु तस्याः प्रायश्चित्तम्: "पुष्पकालम् उपासीत" इत्यादि । पुष्पशब्देन ऋतुकाल उच्यते । पूर्वोक्तेन यावकक्षीरौदनादि गोमयगर्ते भुञ्जाना अधःशायिनी घृतपटं धारयन्त्य् आसीत यावत् पुष्पकालम् । ततस् तदुक्तयैव व्रतचर्यया त्रिरात्रान्ते स्नाताप्य् आसीत यावत् षोडश रात्रयः । एवम् ऋतुकालेन शुध्यतीति । एतद् एव च पुरस्तात् प्रदर्शितम् । "तस्या उक्तं प्रायश्चित्तं रहस्येषु" इति हारीतोक्तेन कृच्छ्रेण सहास्य विकल्पः । प्रतिलोमव्यभिचारे ऽप्य् एवंविधस्यैवाभ्यासकल्पना इत्य् अलं प्रसङ्गेन । पुरुषस्यापि स्वभार्याबुद्ध्यैवाभिगमने एषैव प्रक्रिया योज्या । अत एव च गौतमेनोकम्: "न स्त्रीष्व् अगुरुतल्पं पततीत्य् एके" इति (ग्ध् २१।८) । गुरुतल्पे तु स्वभार्याबुद्ध्यापि पतनम् एवेत्य् अभिप्रायः । यच् च मनुनोक्तम्:

                    	यत् पुंसः परदारेषु तच् चैनां चारयेद् व्रतम् । (म्ध् ११।१७६)

इति, तत्र चशब्दाद् यच् च स्त्रीणां परपुरुषे ऽभिहितं तत् पुंस इत्य् एवं व्याख्येयम् । ततश् च हारीतोक्तं कृच्छ्रं तेनैव प्रकारेण पुंसो ऽपि भवत्य् एवेत्य् एषा दिक् ॥ २६२ ॥

 

_एवं तावच् चतुर्णां गुरुतल्पपर्यन्तानां महापातकानां प्रायश्चित्तान्य् अभिधायेदानीं तत्संसर्गिणः प्रायश्चित्तावसरे ऽर्थान्तरोपदेशद्वारेण प्रायश्चित्तम् आह ।_

 

                    	**एभिस् तु संपिबेद् यो वै वत्सरात् सो ऽपि तत्समः ।**

**              	कन्यां समुद्वहेद् एषां सोपवासाम् अकिंचनाम् ॥ ३।२६३ ॥**

 

महापातकोद्देशे "यश् चैतैः संपिबेत् समाम्" (य्ध् ३।२२८) इति महापातकित्वम् उक्तम् । इदं तु प्रायश्चित्तार्थं तत्समत्ववचनम् । य एते ब्रह्महप्रभृतय उक्ताः पातकिनः एभिर् यः संवत्सरं संपिबेत् सहभोजनाद्य् आचरेत्, सो ऽपि संवत्सरात् तत्समः, तदविशिष्टप्रायश्चित्तार्ह इत्य् अभिप्रायः । समशब्दश् चात्र तद् एवास्य प्रायश्चित्तं समम् अन्यूनान(ति?)रिक्तं पूर्वोक्तयैव विषयव्यवस्थया यथा स्याद् इत्य् एवमर्थः । अतश् च समशब्दाद् ईषन्न्यूनत्वं नाशङ्कनीयम् । तथा च मानवे:

                    	यो येन पतितेनैषां संसर्गं याति मानवः ।

                    	स तस्यैव व्रतं कुर्यात् तत्संसर्गविशुद्धये ॥ (म्ध् ११।१८१)

इति प्रायश्चित्तसाम्यम् एवोक्तम् । वत्सराद् इति पञ्चम्यन्तं परत इत्य् अध्याहृत्य योज्यम्, संवत्सरात् परतस् तदीयप्रायश्चित्तार्ह इत्य् अर्थः । प्राक् त्व् अन्यद् एव प्रायश्चित्तं दर्शयिष्यामः । अस्यापवादः: कन्याम् अक्षतयोनिकां सम्यङ् निर्विचिक्त्सम् उद्वहेत् । अयं तु विशेषः: "सोपवासाम् अकिंचनाम्" । उपवासशब्दो ऽत्र प्रायश्चित्तोपलक्षणार्थ इति केचित् । उपवासमात्रम् एव प्रायश्चित्तम् इति युक्ततरम्, उपलक्षणत्वे हेत्वभावात् । अकिंचनत्वं च पुष्पमालामात्रम् अपि तदीयं न ग्राह्यम् इत्य् अभिप्रायम् । तथा च हारीतः: "पतितस्य तु कुमारीं विवस्त्राम् आप्लाव्याहोरात्रोपोषितां प्रातः शुक्लेनाहतेन वाससाच्छाद्य ऽनाहम् एतेषां न ममैतेऽ इति त्रिर् उच्चैर् अभिधाय तीर्थे स्वगृहे वोद्वहेत्" इति । यत् तु मनुनोक्तम्:

                    	संवत्सरेण पतति पतितेन समाचरन् ।

                    	याजनाध्यापनाद् यौनान् न तु यानाशनासनात् ॥ इति । (म्ध् ११।१८०)

याजनाध्यापनादिना निमित्तेन यानि यानाशनासनादीनि, न तैः संवत्सरेण पतति । किं तर्हि, अर्वाग् एव संवत्सरात् । यनि तु लोकसंव्यवहारेण यानादीनि, तैः संवत्सरेणेत्य् अभिप्रायः । याजनाध्यापनयोश् चैकवद्भावो यौनापेक्षया न्यूनत्वार्थः । याजनाध्यापनाद् धेतोः पतितेन समाचरन्न् इत्य् एवं पदानां योजना । ततश् च याजनाध्यापनयोर् अपि पतनम् एवेति गम्यते । यत्र च याजनादि कारयिष्यामीत्य् एवं तन्निमित्ते यानासनादाव् अपि प्राग् एव संवत्सरात् पतनम्, तत्र तदाचरणे सद्य एवेत्य् एतत् सामर्थ्यसिद्धम् एवेत्य् अभिप्रायः । ततश् च यदि प्रकारान्तरेण योनिसंबन्धो भवति, ततः पतनम् । यथोक्तेन तु प्रकारेण सोपवासाम् अकिंचनां चोद्वहतो निर्दोषत्वम् इत्य् अनवद्यम् । यद् अपि गौतमेन पतितात्यागिनः पतितत्वम् उक्तम् (ग्ध् २१।२), तद् अपि यौनादिद्वारकम् एव, अन्यत्र "तैश् चाब्दं समाचरन्" (ग्ध् २१।३) इत्य् आरम्भात् । अतो याजनादिना ये पतितेन सह व्यवहरन्ति, ते "पतितात्यागिनः" (ग्ध् २१।१) । ये त्व् औचित्यात् प्रसक्तम् अपि याजनाद्य् अपतितस्यैव पतितो ऽयम् इति कृत्वा न कुर्वन्ति, ते त्व् "अपतितत्यागिनः" (ग्ध् २१।१) । ये तु ग्राह्यवचनत्वेन संभाविताः क्रोधादिना संदेहमात्रे ऽपि परिषदि नियुक्ताः सन्तो निःसंदिग्धं पतितत्वं समर्थवादितया समर्थयन्ति, ते "पातकसंयोजकाः" (ग्ध् २१।२) । तैश् च मुख्यपतितैर् इव संवत्सरं य आचरेत्, सो ऽपि संसर्गपतितः, "तैश् चाब्दं समाचरन्" (ग्ध् २१।३) इति वचनात् । ये तु संवत्सरं व्यवहरन्तः पतिता भवन्ति, तत्संपर्के ऽन्येषां पतनं नास्ति । तद् उक्तम्: "पञ्चमश् चाचरंस् तैः" (आम्नाय उन्देर् ३।२२८) इति, पञ्चमग्रहणस्याधिकनिवृत्त्यर्थत्वाद् इत्य् एषा दिक् । अत्र च वसिष्ठोक्तम्: "पतितसंप्रयोगे तु ब्राह्मेण यौनेन वा यास् तेभ्यः सकाशान् मात्रा उपलब्धास् तासां त्यागस् तैश् च न संवसेद् उदीचीं दिशम् उपनिष्क्रम्यानश्नन् संहिताध्ययनम् अधीयानः पूतो भवतीति विज्ञायते" इति (वध् २०।४५–४६) । "तेभ्यः सकाशात्" इति वचनाद् यास् त्व् अपतितेभ्यस् तदीयेभ्यो ज्ञातिसखिप्रभृतिभ्यस् तेनैव हेतुनोपलब्धास् तासाम् अत्याग एव । मात्राग्रहणं च ताम्बूलादेर् अपि तदीयस्य त्यागो यथा स्याद् इत्य् एवमर्थम् । उपलब्धा इति चासंचेतितास्व् अदोषार्थं, संचेतितानां च स्वरूपनाशे ऽपि तत्तुलयस्यान्यस्य त्यागार्थम् । तैश् च न संवसेद् इति प्रायश्चित्तारम्भाद् एव सिद्धत्वाद् एकग्रामवासनिवृत्त्यर्थम् अन्तिकवासनिवृत्त्यर्थं वा । स्पष्टम् अन्यत् । शङ्खेनाप्य् उक्तम्: "पतितसंव्यवहारिणो जलशयनं पञ्चतापम् अभ्रावकाशं चानुतिष्ठेयुर् ग्रीष्मवर्षाहेमन्तेषु मासं वा गोमूत्रयावकं पिबेयुर् एवं शुध्यन्ति" इति । तथा महापातकमध्ये "तैश् च सह संप्रयोगश् च स पञ्चमः पातकः" इत्य् उक्तम्, न च तत्र प्रायश्चित्तम् उक्तम् । अतो यत् सामान्येनोक्तम् "पतितो ह्य् आत्मानम् उद्धरेत् संवत्सरं तप्तकृच्छ्रम् आचरेत्" इत्यादि ब्रह्मह्त्याप्रकरणे व्याख्यातम्, तद् एव संप्रयोगिणो ऽभिप्रेतम् इति गम्यते । तथा संवर्ते ऽपि चतुर्णां महापातकानां प्रायश्चित्तान्य् उक्त्वोक्तम्:

                    	एभिः संपर्कम् आयाति यः कश्चित् पापमोहितः ।

                    	षण्मासम् अब्दम् एकं वा पूर्वोक्तानां व्रतं चरेत् ॥ इति ।

अत्र चैभिः षण्मासम् अब्दम् एकं वा य संपर्कम् आयाति, स पूर्वोक्तानां व्रतं चरेद् इति केचिद् योजयन्ति । तथा सत्य् अब्दग्रहणात् सिद्धे सत्य् एकं वेत्य् अवक्तव्यं स्यात् । अतः प्रायश्चित्तकालोपदेशो ऽयं न संपर्ककालस्य । तेनायं श्लोकार्थः: य एभिर् ब्रह्महप्रभृतिभिः स्मृत्यन्तरानुसारेण "संवत्सरेण पतति" (म्ध् ११।१८०) इत्यादिना संपर्कम् आभिमुख्येन याति, स एषां पूर्वोक्तानां यद् व्रतं द्वादशाब्दाद्य् उक्तं तद् एव षण्मासम् एकं वाब्दं चरेद् इति । वाशब्दाच् च द्वौ वा त्रीन् वा इत्य् एतद् अपि गम्यत एव । तथा षण्मासं त्रीन् वा मासान् इति । एवं सुमन्तुनापि सुवर्णस्तेयस्योक्त्वा "सुवर्णस्तेयी मासं सावित्र्याष्टसाहस्रम् आज्याहुतीर् जुहुयात् सर्वकृच्छ्रेण च पूतो भवति" इति, तत उक्तम्: "यश् चैतैः सह यौनमुख्यब्राह्माणां संबन्धानाम् अन्यतमेन संपर्कं कुर्यात्, तस्याप्य् एतद् एव प्रायश्चित्तं विदध्यात्" इति । आनन्तर्याच् चैतद् एव स्तेयसंबद्धम् इति गम्यते, न तु येन संपर्कस् तदीयम् एवेत्य् एवं योजनोपपद्यते । शातातपे तु: "पतितसंव्यवहारी तप्तकृच्छ्रेण शुध्यति" इत्य् एवम् । स्मृत्यन्तरेषु तु पतितसंपर्कप्रायश्चित्तानि मानवेनैकार्थान्य् एव:

                    	यो येन पतितेनैषां संपर्कं याति मानवः ।

                    	स तस्यैव व्रतं कुर्यात् तत्संसर्गविशुद्धये ॥ इति । (म्ध् ११।१८१)

सर्वथात्रायं सिद्धान्तः: पतितसंप्रयोगे कामकृते याजनाध्यापनादौ "यो येन पतितेन" इत्य् एतदुक्तयैव विषयव्यवस्थया स्यात् । तत्रापि च संपर्के मरणान्तिकं नैव भवति, "तत्संसर्गविशुद्धये" इत्य् आरम्भात् । अन्यथा त्व् अयम् अन्त्यः श्लोकपादो ऽनर्थक एव स्यात् । अतः पतितसंपर्कं विशोधयितुम् अपतितैः सह संपर्कसिद्ध्यर्थं तस्यैव यज् जीवप्रायश्चित्तं तत् कुर्याद् इति । मरणान्तिकार्हेणापि संपर्के गुरुतरं कल्प्यं न मरणान्तिकं द्वादशाब्दं वा, "षण्मासम् अब्दम् एकं वा" इति संवर्तवचनात् । नाप्य् अस्य द्वादशाब्दं युक्तम्, मरणान्तिकेन तुल्यकल्पत्वात् । न च द्वादशाब्दार्हेणापि संपर्के स्वयं तदनर्हस्य तद् युक्तम् । न च यथाविधो ऽनुबन्धो हन्तुः, तथाविधः संसर्गे संभवति । हन्ता हि विद्यावृत्ततपःसंपन्नं सवनगतं च ब्राह्मणं तस्यैव महासतीं योषितम् अपहर्तुं कामतो हन्यात् । न च तेन सह संसर्गे तथाविधो ऽनुबन्धः संभवति । अतः संसर्गहेत्वपेक्षयैव तस्य प्रायश्चित्तं कल्प्यम्, न च तत्कल्पनायां कल्पान्तरस्यानुप्रवेशः, येन पूर्वोक्ता कल्पना स्यात् । ततो यान्य् एतानि स्मृत्यन्तरेषु संसर्गोद्देशेन विशेषविहितानि, तैर् एव सह सामान्योपदिष्टानां विषयकल्पना युक्ता । न च तैः सह द्वादशाब्दिकं मरणान्तिकं वा शक्यं कल्पयितुम् । अतो ऽपि यान्य् एव सरस्वतीगमनसंहिताजपसंवत्सरकणपिण्याकभक्षणतुल्यानि, तान्य् एव कामकृते संसर्गे घोरतरानुबन्धे च सरस्वत्याद्यर्हसंपर्के च विशेषविहितानि पूर्वम् उदाहृतानि प्रत्येतव्यानि । परस्परं तु विषयकल्पना ज्ञातैवेत्य् अलं प्रसङ्गेन । चण्डालसंपर्कप्रायश्चित्तान्य् अप्य् अनेनैव मार्गेण व्यख्येयानि । तत्रापि,

                    	चण्डालान्त्यस्त्रियो गत्वा भुक्त्वा च प्रतिगृह्य च ।

                    	पतत्य् अज्ञानतो विप्रो ज्ञानात् साम्यं तु गच्छति ॥ (म्ध् ११।१७५)

इति मानवे पतितत्ववचनात् पतितप्रायश्चित्तानि सर्वाणि प्रसज्यन्ते । "ज्ञानात् साम्यं तु गच्छति" इति च प्रायश्चित्ताभाव एवैवंविधस्य कामतो व्यवहरत इत्य् एवमर्थः । अतश् च पतितसंपर्काद् गुरुतरस् तत्संपर्क इति ज्ञायते, न त्व् अभाव एव प्रायश्चित्तस्येत्य् अभिप्रायः । तेनात्र द्वादशाब्दिकं मरणान्तिकं च प्राप्नोत्य् एव । संपर्ककालस्य चानभिधानात् पूर्वप्रकृत एव कालो ऽत्रापि द्रष्टव्यः:

                    	संवत्सरेण पतति पतितेन समाचरन् । (म्ध् ११।१८०)

इति, स्पर्शाधिकारे च:

                    	दिवाकीर्त्य्म् उदक्यां च पतितं सूतिकां तथा । (म्ध् ५।८५)

इत्य् एकप्रकरणपाठात् । अतः संवत्सरात् परतः कामसंसर्गे मरणान्तिकम्, अर्वाक् प्रायश्चित्तान्तराणि महापातकप्रकरणोक्तानि विषयव्यवस्थया योज्यानि । तथा स्मृत्यन्तरेष्व् अपि चण्डालसंकरे, यथा वासिष्ठे: "गुर्वीसख्यादिगमने कृच्छाब्दपादं चरेत्" इत्य् उक्त्वोक्तम्: "एतद् एव चण्डालपतितान्नभोजनेषु" इति (वध् २०।१६–१७) । अत्र च कृच्छ्रगणनया सप्त सार्धानि कृच्छ्राणि । तेनैतत् सप्तरात्रं भुक्त्वा कुर्यात् । कुत एतत्:

                    	भुक्त्वातो ऽन्यतमस्यान्नम् अमत्या क्षपणं त्र्यहम् ।

                    	मत्या भुक्त्वा चरेत् कृच्छ्रं रेतो विण्मूत्रम् एव वा ॥ (म्ध् ४।२२२)

इति मनुवचनात्, तन्मध्ये च पतितस्योक्तत्वात्:

                    	अभिशस्तस्य षण्डस्य पुंश्चल्या डांबिकस्य च । इति । (म्ध् ४।२११)

यदि तु अभिशस्तो ऽन्तरेणापि पतनं महापातकाभिशस्तो गृह्यते, तथापि दण्डापूपिकया महापातकिनां भेदेनानभिधानेनैवाभोज्यत्वसिद्धेः सकृद्भोजने मत्या कृच्छ्रम् । ततश् चावृत्तिविषयत्वाद् वासिष्टम्: "कृच्छाब्दपादं चरेत्" (वध् १०।१६) इत्य् एतत् सप्ताहविषयम् इति स्थितम् । चण्डालभोजनं तु यद्य् अपि पतितभोजनाविशेषेण पठ्यते, तथापि लोकोपचारान् मानवाच् च ज्ञापकाद् गुरुतरम् एव । अतश् चाकामतश् चण्डालान्नभोजने कृच्छ्रं, कामतस् तु सकृद्भोजने ऽपि पतनम् एव, "ज्ञानात् साम्यं तु गच्छति" (म्ध् ११।१७५) इति मनुवचनात् । अज्ञानतस् तु संवत्सरेण पतनम् । प्राक् तु संवत्सरात् पतितसंपर्कवद् विषयकल्पना । यत्र त्व् अज्ञातश् चण्डालादिः कस्यचिद् गृहे ऽवतिष्ठते, तेन च सहान्ये व्यवहरन्ति न तु साक्षात् तेन चण्डालादिना, तेषां प्राक् संवत्सराद् ऊर्धं च षण्मासात् संवर्तोक्तम्:

                    	चण्डालसंकरे विप्रः श्वपाके पुल्कसे ऽपि वा ।

                    	गोमूत्रयावकाहारो मासेनैकेन शुध्यति ॥ इति ।

अत्र संकरमात्रम् उक्तम्, न तु साक्षात्संबन्धे । तथा च काश्यपः: "चण्डालश्वपाकपुल्कसादिसंकरे संव्यवधाने षण्मासान् गोमूत्रयावकाः पञ्चाहकालं पातव्याः । एवं प्रतिमासवृद्ध्या वृद्धिर् आ परिवृत्तेः सूर्यस्य । इति । सूर्यपरिवृत्तिश् च षण्मासेन भवति । अतः प्राक् षण्मासाद् इत्य् अयम् अस्यार्थः । विप्रग्रहणात् तु ब्राह्मणस्यैवैतत् । इतरेषां तु कृच्छ्रत्रयम् । तच् च प्राजापत्यं स्यात् । यथाह सुमन्तुः: "अगम्यागमने स्त्रीवधचण्डालसंकरे च कृच्छ्रत्रयं चरेत्" इति । साक्षात् तु यस्य गृहे स्थितः, तस्य पराशरोक्तम्:

                    	अविज्ञातस् तु चण्डालो निवसेद् यस्य वेश्मनि ।

                    	विज्ञानेनोपसन्नस्य विप्राः कुर्वन्त्य् अनुग्रहम् ॥

                    	ऋषिवक्त्रच्युतान् धर्मान् पठन्तो धर्मपाठकाः ।

                    	पतन्तम् उद्धरेयुस् तं धर्मशास्त्रविशारदाः ॥

                    	दधिक्षीरघृतैर् युक्तं कृच्छ्रं गोमूत्रयावकम् ।

                    	भुञ्जीत सहितो भृत्यैस् त्रिसंध्यम् अवगाहयन् ॥

                    	दध्नादौ त्रियहं पूर्वं सर्पिषा च ततः परम् ।

                    	क्षीरेण त्रियहं भोज्यम् एकैकेन पुनस् तथा ॥

                    	तिष्ठेद् दिनानि यावन्ति तावन्त्य् एवं समाचरेत् ।

                    	भावदुष्टं न भुञ्जीत प्रकृत्या गोरसप्लुतम् ॥

                    	त्रिपलं तु दधि क्षीरं पलमात्रं तु सर्पिषः ।

                    	अशक्ताव् उपवासेन फलमूलाशनेन वा ॥

                    	आकरेषु भवेच् छुद्धिस् तैजसानाम् अशेषतः ।

                    	जलशौचेन वस्त्राणां मृन्मयानि परित्यजेत् ॥

                    	कुसुंभं गुलकार्पासं लवणं तैलसर्पिषी ।

                    	द्वारे कुर्वीत धान्यानि दद्याद् वेश्मनि पावकम् ॥

                    	स पूतः सहितो भृत्यैः कुर्याद् ब्राह्मणभोजनम् ।

                    	विंशद् गावो वृषं चैकं ब्राह्मणेभ्यो निवेदयेत् ।

                    	एवं स शुद्धिम् आप्नोति पराशरमतं यथा ॥ इति । (प्स्म् ६।३४–४१)

कृच्छ्रम् इति गोमूत्रयावकविशेषणम् । ततश् च यथा कृच्छ्रो दुरभ्यवहार्यो भवति, तथा केवले गोमूत्रे कर्तव्यः । स यथोक्तपरिमाणैर् दध्यादिभिर् उपसिक्तो भोक्तव्यः । संपर्कानुरूप्येण च भृत्यानां गृहपतेश् च कालनियमः । द्वादशरात्राच् च प्राग् विज्ञाने सत्य् एतत् प्रायश्चित्तम् । परतस् त्व् एतद् एवाहःसंख्ययाभ्यसितव्यम् । दक्षिणा त्व् एतावत्य् एव । संवत्सरात् तु परतो ब्रह्महत्यायाम् एव स्यात् । वर्षत्रयात् तु परतो मरणान्तिकम् एव । अन्येषां तु तत्संसर्गिणां संवत्सराद् ऊर्ध्वं पतितसंपर्कवद् विषयकल्पनेत्य् अलम् अतिप्रसङ्गेन । चण्डालपरिगृहीतोदकपाने तु क्षुल्लकं सान्तपनम्,

                    	गोमूत्रं गोमयं क्षीरं दधि सर्पिः कुशोदकम् ।

                    	एकरात्रोपवासश् च श्वपाकम् अपि शोधयेत् ॥

इति वचनात् ।

                    	चण्डालावर्जिते चान्ने स्पृष्ट्वा चैनं विशेषतः ।

                    	भुक्त्वा कृच्छ्रम् अविज्ञाते ज्ञात्वा चान्द्रायणं चरेत् ॥

इत्य् अत्रिवचनं स्पष्टार्थम् एव । यथा:

                    	चण्डालपरिगृहीता अपः किंचित् पिबेद् यदि ।

                    	अहोरात्रोषितः स्नात्वा पञ्चगव्येन शुध्यति ॥

                    	चण्डालेन च संस्पृष्टं पिबेत् किंचिद् अकामतः ।

                    	अत्र सान्तपनं कृच्छ्रं चरेच् छुद्ध्यर्थम् आत्मनः ॥

                    	अन्तावसायिनाम् अन्नम् अश्नीयाद् यस् तु कामतः ।

                    	स तु चान्द्रायणं कुर्यात् तप्तकृच्छ्रम् अथापि वा ॥

इत्य् आङ्गिरसाः श्लोकाः । तत्र चण्डालेन च साक्षात् यत् स्पृष्टं तत् तदीयं चाज्ञानात् कथंचित् पिबति यस् तस्य महासान्तपनम् । यस् त्व् अकामत एव तत्परिगृहीतकूपादौ, तस्य क्षुल्लकसान्तपनम् । यस् तु ज्ञात्वा तदीयम् एवान्नं स्वयं संस्कृत्य भुङ्क्ते, तस्य चान्द्रायणम् । यस् त्व् आचमनार्हाणां प्रतिलोमानां कामतः पक्वान्नं भुङ्क्ते, तस्य तप्तकृच्छ्रम् । यस् त्व् अकामतस् तस्य प्राजापत्यम्:

                    	भुक्त्वा तु प्रतिलोमानां सूतादीनाम् अकामतः ।

                    	प्राजापत्यं चरेत् कृच्छ्रं त्रिरात्रं त्व् आहृताशनः ॥

इत्य् अत्रिवचनात् । मानवे ऽपि च ।

                    	भुक्त्वातो ऽन्यतमस्यान्नम् अमत्या क्षपणं त्र्यहम् । (म्ध् ४।२२२)

इति तदीयं पक्वान्नम् आहृतम् एव भुक्त्वा प्रत्येतव्यम् । तदीयगृहभोजने तु याज्ञवल्क्योक्तं चतुरहम् इत्य् एषा दिक् ।

        	<span style="text-decoration:underline;">अन्ये</span> तु "भुक्त्वातो ऽन्यतमस्यान्नम्" इत्य् एवमादीन्य् अर्थवादत्वेन व्याचक्षते, प्रायश्चित्तप्रकरण एव यत् पठ्यते तद् एव प्रायश्चित्तार्थं भवति, अप्रक्रणे त्व् अर्थवादतैव युक्तेति वदन्तः । <span style="text-decoration:underline;">तथा सति</span> शतपथे मध्यमकाण्डे प्रायश्चित्तप्रकरणे पौरोडाशिके काण्डे ऽभिहितम्: "स्कन्नम् अभिमृशति भूपतये स्वाहा" (श्ब् १।३।३।१७) इत्यादि, तस्याप्य् अर्थवादत्वं स्यात् । न च स्मृताव् अर्थवादानां तन्मात्रपर्यवसानं युक्तम् इत्य् उक्तम् एव । न चात्र किंचिद् अर्थवादसारूप्यम् अस्य स्यात् । अतो ऽर्थवादो नाम वाक्यप्रकारो ऽस्ति, तम् अप्य् अहं जानामीत्य् एतावान् एवाभिप्राय इत्य् उपेक्षणीयम् ॥ २६३ ॥

 

_एवं पञ्चानाम् अपि महापातकानां प्रायश्चित्तम् उक्तम् । इदानीं जातित उत्कृष्टानां जातितो ऽपकृष्टानां वधे प्रायश्चित्तम् आह ।_

 

                    	**चान्द्रायणं चरेत् सर्वान् अपकृष्टान् निहत्य तु ।**

**              	शूद्रो ऽधिकारहीनो ऽपि कालेनानेन शुध्यति ॥ ३।२६४ ॥**

 

ब्राह्मणः क्षत्रियादीन्, क्षत्रियो वैश्यादीन्, वैश्यो रथकारादीन्, शूद्रश् च प्रतिलोमादीन् आत्मनो निकृष्टान् निहत्य चान्द्रायणं कुर्यात् । <span style="text-decoration:underline;">ननु</span> च शूद्रस्य जपग्रासानुमन्त्रणानधिकार एव । <span style="text-decoration:underline;">सत्यम् एवम्</span> । किं तु "अधिकारहीनो ऽपि शूद्रः कालेनानेन शुध्यति" । मासं मयूराण्डकप्रमाणान् एकोपचयादिना ग्रासान् अश्नन् मन्त्ररहितो विशुध्यतीत्य् अभिप्रायः । <span style="text-decoration:underline;">अन्ये</span> तु क्षत्रियादिवधे प्रायश्चित्तान्तरस्य वक्ष्यमाणत्वात् प्रतिलोमवध एवैतत् प्रायश्चित्तम् इति व्यचक्षते । <span style="text-decoration:underline;">तथा सति</span> "सर्वान् अपकृष्टान्" इत्य् अत्र सर्वशब्दो ऽनर्थकः स्यात् । तथा हि शङ्खः: "सर्वेषाम् अन्योन्यापकृष्टवधे चान्द्रायणम्" इत्य् अविशेषेणैवाह । अविशेषाभिधाने ऽपि च क्षत्रियवध एव ब्राह्मणस्य चान्द्रायणम् । वैश्यवधे तु न्यूनम् अन्यत् कल्प्यम् । अन्योन्यापकृष्टवध इति वचनाच् चान्द्रायणप्रकारापेक्षया व्यवस्था कल्प्या । यत् तु क्षत्रियादीनां वैशेषिकम्, तन् निकृष्टस्यैव हन्तुर् उत्कृष्टवधे विज्ञेयम् । तत्रैव च विशेषं वक्ष्यामः ॥ २६४ ॥

 

_यदि त्व् अपकृष्टे ऽपि क्षत्रियादौ देशान्तरगते व्यापादिते स्वयं क्षत्रियो ऽयम् इत्य् एवं जानन्न् अपि द्वेषाद् ब्राह्मणो ऽयम् अनेन व्यापादित इत्य् एवं मिथ्यैव कश्चिद् अभिशंसेत्, तस्यापि किं दोषः प्रायश्चित्तं वा भवेद् उत नेति, तथा यथावस्थितम् अप्य् अविज्ञातं लोके ब्राह्मणादिवधम् अन्यद् वा पापं यो ऽभिशस्य ख्यापयति, तस्यापि किम् इत्य् अत आह ।_

 

                    	**मिथ्याभिशंसिनो दोषो द्विः समो भूतवादिनः ।**

**              	मिथ्याभिशस्तपापं च समादत्ते मृषा वदन् ॥ ३।२६५ ॥**

 

यस् तावन् मिथ्यैवाभिशंसेत् तस्य द्विर्दोषः, द्विगुणम् इत्य् अर्थः । यस् तु भूतम् एवार्थम् अप्रख्यातम् अभिशस्य प्रख्यापयति, तस्याभिशस्यमानेन तुल्यदोषत्वम् । कस्मात् पुनर् मिथ्याभिशंसिनो द्विगुणदोषत्वम्, यस्माद् अभिशंसनात् पातकसंयोजकतया पतितत्वोपदेशात् तुल्यत्वं तावद् अस्त्य् एव । अन्यच् च: यत् तस्य मिथ्याभिशस्तस्य पापं, तच् चासौ सम्यग् आदत्ते मृषा निर्दोषस्यैव दोषवत्तां वदन् । तस्माद् यतो न तावत् तस्य दोषो ऽस्ति, अतो यश् चाध्यारोपितः, यश् चाध्यारोपकत्वेन प्राप्तः, तौ द्वाव् अपि तस्यैव दोषाव् इत्य् उपपन्नम् । द्विगुणदोषत्वं तावत् पूर्वोक्तेनैव प्रकारेण सिद्धम् । किं च अन्यद् अपि यत् किंचित् तेन पापं कृतम्, तद् अप्य् असाव् एव मिथ्याभिशंसनाद् आदत्ते । ततश् चाभिशस्तः पूर्वकृताद् अपि पापान् मुच्यते इत्य् अभिप्रायः । युक्तं चैतत्, दुःखोपभोगस्य पापक्षयहेतुत्वात् । यत् त्व् अभिशस्तस्य प्रायश्चित्तावधानम्, तद् उत्तरत्र वक्ष्यामः ॥ २६५ ॥

 

_एवं महापातकप्रायश्चित्तानि सप्रपञ्चम् अभिधायेदानीम् उद्देशक्रमापेक्षयैवोपपातकप्रायश्चित्तानाम् अवसरः । तत्र प्राथम्याद् गोवधस्याह ।_

 

                    	**पञ्चगव्यं पिबन् गोघ्नो मासम् आसीत संयतः ।**

**              	गोष्ठेशयो गोऽनुगामी गोप्रदानेन शुध्यति ॥ ३।२६६ ॥**

 

पञ्चगव्यं चात्र भोजनार्थम् । ततश् च गोमूत्रादीनि पञ्चापि तुल्यप्रमाणान्य् एकत्रालोड्य प्रत्यहं सकृद् भोक्तव्यानि । संयमश् चात्र चान्द्रायणेतिकर्तव्यतावस्थान(ं?) स्मृत्यन्तरोक्तं वा गोचर्मधारणगोमूत्रस्नानादि । संयमवचनाद् इह तु वक्तव्यम् एवम् । गोघ्नो मासं पञ्चगव्यम् अश्नन् गोष्ठ एव गोर् उपसंनिधौ शयनं रात्रौ कुर्वन् दिवा च गोऽनुगामी यथा च गावः स्वेच्छया सुखेन गच्छन्ति तथा गच्छन्तीनां परिचारकत्वेनानुगामी स्याद् इत्य् अर्थः । ततो ऽन्ते गोप्रदानं कृत्वा शुद्धः स्यात् । लिङ्गस्य चानभिव्यक्तत्वाद् ऋषभधेनुदानं च यथालिङ्गं योज्यम् ॥ २६६ ॥

 

_तथेदम् अन्यद् गोवध एव ।_

 

                    	**कृच्छ्रं चैवातिकृच्छ्रं च चरेद् वापि समाहितः ।**

**              	दद्यात् त्रिरात्रं वोपोष्य ऋषभैकादशास् तु गाः ॥ ३।२६७ ॥**

 

अत्र "कृच्छ्रं चैव" इत्य् एवकाराद् अपिशब्दाच् चैकैकम् अपि प्रायश्चित्तम् इति गम्यते । अतश् चैतानि प्रायश्चित्तानि त्रीणि कृच्छ्रम् अतिकृच्छ्रम् उभयं च । समाहितशब्दश् च पूर्ववत् स्मृत्यन्तरोक्तधर्मप्राप्त्यर्थः । तथेदम् अन्यत्: त्रिरात्रोपोषितो दश गा एकादशम् च ऋषभं दद्यात् । एवम् एतानि पञ्च गोघ्नप्रायश्चित्तानि श्लोकद्वयोक्तानि विषयव्यवस्थया योज्यानि । <span style="text-decoration:underline;">केचित्</span> त्रीण्य् एवैतानीति व्याचक्षते, कृच्छ्रातिकृच्छ्रयोः समुच्चितयोर् एव प्रायश्चित्तत्वात् । तथा सति त्रीण्य् अपि समानत्वाद् इच्छयैव विकल्प्यन्ते । <span style="text-decoration:underline;">अन्ये</span> तु पञ्चगव्यं पिबन् मासं कृच्छ्रं चैवातिकृच्छ्रं च चरेद् इत्य् एकम् एवेच्छन्ति । अपिशब्दाच् च अपि वा पूर्वानपेक्षं कृच्छ्रं चैवातिकृछ्रं चेत्य् एवं योजयन्ति, स्मृत्यन्तरानुसारात् । तथा च हारीतो मानवं त्रैमासिकम् अभिधायाह ।

                    	पञ्चगव्येन वा मासं स्थित्वा कृच्छ्रद्वयं चरेत् । इति ।

अविशेषाभिधाने ऽपि चैतदनुसाराद् एव द्वितीयम् अतिकृच्छ्रं प्रत्येतव्यम् ॥ २६७ ॥

 

_एतद् एवोपपातकान्तरेष्व् अपि प्रायश्चित्तान्तरैः सह वैकल्पिकत्वेनातिदिशति ।_

 

**                    	उपपातकशुद्धिः स्याद् एवं चान्द्रायणेन वा ।**

**              	पयसा वापि मासेन पराकेणापि वा पुनः ॥ ३।२६८ ॥**

 

सर्वस्यैवोपपातकमध्यपठितस्यायाज्ययाजनपारदार्यादेर् उपपातकस्यैवं पूर्वश्लोकद्वयोक्तैर् गोघ्नप्रायश्चित्तैः शुद्धिः स्यात् । यद् वा चान्द्रायणेन । यद् वा मासं पयोव्रतत्वेन । यद् वा पराकेण । पराको द्वादशरात्रोपवासः । पुनःशब्दाच् च व्यस्तसमस्ततया प्रयोगो ऽभ्यासेन च । स्मृत्यन्तरानुसाराच् च व्यवस्था कल्पनीया । अत्र च स्मृत्यन्तरेष्व् अनेकप्रकाराणि गोघ्नप्रायश्चित्तानि पठ्यन्ते । तथोपपातकान्तरेष्व् अपि । वैशेषिकाणि च बहुषु बहूनि पठ्यन्ते । तेषाम् अपि तु प्रसङ्गनिरूपणा युक्तैव कर्तुम् । यथा तावन् मानवे:

                    	एतैर् व्रतैर् अपोहेयुर् महापातकिनो  मलान् ।

                    	उपपातकिनस् त्व् एवम् एभिर् नानाविधैर् व्रतैः ॥

इत्य् उक्त्वोक्तम्:

                    	उपपातकसंयुक्तो गोघ्नो मासं यवां पिबेत् ।

                    	कृतवापनो वसेद् गोष्ठे चर्मणा तेन संवृतः ॥

                    	चतुर्थकालम् अश्नीयाद् अक्षारलवणं मितम् ।

                    	गोमूत्रेणाचरन् स्नानं द्वौ मासौ नियतेन्द्रियः ॥

                    	दिवानुगच्छेत् ता गास् तु तिष्ठन्न् ऊर्ध्वं रजः पिबेत् ।

                    	शुश्रूषित्वा नमस्कृत्वा रात्रौ वीरासनी वसेत् ॥

                    	तिष्ठन्तीषु च तिष्ठेत व्रजन्तीष्व् अप्य् अनुव्रजेत् ।

                    	आसीनासु तथासीत नियतो वीतमत्सरः ॥

                    	आतुराम् अभिषक्तां च चोरव्याघ्रादिभिर् भयैः ।

                    	पतितां पङ्कलग्नां च सर्वप्राणैर् विमोक्षयेत् ॥

                    	उष्णे वर्षति शीते वा मारुते वाति वा भृषम् ।

                    	न कुर्वीतात्मनस् त्राणं गोर् अकृत्वा तु शक्तितः ॥

                    	आत्मनो यदि वान्येषां क्षेत्रे गेहे ऽथ वा खले ।

                    	भक्षयन्तीं न कथयेत् पिबन्तं चैव वत्सकम् ॥

                    	अनेन विधिना यस् तु गोघ्नो गा अनुगच्छति ।

                    	स गोहत्याकृतं पापं त्रिभिर् मासैर् व्यपोहति ॥

केचित् तु "त्रिभिर् वर्षैः" इति पठन्ति ।

                    	ऋषभैकदशा गास् तु दद्यात् सुचरितव्रतः ।

                    	अविद्यमाने सर्वस्वं वेदविद्भ्यो निवेदयेत् ॥

                    	एतद् एव व्रतं कुर्युर् उपपातकिनो द्विजाः ।

                    	अवकीर्णिवर्जं सुद्ध्यर्थं चान्द्रायणम् अथापि वा ॥ इति । (म्ध् ११।१०७–११७)

आङ्गिरसेनाप्य् एवम् एवोक्तम् ।

                    	उपपातकसंयुक्तो गोघ्नो भुञ्जीत यावकम् ।

                    	अक्षारलवणं रूक्षं षष्ठे काले ऽस्य भोजनम् ॥

                    	कृतवापनो वसेद् गोष्ठे चर्मणा तेन संवृतः ।

                    	द्वौ मासौ स्नानम् अप्य् अस्य गोमूत्रेण विधीयते ॥

                    	पानशौचक्रियाकार्यम् अद्भिः कुर्वीत केवलम् ।

                    	व्रतवद् धारयेद् दण्डम् अमन्त्रां चैव मेखलाम् ॥

                    	गाश् चैवानुव्रजेन् नित्यं रजस् तासां पिबेत् सदा ।

                    	गोमतीं च जपेद् विद्याम् ॐकारं वेदम् एव च ॥

अन्यत् तु सर्वं मानवेनाविशिष्टम् । अयं तु विशेषः:

                    	अनेन विधिना यस् तु गोघ्नो गा अनुगच्छति ।

                    	स गोहत्याकृतं द्वाभ्यां मासाभ्यां वै व्यपोहति ॥ इति ।

तथा "दक्षिनायाम् अविद्यमानायां तद्वर्णं तल्लिङ्गं वोपपादयेत्" इति । संवर्तस् तु ।

                    	गोघ्नः कुर्वीत संस्थानं गोष्ठे गोर् उपसंनिधौ ।

                    	तत्रैव शयनं चास्य मासार्धं क्षितिशायिनः ॥

                    	सक्तुयावकभैक्षाणि पयो दधि च संयतः ।

                    	एतानि क्रमशो ऽश्नीयान् नरस् तत्पापमोक्षकः ॥

                    	शुध्यते सो ऽर्धमासेन नखरोमविवर्जितः ।

                    	स्नानं त्रिषवणं कुर्यात् संयतो वीतमत्सरः ॥

                    	गायत्रीं च जपेन् नित्यं पवित्राणि च सर्वशः ।

                    	पूर्णे चैवार्धमासे तु स विप्रान् भोजयेत् ततः ॥

                    	भुक्तवत्सु तु विप्रेषु गा दद्याच् छक्तितो द्विजः । इति ।

तथा कश्यपेन गोवधम् एवाधिकृत्योक्तम्: "प्रायश्चित्तम् अकामावाप्तौ, कामकृते ऽप्य् एके" । दोग्ध्र्यादीनां प्रायश्चित्तं दोग्ध्रीधमनदानेन । तदामयाशङ्कायां च घण्टाभरणभूषणयोजने वा पानतैलौषधभेषजक्रियाभिर् विनियोगैर् व्यापन्नानां प्रायश्चित्तम्: "ब्राह्मणेभ्यो निवेदयित्वा सशिखं वपनं कृत्वा प्राजापत्यं कृच्छ्रम् आचरेत् । चीर्णान्ते (?) धेनुं तिलधेनुं दद्यात्" इति काश्यपः । अथान्यो वर्णः: "तेन चर्मणा प्रावृतो मासं गोष्ठे वसेत् । त्रिषवणस्नायी नित्यं पञ्चगव्याहारः षष्ठान्नकालं पयोभक्षी वा गच्छन्तिष्व् अनुगच्छेत् तासु स्तब्धासु नोपविशेत् । नातिप्लवं गच्छेत् । न विषमेणावतारयेत्, नाल्पोदके नाल्पयवसे वा । अन्ते ब्राह्मणतर्पणं कुर्यात् । धेनुं तिलधेनुं वा दद्यात्" इति काश्यपः । तथा शाङ्खे ऽपि: "गोघ्नः पञ्चगव्याहारः पञ्चविंशतिरात्रं तिष्ठेत् । सशिखं वपनं कृत्वा गोचर्मणा प्रावृतो गा अनुगच्छेत् । गोष्ठे वसेत् । गोप्रदानं च कुर्यात्" इति । वासिष्ठे तु: "गां चेद् धन्यात्, तस्याश् चर्मणार्द्रेण प्रावृतः षण्मासं कृच्छ्रं तप्तकृच्छ्रं वानुतिष्ठेत् । तयोर् विधिः" (वध् १८–१९) इति तत्स्वरूपम् उक्त्वा, "ऋषभवेहतौ च दद्याताम्" (वध् २२) इत्य् उक्तम् । पैठीनसिनापि: "गोघ्नो यवागूं प्रसृतितण्डुलशृतां मासं बुञ्जानो गोभ्यः प्रियं कुर्वाणः शुध्येत्" इति । सुमन्तुस् तु: "गोघ्नस्य गोष्ठे शयनं द्वादशरात्रं पञ्चगव्यभोजनं गवाम् अनुगमनं च" इति । तथा यमो ऽपि ।

                    	पादपाशनिबन्धाद् वा अतियोक्त्रातिवाहनात् ।

                    	नदीकान्तारसन्तारश्वभ्रभृग्वद्रिपातनात् ॥

                    	एवं गौर् म्रियते यत्र तत्र शुद्धिर् विधीयते ।

                    	सशिखं वपनं कृत्वा मौनी कौपीनवस्त्रधृक् ॥

                    	गोमूत्रयावकं मासम् अश्नन् गोभिः समं व्रजेत् । इति ।

तथात्रैवापरम् ।

                    	उपपातकसंयुक्तो गोघ्नो भुञ्जीत यावकम् । (च्ड़्। म्ध् ११।१०८)

इत्य् आङ्गिरसेनैवाविशिष्टं ग्रन्थतो ऽर्थतश् च । अयं तु विशेषः ।

                    	गायत्र्या दशसाहस्रं जप्यं कुर्वीत चाह्निकम् ।

                    	गोमतीं च जपेद् विद्याम् ।

इत्यादि च । तथा ।

                    	गोसहस्रं शतं वापि दद्यात् सुचरितव्रतः ।

                    	अविद्यमाने सर्वस्वं वेदविद्भ्यो निवेदयेत् ॥ इति । (च्ड़्। म्ध् ११।११६)

गौतमे च "गां च वैश्यवत्" (ग्ध् २२।१८) इत्य् अतिदेशः कृतः । वैश्यवधे च "प्राकृतं त्रैवार्षिकं ब्रह्मचर्यम् ऋषभैकादशाश् च गा दद्यात्" (ग्ध् २२।१५) इत्य् एवम् । बृहस्पतिना तु ।

                    	द्वादशाहेन गोघाती तस्मात् पापात् प्रमुच्यते ।

                    	क्षीराहारो भवेत् तत्र क्षीरदध्यशनो ऽपि वा ॥

तथेदम् अन्यत् ।

                    	गायत्र्या दशसाहस्रं जपेद् वा यावकाशनः ।

                    	निर्मुण्डं वपनं कृत्वा मौनी कौपीनवस्त्रधृक् ॥

                    	गवां मध्ये वसेद् गोष्ठे दिवा ताभिः समं व्रजेत् ।

                    	चीर्णान्ते तु द्विजातिभ्यो दद्याद् गां हेमम् एव च ॥

तथेदं तत्रैवान्यत्: "द्वादशरात्रं पञ्चगव्याहारः षड्रात्रं वा यावकाहारो गोष्ठे वसेत् । देशकालशरीरशक्त्यनुरूपं वा भवेत् । श्मश्रुनखाद्यपनयनं कृत्वा ब्राह्मणान् प्रणिपत्यानुज्ञातो ऽन्ते गां वृषं वा तद्वधे दद्यात् । ब्राह्मणान् भोजयित्वा शुध्येद् इत्य् आह बृहस्पतिः" इति । शातातपे तु: "त्रीन् कृच्छ्रान् प्राजापत्यादीन् आचरेद् गोमतीं च जपेत्" इति । पाराशरे तु:

                    	गवां बन्धनयोक्त्रेषु भवेन् मृत्युर् अकामतः ।

                    	अकामतः कृतं पापं ब्राह्मणेभ्यो निवेदयेत् ॥ (प्स्म् ८।१)

इत्य् उपक्रम्य,

                    	सशिखं वपनं कृत्वा त्रिसंध्यम् अवगाहनम् ।

                    	गवाम् मध्ये वसेद् रात्रौ गोभिः समं व्रजेत् ॥ (प्स्म् ८।३१)

इत्यादिगोऽनुगमनप्रकारम् उक्त्वा, प्राजापत्यं कृच्छरम् उक्तम्: "ततश् चीर्णान्ते ब्राह्मणभोजनम् अनडुत्सहितधेनुदानं च" इति । एवं स्मृत्यन्तरेष्व् अप्य् एवंविधान्य् एव गोवधप्रायश्चित्तानि । अत्र च स्वयंभुवा:

                    	उपपातिकिनस् त्व् एवम् एभिर् नानाविधैर् व्रतैः । (म्ध् ११।१०७)

इत्य् उक्त्वोक्तम्: "उपपातकसंयुक्तो गोघ्नः" इत्यादि (म्ध् ११।१०८) । तेन ज्ञायते अस्त्य् उपपातकव्यतिरेकेणापि गोघ्नत्वम् । अन्यथा तु विशेषणानर्थक्यम् एव स्यात् । तच् च द्विविधम्: किंचिदुपपातकसंयोगाद् अतिरिक्तं पातकान्तःपाति, किंचिच् चोपपातकाद् न्यूनम् । तत्र यद् "उपपातकसंयुक्तो गोघ्नः" इत्य् एवम् उपक्रम्य पठ्यते यथाङ्गिरसे, तस्य मानवेन वैकल्पिकत्वम् । यत् तु मानवाद् गुरुतरम् असंयुक्तं च यथा गौतमीयम्, यथा याम्ये:

                    	गोसहस्रं शतं वापि दद्यात् सुचरितव्रतः ।

इति, तत्र च "उपपातकसंयुक्तो गोघ्नः" इत्य् एवंरूपत्वाद् उपक्रमस्य एतद् मानवेनाविशिष्ठत्वाद् वैकल्पिकत्वेन व्याख्येयम् । अन्यत् तु सहस्रदक्षिणात्मकं पातकोचितत्वाद् गौतमीयवैकल्पिकत्वेन । शतदानम् अपि तस्मिन्न् एव विषये ऽनुबन्धाद्यपेक्षया योज्यम् । यानि तु न्यूनानि शङ्खयाज्ञवल्क्यप्रचेतःप्रभृतिषु, तान्य् उपपातकसंयुक्तत्वेनानुपदेशाद् अल्पत्वाच् च प्राग् उपपातकाद् द्रष्टव्यानि । तत्र च क्रत्वर्थानां गवां वधे मानवाद् अभ्यधिकानां विषयः । इतरत्र तु वधायैव प्रवृत्तस्य यो वधः, स उपपातकसंयोगः । यस् त्व् अन्यार्थं प्रवृत्तस्य भवति, स यद्य् उपपातकमध्ये पठ्यते, तथापि न्यून एव, "उपपातकसंयुक्तो गोघ्नः" इति विशेषणसामर्थ्यात् । न चात्र परिग्रहालोचनया विषयव्यवस्था युक्ता, तस्य वधं प्रत्य् अनुपयोगात् । यत् तु ब्राह्मणसंस्थगोहरणे दण्डभूयस्त्वम् उक्तम्:

                    	गोषु ब्राह्मणसंस्थासु स्थुरिकायाश् च भेदने ।

                    	पसूनां हरणे चैव दण्डः कार्यो ऽर्धपादिकः ॥

इति, तत् तस्मिन्न् एव स्तेयप्रकरणे युक्तम् । तत्र हि यदीयं यच् च द्रव्यं ह्रियते, तत्स्वरूपापेक्षयैव दण्डविशेषनिरूपणात् । इह तु यद्य् अप्य् आत्मीया हन्यते, तथापि तावद् एवाभ्यधिकं वा प्रायश्चित्तं स्यात् । अतो ऽत्र कस्येयं गौर् इत्य् एतन् नोपयुज्यते । ततश् च हीनसात्कृताया उत्तमसात्कृतायाश् च वधे हन्तृगतानुबन्धापेक्षयैव विषयकल्पना । वचनात् तु क्रत्वर्थहिंसायां दोषातिरेकावगतिः, यथाह शङ्खः:

                    	मारुताः पशवो याज्ञाः दैवीश् च मरुतो दिशः ।

                    	वैश्यहत्याव्रतं कुर्याद् अतस् तेषां प्रमापणे ॥ इति ।

यद्य् अपि चात्र पशुमात्र उक्तम्, तथापि गौतमीयाद् "गां च वैश्यवत्" (ग्ध् २२।१८) इति वचनाद् गोविषयम् एवैतद् इति द्रष्टव्यम् । अन्यत्रापि च महतां प्रायश्चित्तानाम् एषैव प्रक्रिया योज्या । यथा स्वायम्भुवे:

                    	मार्जारनकुलौ हत्वा चाषं मण्डूकम् एव च ।

                    	श्वगोधोलूककाकांश् च शूद्रहत्याव्रतं चरेत् ॥ इति । (म्ध् ११।१३१)

क्रत्वर्थानाम् एवैषां वध एतच् छूद्रहत्याप्रायश्चित्तं स्यात् । एवं स्मृत्यन्तरेष्व् अपि । यथा गौतमे: "मण्डूकनकुलकाकबिम्बदहरमूषिकाश्वहिंसासु च" इति (ग्ध् २२।१९) । अत्रापि शूद्रहत्याव्रतम् एव चशब्देनोपदिष्टम् । बिम्बः कृकलासः । दहरमूषिका चुच्छुन्दरिका । मानवात् तु गुरुतरम् एतत् । मानवे ऽप्य् उक्तम्:

                    	एतद् एव व्रतं कृत्स्नं षण्मासाञ् छुद्रहा चरेत् ।

                    	ऋषभैकादशा वापि दद्याद् विप्राय गाः सिताः ॥ इति । (म्ध् ११।१३०)

गौतमे तु: "शूद्रवधे संवत्सरं प्राकृतं ब्रह्मचर्यम् ऋषभैकादशा गाश् च दद्यात्" इति (ग्ध् २२।१६) । अत्रापि मानवं ब्राह्मणस्य क्रत्वर्थशूद्रवधे च । गौतमीयं त्व् अब्राह्मणविषयम् । एवम् अन्यत्रापि क्रत्वर्थपुरुषार्थापेक्षया हन्तृगतानुबन्धापेक्षया च हिंसाप्रायश्चित्तानां विषयकल्पना कर्या । <span style="text-decoration:underline;">केचित्</span> तु समुच्चितानां मण्डूकादीनां वध एतद् इति वर्णयन्ति । <span style="text-decoration:underline;">तत् तु</span> "हिंसासु च" (ग्ध् २२।१९) इति बहुवचनान् न्याय्विरोधाच् चायुक्तम् । अतः क्रत्वर्थविषयतयाइव व्याख्येयम् । तत्र च क्रत्वर्थाम् अग्निहोत्रादिसाधनभूतां गां हत्वाकामतो वासिष्ठम्, कामतस् तु गौतमीयम् । सोमयागाङ्गभूतानां सोमक्रयण्यादाव् अकामतो गौतमीयं, कामतस् तु याम्यं गोसहस्रदानम् इति । एवम् अन्यान्य् अप्य् एवंप्रकाराणि व्याख्येयानि । पुरुषार्थायास् तु कामतो वधे मानवम्, अकामतस् त्व् आततायित्वेन वा याज्ञवल्कीयम् । अकामेन चान्धकारादौ गौर् इत्य् एवम् अजानतो मृगव्याद्यधिकृतस्यास्त्य् एव वधप्रसङ्गः । <span style="text-decoration:underline;">ननु</span> आततायिवधे नैव दोषो युक्तः । <span style="text-decoration:underline;">सत्यम्</span>, पशूनां त्व् अबुद्धिपूर्वत्वात् प्रवृत्तेर् न मानुषैस् तुल्यकल्पत्वं युक्तम् । तथा च सुमन्तुः: "नाततायिवधे प्रायश्चित्तम् अन्यत्र गोब्राह्मणेभ्यः" इति । अतस् तद्वधे ऽपि प्रायश्चित्तम् अस्त्य् एव, आत्मत्राणपरत्वात् त्व् अकामत एव तत्र वध इति प्रायश्चित्ताल्पत्वं युक्तम् । यानि तु विशेषेणैव पठ्यन्ते, यथा:

                    	गवां बन्धनयोक्त्रेषु भवेन् मृत्युर् अकामतः । (प्स्म् ८।१)

इति पाराशरे, तानि श्रुतित एव व्यवस्थितानि । न चास्मिन् विषय उपपातकत्वम् । अतो यत् सामान्येनोच्यते:

                    	प्रायश्चित्तीयतां प्राप्य दैवात् पूर्वकृतेन वा ।

                    	न संसर्गं व्रजेत् सद्भिः प्रायश्चित्ते ऽकृते द्विजः ॥ (म्ध् ११।४७)

इति, तत् पातकोपपातकविषयत्वाद् एवंविधे गोवधे न स्यात्, यत्रैवोपपातकत्वं तत्रैव भवति, न तु बन्धन्योजनादौ, व्यवहारोच्छेदप्रसङ्गात् । अतो यदि संगोपनाद्यर्थं बन्धने कृष्याद्यर्थं वा योजने तत्कृतो वधः स्यात्, ततः पाराशर्यं विज्ञेयम् । यत् तु:

                    	सायं संयोजनार्थाय न दुष्येद् रोधबन्धयोः । (प्स्म् ९।१)

इति, तद् रोधबन्धाव् एव निर्दोषौ न तु तन्निमित्तो वधो ऽपि । तथा चान्यत्रोक्तम्:

                    	औषधं स्नेहम् आहारं दद्याद् गोब्राह्मणस्य तु ।

                    	तन्निमित्तं विपन्ने ऽपि पुण्यम् एव न पातकम् ॥

इति, अन्यत्रास्त्य् एव दोष इति गम्यते । अन्ये तु संवर्त एवेमं श्लोकं पठन्ति:

                    	निरुद्धानां गृहे वापि वने वा श्वापदादिभिः ।

                    	विद्युत्सर्पाग्निभिर् वापि मरणे नास्ति पातकम् ॥

इति, तत् पुनर् विचार्यम् । यत् तु संवर्त एव:

                    	एकश् चेद् बहुभिः कश्चिद् दैवाद् व्यापादितो भवेत् ।

                    	पादं पादं हि हत्यायाश् चरेयुस् ते पृथक् पृथक् ॥

इति, तद् गोवधप्रकरणे ऽपि श्रुतं ब्राह्मणादिहिंसास्व् अपि द्रष्टव्यम्, कश्चिद् इत्य् अविशेषोपदेशात् । अयं चास्य विषयः: दुर्बलहिंसायां बहवो यदि मोचनसमर्थाः प्रत्येकं संभूय वा स्युः, तत्र यद्य् अन्योन्यापेक्षया विमोचनं न कृतं कथंचिद् दैवयोगात्, तत्रैकस्य यत् प्रायश्चित्तं प्राप्नोति, तस्य पादेनैकैकः शुध्यतीत्य् अभिप्रायः । पाराशर्योक्तं च सर्ववर्णानाम् अविशेषेणैव स्यात्, अविशेषोपदेशाद् एव । संवर्तोक्तं तु यदि कथंचिद् गां मरणायागतां वधाद् अन्येन न शक्नोति परिहर्तुम्, ततश् त्रैवर्णिकस्य द्रष्टव्यम्: "गोघ्नस्यापि प्रवक्ष्यामि निष्कृतिम्" इति । अपिशब्दो ऽत्र रहितत्वं वधस्य ज्ञापयति । अतो जपोपदेशाद् एवंभूते साक्षाद् वधे द्रष्टव्यम् । आङ्गिरसं तु मानवेन वैकल्पिकम् । तद् अपि जपोपदेशात् त्रैवर्णिकानाम् एव कामकृते वधे द्रष्टव्यम् । काश्यपीयं तु दोग्ध्र्यादिसंयोगेनैव चोदितत्वात् सुज्ञानम् एव । दोग्ध्री आदिर् येषां ते दोग्ध्र्यादयः । तत्र दोग्धुं यन्त्रितायां व्यापत्तौ तदर्थ एव च धमने । या गौर् मृतवत्सादिका, तस्या धमनं क्रियते । तद् गोजीविनां प्रसिद्धम् । एवं घण्टाभरणादि विक्रयाङ्गतया यत् क्रियते, स्नेहौषधदानाद्य् अपि विक्रयाद्यर्थतयैव शीघ्रपोषणविवक्षया यत् क्रियते, तत् प्रत्येतव्यम् । एतद् अपि सार्ववार्णिकम् एव । द्वितीयं तु काश्यपोक्तं शूद्रस्यैव सांवर्तेनैकविषयं द्रष्टव्यम् । पञ्चगव्याहारत्वे च प्रत्यहं भोजनम् । पयोभक्षित्वे तु षष्टान्नकालता । समानम् अन्यत् । शङ्खोक्तम् अप्य् अस्मिन्न् एव विषये शक्त्यपेक्षया योज्यम् । पैठीनसीयं त्व् अस्मिन्न् एव विषये ऽनुगमनासमर्थस्य स्त्र्यादेर् द्रष्टव्यम् । सुमन्तुविहितं तु यदि गृहक्षेत्रखलादाव् उपद्रवं कुर्वती गौर् अभिहन्यमाना श्वभ्रादौ कथंचिद् पतति, तद्विषयं स्त्र्यादीनाम् एव । समर्थानां चास्मिन्न् एव विषये याम्यम्:

                    	पादपाशनिबन्धाद् वा अतियोक्त्रातिवाहनात् ।

इत्य् उपक्रम्य यद् विहितिम्:

                    	गोमूत्रयावकं मासम् अश्नन् गोभिः समं व्रजेत् ।

इत्य् एतद् विज्ञेयम् । यत् तु तत्रैव:

                    	उपपातकसंयुक्तो गोघ्नो भुञ्जीत यावकम् ।

इत्यादि, तद् आङ्गिरसेन तुल्यकल्पम् । यत् तु तत्रैव:

                    	गोसहस्रं शतं वापि दद्यात् सुचरितव्रतः ।

इति, तद् गौतमीयवैकल्पिकत्वेन क्रत्वर्थगोवधविषयं व्याख्यातम् एव । बार्हिष्पत्यं तु "द्वादशाहेन गोघाती" इत्य् एतत् पाराशर्येण वैकल्पिकं त्रैवर्णिकानाम् एव । लक्षजपस् तु ब्राह्मणानाम् एव,

                    	जप्येनैव तु संसिध्येद् ब्राह्मणो नात्र संशयः । (म्ध् २।८७)

इति वचनात् । यत् तु तत्रैव "द्वादशरात्रं पञ्चगव्याहारः" इति, तत् सौमन्तवेन वैकल्पिकम् । यत् तु तत्रैव "षड्रात्रं यावकाहारः" इति, तत् तस्मिन्नेव विषये बालवृद्धाद्यपेक्षया योज्यम् । शातातपोक्तं तु संवर्तोकवैकल्पिकत्वेनानुबन्धविशेषापेक्षया योज्यम् । एवं योगीश्वरोक्तानाम् अपि परस्परतो विषयकल्पना । सर्वत्रैव च प्रायश्चित्तप्रकरणे,

                    	जातिशक्तिगुणापेक्षं सकृद् बुद्धिकृतं तथा ।

                    	अनुबन्धं परिज्ञाय प्रायश्चित्तं प्रकल्पयेत् ॥

इत्य् एतद् एव संक्षेपसूत्रम् । तथा:

                    	अनुक्तनिष्कृतीनां तु पापानाम् अपनुत्तये ।

                    	शक्तिं चावेक्ष्य पापं च प्रायश्चित्तं प्रकल्पयेत् ॥ इति । (म्ध् ११।२०९)

तथा:

                    	ते यां वेदविदो ब्रूयुस् त्रयो ऽप्य् एनःसु निष्कृतिम् ।

                    	सा तेषां पावनाय स्यात् पवित्रं विदुषां हि वाक् ॥ इति । (म्ध् ११।८५)

एवं सर्वत्रापि योज्यम् । अयाज्ययाजनादाव् उपपातकवर्गे गोघ्नप्रायश्चित्तातिदेशाद् विशेषविहितैः सह विषयकल्पना कार्या । विशेषविहितं चैकं तावत् स्वायंभुवे:

                    	एतद् एव व्रतं कुर्युर् उपपातकिनो द्विजाः ।

                    	अवकीर्णिवर्जं शुद्ध्यर्थं चान्द्रायणम् अथापि वा ॥ इति । (म्ध् ११।११७)

अथशब्दापिशब्दाभ्यां च स्मृत्यन्तरोकानाम् उपक्षेपः । तत्र चान्द्रायणं गोघ्नप्रायश्चित्तेन वैकल्पिकम्, द्विजग्रहणात् तद्विषयम् एव । यद् अपि योगीन्द्रोक्तम्:

                    	उपपातकशुद्धिः स्याद् एवं चान्द्रायणेन वा । (य्ध् ३।२६८)

इति, "एवम्" इति गोघ्नप्रायश्चित्तानां पूर्वश्लोकविहितानाम् अतिदेशः । चान्द्रायणं च,

                    	यथाकथंचित् पिण्डानां चत्वारिंशच् छतद्वयम् । (य्ध् ३।३२२)

इत्य् एतत् प्रत्येतव्यम् । तेनैतत् सार्ववर्णिकं सर्वोपपतकेषु द्रष्टव्यम् । शक्त्यपेक्षयैव च "पयसा वापि मासेन" इत्य् एतद् अपि विकल्पेनैव । "पराकेणापि वा पुनः" इत्य् अत्र चापिशब्दात् पुनःशब्दाच् च "जातिशक्तिगुणापेक्षम्" इत्य् एतच्छ्लोकानुसारेण पुनर् अपीत्य् एवं योज्यम् । तथा चान्द्रायणेन पयसा वापीत्य् एवं व्यस्तसमस्ततयानुबन्धानुसारेण कल्पनेत्य् एषा दिक् । यत्र चोपपातके विशेषविहितम् अस्ति, तत्र तद् अपि विषयव्यवस्थया स्यान् न तु विशेषविहितत्वात् सामान्यस्यानङ्गीकरणम्, उपपातकमध्यपाठस्यानर्थक्यप्रसङ्गात्, यथा व्रात्यतायाम् उपनयनकालातिक्रमे प्राक् षोषशाद् वर्षात् पारस्करोक्तम् "कालातिक्रमे नियतवद्" इति (पार्ग् २।५।४१) । नियतवद् इति चाविज्ञाने प्रतिमहाव्याहृतितिसृभिर् होमः, सर्वाभिश् चतुर्थं सर्वप्रायश्चित्तं चेत्य् एतद् व्याचक्षते । तच् चैतद् आद्यौपनायनिककालातिक्रमे प्रायश्चित्तम् । उपनीयमानस्य तु

                    	त्रिष्टुभं ब्राह्मणो ऽतीय प्राजापत्यं समाचरेत् ।

                    	अशक्तौ पादशः कुर्यात् ततः संस्कारम् अर्हति ॥

इति हारीतवचनात्, कृतप्रायश्चित्तस्यैवोपनयनम् इति गम्यते । परतस् तु षोडशाद् वर्षान् मानवम्:

                    	येषां द्विजानां सावित्री नानूच्येत यथाविधि ।

                    	तांश् चारयित्वा त्रीन् कृच्छ्रान् यथाविध्य् उपनाययेत् ॥ इति । (म्ध् ११।१९१)

एतद् आ द्वाविंशतेर् वर्षाद् अनुपनीतस्य ब्राह्मणस्य, "पूर्वः पूर्व उत्तरोत्तरकालातिकमणे पतति" इति शङ्खवचनात् । गौतमानुसारेण सर्वेषाम् अयम् एव कालः, "द्व्यधिकाया वैश्यस्य" (ग्ध् १।१४) इत्य् उक्तत्वात्, "अत ऊर्ध्वं पतितसावित्रीका भवन्ति"  (वध् ११।७४) इति वचनात् । ततः परं च वासिष्ठम्: "उद्दालकव्रतं चरेद् द्वौ मासौ यावकेन वर्तयेद् मासं पयसा अर्धमासम् आमिक्षया अष्टरात्रं घृतेन षड्रात्रम् अयाचितेन त्रिरात्रम् अब्भक्षो ऽहोरात्रम् उपवसेद् अश्वमेधावभृतं वा गच्छेत्" इति (वध् ११।७६–७८) । यदि त्व् आद्याद् उपनयनकालाद् आरभ्याष्टाचत्वारिंशद्वर्षाणि नोपनीतस् ततो ऽस्य व्रात्यस्तोमः, "यो व्रतकालम् असंस्कृतो ऽतिक्रामेत्, स आद्येन यजेत" इति व्रात्यस्तोमोपदेशात् । ये तूपनीताः सन्तो ऽनधीत्य वेदम् अन्यत् किम् अपि कृतवन्तः, न च संध्योपासनादि त्यक्तम्, अधीत्य वा यैः संध्योपासनाद्याचरणे शैथिल्यं कृतम्, ते ऽपि त्रीणि कृच्छ्राणि यत्नेन कृत्वा वेदं पठेयुः, आचारेषु च प्रयत्निनो भवेयुः । यथाह मनुः:

                    	प्रायश्चित्तं चिकीर्षन्ति विकर्मस्थास् तु ये द्विजाः ।

                    	ब्रह्मणा च परित्यक्तास् तेषाम् अप्य् एतद् आदिशेत् ॥ इति । (म्ध् ११।१९२)

गोघ्नप्रायश्चित्तस्य चोद्दालकव्रतवैकल्पिकत्वम्, चान्द्रायणस्य तु कृच्छ्रत्र्येणेति । एवम् अन्यान्य् अपि स्मृत्यन्तराणि व्याख्येयानि । स्तेयादिष्व् अप्य् अयम् एव मार्गः । ग्रन्थव्याख्यायां च निपुणतो वक्ष्यामः । प्रकृतम् इदानीम् उच्यते ॥ २६८ ॥

 

_स्त्रीशुद्रविट्क्षत्रवधस्योपपातकमध्यपाठात् सामान्येन प्रायश्चित्तम् उक्तम् एव "उपपातकशुद्धिः स्याद् एवं चान्द्रायणेन वा" इत्यादिना _(य्ध् ३।२६८)_ । इदानीं तु तेषाम् एव वैशेषिकं वक्तुम् आह ।_

 

                    	**ऋषभैकसहस्रा गा दद्यात् क्षत्रवधे पुमान् ।**

**              	ब्रह्महत्याव्रतं वापि वत्सरत्रितयं चरेत् ॥ ३।२६९ ॥**

**              	वैश्यहाब्दं चरेद् एतद् दद्याद् वैकशतं गवाम् ।**

**              	षण्मासाञ् छूद्रहा वापि दद्याद् वा धेनवो दश ॥ ३।२७० ॥**

 

ऋषभ एको ऽधिको यासां सहस्रस्य ता ऋषभैकसहस्राः । स्पष्टम् अन्यत् । पुमान् इति च शूद्रस्यैवैतत् क्षत्रियादिवधे प्रायश्चित्तम् इत्य् एवम् अर्थम् अकामतश् च । यथाह मनुः ।

                    	अकामतस् तु राजन्यं विनिपात्य द्विजोत्तमः ।

                    	ऋषबैकसहस्रा गा दद्याच् छुद्ध्यर्थम् आत्मनः ॥ इति । (म्ध् ११।१२७)

वृत्तस्थवधे चैतत्, "प्रमाप्य वैश्यं वृत्तस्थम्" (म्ध् ११।१२९) इति ज्ञापकात् । <span style="text-decoration:underline;">ननु</span> एतद् ब्राह्मणस्यैव, द्विजोत्तम इति वचनात् । <span style="text-decoration:underline;">नायं</span> द्विजोत्तम इति समानाधिकरणः, किं तर्हि, द्विज उत्तमो यस्येत्य् एवं बहुव्रीहिः प्रत्येतव्यः । कुत एतत्, अपकृष्टवधे चान्द्रायणोपदेशात् । तथा च द्वयोर् एव श्लोकयोर् द्विजोत्तमग्रहणं कृतम्:

                    	एतद् एव चरेद् अब्दं प्रायश्चित्तं द्विजोत्तमः ।

                    	प्रमाप्य वैश्यं वृत्तस्थं दद्याद् वैकशतं गवाम् ॥ इति । (म्ध् ११।१२९)

तृतीये तु,

                    	एतद् एवं व्रतं कृत्स्नं षण्मासाञ् छूद्रहा चरेत् । (म्ध् ११।१३०)

इत्य् अत्र नैवैतद् अस्ति, अनुपयोगात् । पूर्वत्र तु द्विज उत्तमो यस्य शूद्रस्य, क्षत्रियवैश्यौ वा । स यदि निकृष्टः सन्न् उत्कृष्टं हन्यात्, तदैव तत् कुर्याद् इत्य् एवमर्थं तद् वचनम् । इह तु सजातीयस्य हन्तुस् तद् वचनम् एवेत्य् अभिप्रेत्यावचनं युक्तं स्यात् । इतरथा त्व् आदाव् एवोक्तम् अधिकाराद् उत्तरत्रापि लभ्यत एवेति पुनर् न वाच्यम्, सर्वत्र वा वाच्यम् । अतो योगीश्वरीयात् पुनर्वचनाद् इह चोक्तन्यायानुसाराच् छूद्राभिप्रायेणैवैतद् इति युक्तम् । अतश् चोपपातकमध्य्पाठो ऽप्य् उत्कृष्टापेक्षयार्थवान् स्यात् । इतरथा तु तुल्यवद् उपपातकमध्ये संकीर्तनम् अबुद्धिपूर्वम् इव स्यात् । एवं च यच् छङ्खेनोक्तम्: "सर्वेषाम् अन्योन्यापकृष्टवधे चान्द्रायणम्" इति, तद् अपि समञ्जसं स्यात् । यदि त्व् अवश्यं द्विजोत्तमवचनाद् ब्राह्मणस्यैवैतद् इत्य् एवं समर्थनीयम्, ततो वृत्तस्थवचनात् कर्मप्रयोगमध्यगतयोर् इत्य् एवं व्याख्येयम्, सोमयागव्यतिरिक्तेष्टिपश्वादिविषयत्वेन च सवनसंबन्धेन ब्रह्महत्यातिदेशात् । कर्मगतव्यतिरेकेण तूपपातकप्रायश्चित्तम् एव । तत्राप्य् अकामतश् चान्द्रायणम्, कामतस् तु गोघ्नप्रायश्चित्तम् । अनुबन्धाद्यपेक्षया च जपादिभिः प्रतिपूरणम् । अपकृष्टानां त्व् अकामत एतत् । कामतस् तु:

                    	तुरीयो ब्रह्महत्यायाः क्षत्रियस्य वधे स्मृतः ।

                    	वैश्ये ऽष्टमो ऽंशो वृत्तस्थे शूद्रे ज्ञेयस् तु षोडशः ॥ इति । (म्ध् ११।१२६)

अवृत्तस्थे तु संवर्तोक्तम्:

                    	प्रमाप्य क्षत्रियं मोहात् त्रिभिः कृच्छ्रैर् विशुध्यति ।

                    	प्राजापत्यातिकृच्छ्राभ्यां तप्तकृच्छ्रेण च क्रमात् ॥

                    	कृच्छ्रातिकृच्छ्रौ कुर्वीत स नरो वैश्यघातकः ।

                    	शूद्रं हत्वा तु कुर्वीत कृच्छ्रं सान्तपनं तथा ॥ इति ।

सोमव्यतिरिक्तक्रतुगते त्व् अकामतो निकृष्टस्य सजातीयस्य वा हन्तुः गौतमीयम्: "राजन्यवधे षड्वार्षिकं प्राकृतं ब्रह्मचर्यम् ऋषभैकसहस्राश् च गा दद्यात् । वैश्यवधे त्रैवार्षिकम् ऋषभैकशताश् च गा दद्यात् । शूद्रवधे तु संवत्सरम् ऋषभैकादशाश् च गा दद्यात्" (ग्ध् २२।१४–१६) इति । कामतस् तु वासिष्ठम्: "एवं राजन्यं हत्वाष्टौ वर्षाणि चरेत् षड् वैश्यं त्रीणि शूद्रम्" इति (वध् २०।३१–३३) । सवनस्थवधे तु शूद्रस्यापस्तम्बोक्तं ब्रह्महत्याप्रायश्चित्तम् (आप्ध् १।२४।६–२३) । सर्वत्र च जात्युत्कर्षापकर्षाव् आलोच्य विशेषः कल्पनीयः । उक्तं च: "जातिशक्तिगुणापेक्षम्" इति । शङ्खोक्तम् अपि गौतमीयेनैकार्थम् अनुबन्धानुसरेण योज्यम्: "चतुर्षु वर्णेषु प्रमाप्य द्वादश संवत्सरान् षट् त्रीन् एकं तदन्ते गोसहस्रं ततो ऽर्धं तस्यार्धम् तदर्धम् च दद्यात्" इति । <span style="text-decoration:underline;">केचित्</span> तु गौतमीयं ब्राह्मणसंबन्धेनैव मन्यन्ते । पूर्वसूत्राच् च "गर्भे चाविज्ञाते ब्राह्मणस्य" (ग्ध् २२।१३) इत्य् अतो ऽवच्छिद्य ब्राह्मणस्येत्य् उत्तरसूत्रेण योजयन्ति । ब्राह्मणस्य राजन्यवधे षड्वार्षिकम् इति । ततश् चैतदनुसाराद् एव मानवे ऽपि द्विजोत्तमवचनं विस्पष्टम् एव ब्राह्मणविवक्षयोपपन्नं स्यात् । <span style="text-decoration:underline;">तत् त्व् इदं</span> नातीव युक्तम् । एवं हि प्रत्युतानिष्टम् आपद्येत, ब्राह्मणवध एव राजन्यकर्तृके षड्वार्षिकव्रतप्रसङ्गात् । न च ब्राह्मणस्येत्य् एतत् कर्तृविशेषणम् "उभ्यप्राप्तौ कर्मणि" (पाण् २।३।६६) इति नियमात् । ततश् च ब्राह्मणस्य कर्मत्वापत्तेर् अनिष्टप्रसङ्गः । अत एवासहायप्रभृतिभिर् "गर्भे चाविज्ञाते ब्राह्मणस्य" इत्य् एव व्याख्यातम् । अतो यथोक्तैव विषयकल्पना । तथा चाम्नायः: "तस्माद् यद्य् अपि राजा परमतां गच्छति" इत्य् उपक्रम्य "वध एनं हिनस्ति स्वां योनिम् ऋच्छति स पापीयान् भवति यथा श्रेयांसं हिंसित्वा" (बाउ १।४।११) इति निकृष्टेन श्रेयसो वधं सिद्धवद् दृष्टान्तत्वेन दोषवत्तया दर्शयति । तथा च वाक्पारुष्ये स्वायंभुवम्:

                    	शतं ब्राह्मणम् आक्रुश्य क्षत्रियो दण्डम् अर्हति ।

                    	वैश्यो ऽध्यर्धं शते द्वे वा शूद्रस् तु वधम् अर्हति ॥ (म्ध् ८।२६७)

इत्य् अनेन निकृष्टानां यथोत्कर्षं दोषातिरेकम् आह । तथा:

                    	पञ्चाशद् ब्राह्मणो दण्ड्यः क्षत्रियस्याभिशंसने ।

                    	वैश्यस्य चार्धपञ्चाशच् छूद्रे द्वादशको दमः ॥ (म्ध् ८।२६८)

इति यथापकर्षम् अपकर्षः । तथा:

                    	एकजातिर् द्विजातिं तु वाचा दारुणया वदन् ।

                    	जिह्वायाः प्राप्नुयाच् छेदं जघन्यप्रभवो हि सः ॥ (म्ध् ८।२७०)

इति हेतुवन्निगदेनापकृष्टानाम् उत्कृष्टहिंसां गुर्वीम् आह । एवम् अन्यान्य् अपि दण्डपारुष्यादिषु वचनान्य् अनुसरणीयानि ॥ २७० ॥

 

_इदानीम् उपपातकमध्यपाठात् स्त्रीवधस्य तदुक्तप्रायश्चित्तप्राप्तौ सत्यां क्वचिद् अपवादम् आह ।_

 

                    	**दुर्वृत्तब्राह्मणक्षत्रविट्छूद्रस्त्रीपमापणे ।**

**              	दृतिं धनुर् बस्तम् अविं क्रमाद् दद्याद् विशुद्धये ॥ ३।२७१ ॥**

 

दुर्वृत्तां ब्राह्मणादिसंबन्धिनीं स्त्रियं हत्वा क्रमशो दृत्यादीनि देयानि । दृतिर् उदकोद्धारणार्थः कुरुण्ठः । बस्तो युवा छागः । स्पष्टम् अन्यत् । दुर्वृत्तस्त्रीप्रमापणं च राज्ञ एव विहितम् । यथाह मनुः संग्रणाधिकारे:

                    	भर्तारं लङ्घयेद् या तु ज्ञातिस्त्रीगुणदर्पिता ।

                    	तां श्वभिः खादयेद् राजा संस्थाने बहुसंस्थिते ॥ इति । (म्ध् ८।३७१)

गौतमे तु प्रायश्चित्ताधिकार एवोक्तम्: "श्वभिः खादयेद् राजा निहीनवर्णगमने स्त्रियं प्रकाशं पुमांसं घातयेत्" इति (ग्ध् २३।१४–१५) । अतो राज्ञ एवैतत् प्रायश्चित्तं नेतरस्य । <span style="text-decoration:underline;">ननु</span> राज्ञो विहितानुष्ठानात् प्रायश्चित्तम् अयुक्तम् । <span style="text-decoration:underline;">युक्तं</span> च, यथैव साक्षिणाम् अनृताभिधाने:

                    	वाग्देवत्यैश् च चरुभिर् यजेरंस् ते सरस्वतीम् । (म्ध् ८।१०५)

इत्य् अत्र । एतस्माद् एव प्रायश्चित्ताभिधानाज् ज्ञायते स्त्रीवधस्यात्यन्तिकम् अकर्तव्यता । तथा चाम्नायो ऽपि: "न च वै स्त्रियं घ्नन्ति" इति । अत एव स्वायंभुवे:

                    	बालघ्नांश् च कृतघ्नांश् च विशुद्धान् अपि धर्मतः ।

                    	शरणागतहन्तॄंश् च स्त्रीहन्तॄंस् च न संपिबेत् ॥ इति । (म्ध् ११।१९१)

अतश् च कामकृते स्त्रीवधे प्रायश्चित्ताभव एव । अकामतस् तु कथंचिद् दैवाद् आपन्ने स्त्रीस्वरूपापेक्षया क्रत्वर्थद्यपेक्षया हन्तृगतानुबन्धापेक्षया च प्रायश्चित्तानि योज्यानि । केचित् तु भर्तुर् अव्यवस्थितस्त्रीवधे दृत्यादिदानं मन्यन्ते । अन्ये तु सार्वत्रिकम् एव । तत् पुनर् विचार्यम् ॥ २७१ ॥

 

_एवं तावद् व्यभिचारिण्यां दृत्यादिदानम् उक्त्वा इदानीम् अव्यभिचारिण्याम् आह ।_

 

                    	**अप्रदुष्टां स्त्रियं हत्वा शूद्रहत्याव्रतं चरेत् ।**

**              	अस्थन्वतां सहस्रं च तथानस्थिमताम् अनः ॥ ३।२७२ ॥**

 

अप्रदुष्टाम् अव्यभिचारिणीं स्त्रियम् अकामतः कथंचित् धत्वा शूद्रहत्याव्रतं चरेत् । व्रतचरणोपदेशश् च "दद्याद् धेनवो दश" (य्ध् ३।२७०) इत्य् अस्य व्यावृत्त्यर्थो व्याख्येयः । एतच् चापशदस्त्रीविषयम् एव:

                    	निकृष्टजां तु निर्ज्ञाताम् उत्कृष्टायां च मातरि ।

                    	अदुष्टां योषितं हत्वा षण्मासान् एतद् आचरेत् ॥

इति बृहस्पतिवचनात् । एतच्छब्देन च तत्र पूर्वश्लोकाच् छूद्रहत्याव्रतं सांवत्सरिकम् उक्तम् । इतरासु तु वासिष्ठम्: "अनात्रेयीं राजन्यहिंसायां राजन्यां वैशहिंसायां वैश्यां शूद्रीहिंसायां शूद्रां हत्वा संवत्सरम्" इति (वध् २०।३७–४०) । गौतमीयम् अपि शूद्रायाम् अनात्रेय्याम् एवात्यन्तगुणवत्यां वधे द्रष्टव्यम् "अनात्रेय्यां चैवम्" (ग्ध् २२।१७) इति, वासिष्ट्ःआनुसारात् । यत् तु मानवम्: "कृत्वा च स्त्रीसुहृद्वधम्" (म्ध् ११।८८) इति, तद् आङ्गिरसवचनात्,

                    	आहिताग्नेर् द्विजाग्र्यस्य हत्वा पत्नीम् अनिन्दिताम् ।

                    	ब्रह्महत्याव्रतं कुर्याद् आत्रेयीघ्नस् तथैव च ॥

इत्य् एतद्विषयम् एव । शातातपोक्तं तु याज्ञवल्कीयेन वैकल्पिकम् । "स्त्रीघाती षण्मासान् कृच्छ्रम् आचरेत्" इति शङ्खोक्तस्य गौतमीयेन समानविषयत्वम् । "स्त्रीणां वधे शूद्रहत्याव्रतम् आदिशेत्" इति गुणातिशयापेक्षया योज्यम् । प्रवृत्तासु त्व् अनिष्पन्ने व्यभिचारे ऽनुबन्धविशेषापेक्षयोपपातकप्रायश्चित्तानि योज्यानि । स्मृत्यन्तराण्य् अप्य् अनेनैव मार्गेण व्याख्येयानि, यथा स्त्रीवधे कृच्छ्रत्रयं सुमन्तुनोक्तम् । यथा चाङ्गिरसे:

                    	अनाहिताग्निपत्नीनां तथा विट्क्षत्रयोषिताम् ।

                    	गोघातकव्रतं कुर्याच् छूद्राणां चैव नित्यशः ॥ इति ।

संवर्ते तु:

                    	स्त्रियं प्रमापयेद् यस् तु तप्तकृच्छ्रं समाचरेत् । इति ।

एवम् अन्यान्य् अपि मानसवाचिकादिव्यभिचारालोचनया योज्यानि । एवं श्लोकपूर्वार्धेन,

                    	अप्रदुष्टां स्त्रियं हत्वा शूद्रहत्याव्रतं चरेत् ।

इत्य् उक्त्वोत्तरार्धेन,

                    	अस्थन्वतां सहस्रं च तथानस्थिमताम् अनः ।

इत्य् एतद् एव शूद्रहत्याव्रतम् उक्तम् । येषां सास्थिकानां प्राणिनां वैशेषिकं नोक्तम्, तेषां सहस्रं हत्वा षाण्मासिकं शूद्रहत्याव्रतं कार्यम् । यानि चानस्थिकानि पिपीलिकादीनि, तेषां च यावन्त्य् अनसा शक्यन्ते वोढुं द्वाभ्यां बलीवर्दाभ्यां मध्यमाभ्याम्, तावत्परिमाणे स्यात् । "अनस्थ्नाम् अनडुद्भारे" (ग्ध् २२।२१) इति गौतमस्मरणाद् अनोगत एवानडुद्भारो गृह्यते, "पूर्णे चानस्य् अनस्थ्नाम्" (म्ध् ११।१४०) इति मनुवचनात् । एतच् च यान्य् अहिंसकानि सन्ति व्यापद्यन्ते अनादिष्टविशेषणानि च, तद्विषयं द्रष्टव्यम्,

                    	यो ऽहिंसकानि भूतानि हिनस्त्य् आत्मसुखेच्छया ।

                    	स जीवंश् च मृतश् चैव न क्वचित् सुखम् एधते ॥ (म्ध् ५।४५)

इति मनुवचनात् । यानि तु हिंसास्वभावानि यूकमशकजलूकादीनि, तेषां यथासामर्थ्यम् अपनीयमानानां यदि वधो ऽपि स्यात् तथाप्य् अदोष एव । कामतस् तु यूकादिष्व् अप्य् अस्त्य् एव दोषः । तथा यान्य् अप्य् अस्थिमन्त्य् आदिष्टप्रायश्चित्तानि च, नित्योपद्रवकारिणश् च सर्पमूषिकप्रभृतयः, तदपनयनार्थं च मार्जारादिसंग्रहादिप्रकारेण वधो निर्दोष एव । यानि च संमार्जनोपलेपनधान्यसंस्कारादिना हन्यन्ते, यानि चेन्ध्नाद्यनुप्रविष्टानि मणिकादिषु च, तत्राप्य् अदोष एव, वधे कर्मसाधनत्वेन शरीरधारणाङ्गत्वेन च प्रवृत्तेः । येषां कामभोगमात्रनिबन्धनैव प्रवृत्तिस् तेषां तत्राप्य् अस्त्य् एव दोषः । तद् एतत् "पञ्चसूना गृहस्थस्य" (म्ध् ३।६८) इत्य् अत्र स्वयंभुवा प्रदर्शितम् । सहस्रग्रहणम् अनोग्रहणं चात्र भूयस्त्वोपलक्षणार्थं न नियमार्थम्, अर्वाग् ऊर्ध्वं च प्रायश्चित्तान्तरानुपदेशाद्, हन्यमानानां च समुच्च्योपादाने हेत्वभावाद् इत्य् एषा दिक् ॥ २७२ ॥

 

_एवं तावत् सामान्येनोक्त्वाधुना केषांचिद् वैशेषिकाण्य् आह ।_

 

                    	**मार्जारगोधानकुलमण्डूकश्वपतत्रिणः ।**

**              	हत्वा त्र्यहं पिबेत् क्षीरं कृच्छ्रं वा पादिकं चरेत् ॥ ३।२७३ ॥**

 

स्वायंभुवे तु काकोलूकचाषाणाम् एव विशेषोपदेशः (म्ध् ११।१३१) । सो ऽपि च क्रत्वर्थविषयतया पक्षिमात्रोपलक्षणार्थो व्याख्येयः, अथापि नियमार्थः । तथा कर्त्वर्थवध एवेति व्याख्यातम् एतत् । इह त्व् अक्रत्वर्थ एव त्रिरात्रं पयोभक्षता पादकृच्छ्रं वेति व्याख्येयम् । मानवे ऽपि च:

                    	मार्जारनकुलौ हत्वा चाषं मण्डूकम् एव च ।

                    	श्वगोधोलूककाकांश् च शूद्रहत्याव्रतं चरेत् ॥ (म्ध् ११।१३१)

इत्य् उक्त्वानन्तरम् एवोक्तम्:

                    	पयः पिबेत् त्रिरात्रं वा योजनं वाध्वनो व्रजेत् ।

                    	उपस्पृशेत् स्रवन्त्यां वा सूक्तं वाब्दैवतं जपेत् ॥ इति । (म्ध् ११।१३२)

न चैषां शूद्रहत्याव्रतेन वैकल्पिकत्वं युक्तम् । अतो यथोक्तैव विषयकल्पना । अत्रापि च स्नानाध्वगमने क्षत्रियवैश्ययोः, जपस् तु ब्राह्मणस्यैव, "जप्येनैव संसिध्येद् ब्राह्मणः" (म्ध् २।८७) इति वचनात् । पयःपानपादकृच्छ्रे तु शूद्रस्य । तथा च व्यासः ।

                    	अनादिष्टव्रतादेशे शूद्रं तपसि योजयेत् ।

                    	राजन्यवैश्यौ संस्कारे ब्राह्मणं जपकर्मणि ॥ इति ।

तथा:

                    	यज्ञार्थप्राणिहिंसायां क्षुद्रजन्तुवधेष्व् अपि ।

                    	पापकृत्यां वदन्त्य् उग्रां यज्ञाद् धि जगतः स्थितिः ॥ इति ।

एवं स्मृत्यन्तराण्य् अपि व्याख्येयानि । यथाहाङ्गिराः:

                    	गजे व्याघ्रे च तुरगे खड्गे कृष्णमृगे वृके ।

                    	सिंहे शुनि वराहे च मयूरे पक्षिणाम् अपि ॥

                    	चाषे भासे च शीघ्रे च टिट्टिभे खञ्जरीटके ।

                    	यथा शूद्रे तथा वध्या भगवान् अङ्गिराब्रवीत् ॥ इति ।

केचित् तु "यथा गवि तथा" इत्य् एवं पठन्ति । सृगालो ऽपि मयूर उच्यते,

                    	मयुर् मयूरो गोमायुः सृगालश् चेति शब्दितः ।

इति नामरत्नमालावचनात् । तेनोक्तं "मयूरे पक्षिणाम् अपि" इति । अपिशब्दात् सृगालो ऽपीत्य् अर्थः । शीघ्रः श्येनः । स्पष्टम् अन्यत् । यानि त्व् अतो ऽत्यल्पतराणि तान्य् अक्रत्वर्थानां प्राणिनाम् अकामवधे व्याक्येयानि । यथा पाराशरे:

                    	हंसं ससारसं क्रौञ्चं चक्रवाकं सकुक्कुटम् ।

                    	हत्वा मेषमयूरं च शुध्यते नक्तभोजनात् ॥

तथा:

                    	चाषम् भासं कपोतं वा शारिकां तित्तिरिं तथा ।

                    	अन्तर्जले उभे संध्ये प्राणायामेन शुध्यति ॥ (प्स्म् ६।४)

तथा:

                    	गृध्रं श्येनं श्वाविडं च कपोतोलूकघातने ।

                    	अपक्वाशी दिनं तिष्ठेद् विलाले मारुताशनः ॥ (प्स्म् ६।५)

                    	हत्वा नकुलमण्डूकसर्पाजगरडुण्डुभान् ।

                    	कृसरं भोजयेद् विप्रं लोहदण्डश् च दक्षिणा ॥ (प्स्म् ६।९) इति ।

तथा स्मृत्यन्तरेष्व् ऽप्य् उच्चावचान्य् उदाहृत्यानेनैव मार्गेण योज्यानि । यथा वासिष्ठे: "श्वमार्जारनकुलदहरमूषिकान् हत्वा कृच्छ्रं द्वादशरात्रं चरेत् । किंचिच् च दद्यात्" इति (वध् २१।२४) । एतत् क्रत्वर्थहिंसायाम् एव कामतः, इतरत्र वा गुरुतरानुबन्धे योज्यम् ॥ २७३ ॥

 

_एवं तावद् मार्जारादीनां प्रायश्चित्तम् उक्तम् । इदानीम् अन्येषां क्रत्वर्थानाम् एव वधे आह ।_

 

                    	**गजे नीला वृषाः पञ्च शुके वत्सो द्विहायनः ।**

**              	खराजमेषेषु वृषो देयः क्रौञ्चे त्रिहायनः ॥ ३।२७४ ॥**

 

मानवेनाभिन्नार्थत्वात् तत्र च प्राधान्येन क्रत्वर्थहिंसाया एवाधिकृतत्वात् "निपात्य वैश्यं वृत्तस्थम्" (म्ध् ११।१२९) इति वृत्तस्थशब्दस्य यज्ञस्थवचनत्वाद् एतद् अपि तद्विषयतयैव व्याख्येयम् । स्पष्टम् अन्यत् ॥ २७४ ॥

 

                    	**हत्वा श्येनकपिक्रव्याज्जलस्थलशिखण्डिनः ।**

**              	भासं च हत्वा दद्याद् गाम् अक्रव्यादेषु वत्सिकाम् ॥ ३।२७५ ॥**

 

क्रव्यं मांसम् उच्यते । तद् भक्षयन्ति ये ते क्रव्यादाः । ते च केचिज् जले बकादयः, केचित् स्थले गृधादयः । शिखण्डी मयूरः । स्पष्टम् अन्यत् ॥ २७५ ॥

 

                    	**उरगेष्व् आयसो दण्डः पण्डके त्रपुमाषकः ।**

**              	कोले घृतघटो देय उष्ट्रे गुञ्जा हये ऽंशुकम् ॥ ३।२७६ ॥**

 

उरगेष्व् इति बहुवचनं डुण्डुभादीनाम् अपि ग्रहणार्थम् । पण्डकः षण्डः । कोलः सूकरः । गुञ्जा कृष्णलः । हयो घोटः । अंशुकं वस्त्रम् । सर्वत्र प्रायश्चित्तप्रकरणे वचनाद् विना न परिग्रहकृतः कश्चिद् विशेष इत्य् एतद् गोवध एव व्याख्यातम् । केचित् तु पण्डकम् उरगाधिकाराद् गोनसम् आहुः । तत्रापि हि स्मरन्ति पलालभारम् (म्ध् ११।१३३) ॥ २७६ ॥

 

                    	**तित्तिरौ तु तिलद्रोणं गजादीनाम् अशक्नुवन् ।**

**              	दानं दातुं चरेत् कृच्छ्रम् एकैकस्य विशुद्धये ॥ ३।२७७ ॥**

 

तित्तिरिप्रकारेषु सर्वेषु कपिञ्जलकृकरलावकादिषु तिलद्रोण एकैकस्य वधे देयः: "गजे नीला वृषाः पञ्च" इत्य् एतस्माद् अरभ्य तित्तिरिपर्यन्तानां वधे यथोक्तदानाशक्तौ प्राजापत्यं प्रत्येकं चरेत् । <span style="text-decoration:underline;">केचित्</span> त्व् अत एव ज्ञापकात् सर्वत्र हिंसाप्रकरणे दानस्य प्राथमकल्पिकत्वं मन्यन्ते । <span style="text-decoration:underline;">तत् त्व् अयुक्तम्</span>, त्रपुमाषकार्थे वृषपञ्चकार्थे चाविशेषेण कृच्छ्रदर्शनात् । न च तत् समुच्चितानाम्, एकैकस्येति वीप्सोपादानवैयर्थ्यात् । अतः शास्त्रस्यामीमांस्यत्वाद् गजादिष्व् एव दानप्राधान्यम्, अन्यत्र तु तपस एवेति स्थितम् । तथा चाह मनुः:

                    	महापातकिनश् चैव शेषाश् चाकार्यकारिणः ।

                    	तपसैव सुतप्तेन मुच्यन्ते किल्बिषात् ततः ॥ इति । (म्ध् ११।२३९)

एवकारश् च प्राथमकल्पिकत्वं सर्वपापेषु तपसः स्पष्टयति । तथा:

                    	दानेन वधनिर्णेकं सर्पादीनाम् अशक्नुवन् ।

                    	एकैकशश् चरेत् कृच्छ्रं प्राजापत्यं विशुद्धये ॥ इति । (म्ध् ११।१३९)

अत्रापि सर्पादीनाम् एव दानाशक्तौ तपः कार्यम्, अन्यत्र तु तपस एवाशक्तौ दानम् इति । सर्वत्र च प्रायश्चित्तप्रकरणे यस्य तु दानं चोदितं तद् अनौपचारिकं द्रष्टव्यम् ॥ २७७ ॥

 

_सर्वत्रैव त्व् अनुक्तनिष्कृत्यर्थम् ।_

 

                    	**किंचित् सास्थिवधे देयं प्राणायामस् त्व् अनस्थिके ।**

**              	वृक्षगुल्मलतावीरुच्छेदने जप्यम् ऋक्छतम् ॥ ३।२७८ ॥**

 

किंचिद् इत्य् अविशेषाभिधानाद् अत्यन्तनिकृष्टं भिक्षामात्रदानं प्रत्येतव्यम् । अनुबन्धापेक्षया चातिरेककल्पना । स्पष्टम् अन्यत् ॥ २७८ ॥

 

_एवं तावत् कर्तृत्वेन कारयितृत्वेन वा यत्र पापप्रसङ्गः, तत्र प्रायश्चित्तन्य् उक्तानि । अधुना अत्रान्यकर्तृके ऽपि व्यापारे कर्मादिभावम् आपन्नस्य पापोत्पत्तिः प्रायश्चित्तं च, तद् वक्तुम् आह ।_

 

                    	**पुंश्चलीवानरखरैर् दष्टश् चैव श्ववायसैः ।**

**              	प्राणायामाञ् जले कृत्वा घृतं प्राश्य विशुध्यति ॥ ३।२७९ ॥**

 

पुंश्चली गणिका, विप्लुता योषिद् इत्य् अन्ये । वानरादयः प्रसिद्धाः । चशब्दान् नखादिविलिखितस्याप्य् एतद् एव प्रायश्चित्तम् । एवकाराच् चैकैकशः समुच्चिते ऽपीति गम्यते । प्राणायामान् इति बहुवचनं शरीरप्रदेशापेक्षया त्रिप्रभृतिशतपर्यन्तेष्व् अविशेषेण व्याख्येयम् । तथा च शङ्खः: "नरवायसखरवानरश्वपुंश्चलीभिर् दष्टः समुद्रगां नदीं गत्वा प्राणायामशतं कृत्वा घृतप्राशनेन शुध्यति" इति । अत्र चानादिष्टप्रायश्चित्तानां शरीरप्रदेशापेक्षयैव विषयकल्पना । सर्वत्रैव च यत्र समन्त्रकं प्रायश्चित्तम् आम्नातम्, तत्र स्त्रीशुद्रयोर् अपि तद् एवामन्त्रकं प्रत्येतव्यम् ॥ २७९ ॥

 

                    	**फलपुष्पान्नरसजसत्त्वघाते घृताशनः ।**

**              	स्याद् ओषधिवृथाच्छेदे क्षीराशी गोऽनुगो दिनम् ॥ ३।२८० ॥**

 

बदरौदुम्बरादिफलेषु कृमिमशकादीनि सत्त्वानि, तथा पुष्पेषु अन्ने चामे पक्वे वा काञ्चिकादिषु रसेष्व् अन्येष्व् अप्य् एवंप्रकारेषु । घृताशी घृतेनैवैकरात्रवृत्तिः । एवं व्रीह्याद्योषधीनां वृथाच्छेदने च क्षीरव्रतो गवाम् एकदिनम् अनुगमनं कुर्यात् ॥ २८० ॥

 

_सुप्तस्य जाग्रतो वा यद् रेतः स्कन्देत्, तत्र शौचम् अकृत्वैव ।_

 

                    	**यन् मे ऽद्य रेत इत्य् आभ्यां स्कन्नं रेतो ऽभिमन्त्र्य वा ।**

**              	स्तनान्तरं भ्रुवोर् वापि तेनानामिकया स्पृशेत् ॥ ३।२८१ ॥**

 

वाशब्दः स्पर्शनानुमन्त्रणयोर् विकल्पार्थः । "यन् मे ऽद्य रेतः पृथिवीम् अस्कात्" "पुनर् माम् ऐत्व् इन्द्रियम्" (बाउ ६।४।५) इत्य् एताभ्यां शतपथाधीताभ्याम् अनुमन्त्र्य तेनानामिकया कनिष्ठामध्ययोर् अन्तरेण स्तनौ भ्रुवौ विनिमार्जयेत्, न चान्यच् छौचं कर्तव्यम् । अत्र च श्लोके स्पष्टानभिधानं छन्दोनुरोधात् । यत् तु स्मृत्यन्तरे शौचोपदेशः, स मन्त्रानधिकृतस्यानभिज्ञस्य वा प्रत्येतव्यः ॥ २८१ ॥

 

                    	**मयि तेज इति छायां स्वां दृष्ट्वाम्बुगतां जपेत् ।**

**              	गायत्रीम् अशुचौ दृष्टे चापले ऽथानृते ऽपि च ॥ ३।२८२ ॥**

 

"मयि तेजः" (बाउ ६।४।६) इत्य् एतद् यजुः शतपथाम्नातं ब्राह्मणस्वरेणैव जप्यम् । स्पष्टम् अन्यत् ॥ २८२ ॥

 

_उपपातकिमध्ये ऽवकीर्णिनो ऽपि पाठात् प्रायश्चित्तान्तरं वक्तुम् आह ।_

 

                    	**अवकीर्णी भवेद् गत्वा ब्रह्मचारी तु योषितम् ।**

**              	गर्दभं पशुम् आलभ्य नैरृतं स विशुध्यति ॥ ३।२८३ ॥**

 

उपकुर्वाणो नैष्ठिको वा ब्रह्मचारी स्त्र्यभिगमनाद् अवकीर्णीत्य् उच्यते । स च निरृतिं गर्दभेनेष्ट्वा स्मृत्यन्तरोक्तं च तच्चर्मणा प्रावृतो व्रतं चरित्वा विशुध्यति । "गर्दभं पशुम् आलभ्य" इत्य् एतत् कृत्स्नप्रयोगनिर्वृत्त्यभिप्रायेणैव व्याख्येयम् ॥ २८३ ॥

 

_ब्रह्मचार्य् एव ।_

 

                    	**भैक्षाग्निकार्ये त्यक्त्वा तु सप्तरात्रम् अनातुरः ।**

**              	कामावकीर्ण इत्य् एवं हुत्वाज्येनाहुतिद्वयम् ॥ ३।२८४ ॥**

**              	उपस्थानं ततः कुर्यात् सं मा सिञ्चेत्य् अनेन तु ।**

 

"कामावकीर्णो ऽस्मि" "कामभिद्रुग्धो ऽस्मि" (पार्ग् ३।१२।९) इत्य् आभ्याम् आज्याहुतिद्वयं पाकयज्ञविधानेन हुत्वा "सं मा सिञ्चन्तु मरुतः" (ता २।१८।१) इत्य् एतया तैत्तिरीयकाम्नातयर्चा सूर्यम् उपस्थाय शुध्यति । अर्वाक् तु सप्तरात्रात्,

                    	संध्यां यदि च नोपास्ते समिधो वापि नाहिताः ।

                    	गायत्रीम् आपरं कालं जपन्न् एनो व्यपोहति ॥

इत्य् एवमादि स्मृत्यन्तरोक्तं द्रष्टव्यम् । इदं तु ब्रह्मचारिवनस्थपरिव्राजकानाम् अविशेषेणैव प्रायश्चित्तम् ॥ २८४–५ब् ॥

 

                    	**मधुमांसाशने कार्यः कृच्छ्रः शेषव्रतानि च ॥ ३।२८५ ॥**

 

यथाह मनुः:

                    	व्रतचारी तु यो ऽश्नीयान् मधु मांसं कथंचन ।

                    	स कृत्वा प्राकृतं कृच्छ्रं व्रतशेषं समापयेत् ॥ इति । (म्ध् ११।१५८)

व्रतशेषं तु प्रायश्चित्तकालातिरेकेण समापनीयम् । प्राकृतं कृच्छ्रं प्राजापत्यम् एव । स्पष्टम् अन्यत् ॥ २८५च्द् ॥

 

_गुरुश् च यदि स्वकार्येण ब्रह्मचारिणं क्वचित् प्रेषयेत्, तस्य च प्रवासोचितं मरणम् स्यात्, ततः ।_

 

                    	**कृच्छ्रत्रयं गुरुः कुर्यान् म्रियेत प्रहितो यदि ।**

 

एतच् चान्यस्मिन्न् अपि वेतनाद्यपेक्षिण्य् आज्ञाकरे द्रष्टव्यम् ॥

 

_शिष्यस् तु शक्तः सन्न् आज्ञातिक्रमम् अन्यद् वा उपघातकान्तरारम्भि ।_

 

                    	**प्रतिकूलं गुरोः कृत्वा तं प्रसाद्य विशुध्यति ॥ ३।२८६ ॥**

 

स्मृत्यन्तराच् च सचेलं स्नात्वेति । गुरुग्रहणं चात्र सर्वमान्योप्लक्षणत्वेन व्याख्येयम् ॥ २८६ ॥

 

_एवं तर्हि प्रेषितव्यापत्तिवद् भेषजादिदाने ऽपि व्यापत्तौ दोषः स्याद् इत्य् आशङ्काम् अपाकर्तुम् आह ।_

 

                    	**औषधान्नप्रदानाद्यैर् भिषग्योगाद्युपक्रमैः ।**

**              	क्रियमाणोपकारे तु मृते विप्रे न पातकम् ।**

**              	विपाके गोवृषादीनां भैषज्याग्निक्रियासु च ॥ ३।२८७ ॥**

 

सर्वाङ्गयन्त्रितस्यातुरस्य भिषग्भिर् वैद्यैर् ये छेदनदाहादियोगा अनेकधा क्रियन्ते, ते भिषग्योगाः । भावशुद्ध्या क्रियंआणोपकारे ब्राह्मणे मृते वैद्यपरिचारकचिकित्साकारयितॄणां स्नेहादिभिश् च प्रभूतस्निग्धाद्यन्नदातॄणां च निर्दोषत्वम् । तथा गोवृषादीनां भैषज्याग्निदाहादिनिमित्तके विपाके संजाते तन्निमित्तके वा मृत्यौ निर्दोषत्वम् । विप्रगोग्रहणं चोपलक्षणार्थम् ॥ २८७ ॥

 

_भैषज्यान्नप्रदानादिप्रभवे ऽपि मृत्यौ यदि दौष्ट्यात् पाण्डित्याभिमानाद् वा दोषवत्ताम् आरोप्य ब्रह्महा गोघ्नो वायम् इत्य् एवम् ।_

 

                    	**महापापोपपापाभ्यां यो ऽभिशंसेन् मृषा परम् ।**

**              	अब्भक्षो मासम् आसीत स जापी नियतेन्द्रियः ॥ ३।२८८ ॥**

 

परग्रहणं यदि कश्चिच् छुभालुतयात्मानं दोषवत्तयाभिशस्य परिषदि निवेदयेत्, न तस्य दोष इति ज्ञापनार्थम् । जपे चाविशेषिते ऽपि शुद्धवत्य् एव । यथाह वसिष्ठः: "ब्राह्मणम् अनृतेनाभिशस्य पतनीयेनोपपतनीयेन वा मासम् अब्भक्षः शुद्धवतीर् आवर्तयेत्" इति (वध् २३।३९) । अत्र चाविशेषाभिधाने ऽपि निमित्तवैषम्यान् महापतनीयाभिशंसने यथोक्तम् । उपपतनीये तु नियतेन्द्रियो जपन्न् आसीतेति व्याख्येयम् । स्पष्टम् अन्यत् ॥ २८८ ॥

 

_अभिशंसकस्योक्तम् । यस् त्व् असाव् अभिशस्तः, सः ।_

 

                    	**अभिशस्तो मृषा कृच्छ्रं चरेद् आग्नेयम् एव वा ।**

**              	निर्वपेत पुरोडाशं वायव्यं पशुम् एव वा ॥ ३।२८९ ॥**

 

पुरोडाशपश्वोर् आहिताग्निविषयत्वं निमित्तानुरूप्येण व्याख्येयम् । कृच्छ्रं त्व् अन्येषाम् । इदं चाभिशस्तस्य गेहदाहादिष्व् इव नैमित्तिकम्, न तु दोषनिर्घातार्थम्, दोषे प्रमाणाभावात् । जन्मान्तरीयदोषानुमानकल्पना तु शरीरोपादानाद् एवाग्निहोत्रादिष्व् अप्य् अविशिष्टा । यत् तु वासिष्ठम्: "एतेनाभिशस्तो व्याख्यातः" (वध् २३।३७) इति, तद् यत्र कश्चित् कंचिद् उद्दिश्यान्यायेन गृहीतस्वः स्वयं प्राणांस् त्यजति, तद्विषयं व्याख्येयम्, न हि तत्रानृताभिशस्त इति विशेषणोपादानं यतः । इदं तु "अभिशस्तो मृषा कृच्छ्रम्" इति विशेषितत्वाद् यथोक्तैव व्यवस्था ॥ २८९ ॥

 

                    	**अनियुक्तो भ्रातृजायां गच्छंश् चान्द्रायणं चरेत् ।**

**              	त्रिरात्रान्ते घृतं प्राश्य गत्वोदक्यां विशुध्यति ॥ ३।२९० ॥**

 

नियुक्ताद् यो ऽन्यः सो ऽनियुक्तः । न चान्यः कश्चित् तथाविधो ऽस्ति । अतो नियोगकालाद् ऋतुकाललक्षणाद् अन्यदा स एवानियुक्तः प्रत्येतव्यः । भ्रातृजाया च ब्राह्मणस्यापि क्षत्रिया भवत्य् एव । अन्यस्यां तु सोदर्यभ्रातृजायायां गुरुतल्पप्रायश्चित्तम् एव । उदक्यां तु त्रिरात्रान्ते चतुर्थे ऽहनि गत्वा घृतप्राशनम् । <span style="text-decoration:underline;">अन्ये</span> तूदक्यागमने त्रिरात्रोपोषितस् त्रिरात्रान्ते घृतं प्राश्य विशुध्यतीत्य् एवं व्याचक्षते । <span style="text-decoration:underline;">तत् त्व् अयुक्तम्</span>, रजस्वलागमने सान्तपनस्य मनुनोक्तत्वाद् (म्ध् ११।१७३) इहापि रजस्वलामुखास्वादोपलक्षितस्याभिगमनस्यैव सुरापानसाम्योपदेशात् । अतो यथोक्तैव व्याख्या ज्यायसी ॥ २९० ॥

 

_इदानीं शूद्राद् अन्यस्माद् वा पापकारिणः प्रतिग्रहे प्रायश्चित्तम् आह ।_

 

                    	**गोष्ठे वसन् ब्रह्मचारी मासम् एकं पयोव्रतः ।**

**              	गायत्रीजापनिरतो मुच्यते ऽसत्प्रतिग्रहात् ॥ ३।२९१ ॥**

 

असतः शूद्रादेर् अप्रतिग्राह्यस्य वाभिशस्तादेर् यः प्रतिग्रः सो ऽसत्प्रतिग्रहः । गायत्रीजापनिरतत्वं चान्वहं त्रिसाहस्रो जपः । स्पष्टम् अन्यत् । तथा च मानवम्:

                    	जप्त्वा तु त्रीणि सावित्र्याः सहस्राणि समाहितः ।

                    	मासं गोष्ठे पयः पीत्वा मुच्यते ऽसत्प्रतिग्रहात् ॥ इति । (म्ध् ११ १९४)

प्रत्यहं च त्रिसाहस्रो जपः पयोव्रतत्वं चेति ॥ २९१ ॥

 

_इदानीं व्रात्ययाजकस्याभिचरतश् च प्रायश्चित्तम् आह ।_

 

**              	त्रीन् कृच्छ्रान् आचरेद् व्रात्ययाजको ऽभिचरन्न् अपि ।**

**              	वेदप्लावी यवाश्य् अब्दं त्यक्त्वा च शरणागतम् ॥ ३।२९२ ॥**

 

विश्युध्यतीति शेषः । अपिशब्दाद् यश् चाभिचरतो याजकः । यवान्नभोजनं यवाशिता । स्पष्टम् अन्यत् ॥ २९२ ॥

 

                    	**प्राणायामांश् चरेत् स्नात्वा खरयानोष्ट्रयानगः ।**

**              	नग्नः स्नात्वा च सुप्त्वा च गत्वा चैव दिवा स्त्रियम् ॥ ३।२९३ ।**

 

खरैर् युक्तं यानं खरयानम्, तथैवोष्ट्रैर् युक्तम् उष्ट्रयानम् । प्राणायामास् त्रयः । अनुबन्धाभ्यासाद्यपेक्षया तदभ्यासकल्पना । स्पष्टम् अन्यत् ॥ २९३ ॥

 

                    	**गुरुं त्वंकृत्य हुंकृत्य विप्रं निर्जित्य वादतः ॥ ३।२९४ ॥**

**              	हत्वावबध्य वा क्षिप्रं प्रसाद्योपवसेद् दिनम् ।**

 

गुरुं पित्रादिकं मान्यं त्वम् इत्य् एवंप्रकारं मानरहितम् आभाष्य, ब्राह्मणं वा निरप्राधिनं हुंकारादिना निर्भर्त्स्य वा, विवादे वा लौकिके विनिर्जित्य क्रोधातिशयाद् वा परिभवमात्रकरणाय हस्तादिना हत्वा अवबध्य वा वस्त्राद्याकर्षणादिना, क्षिप्रं प्रसाद्य नक्तं भुञ्जीत उपवसेद् वा । अनुबन्धाद्यपेक्षया त्व् अभोजनाभ्यासः ॥ २९४ ॥

 

_यदि तु वधबुद्ध्यैव क्रोधाद् ब्राह्मणाय दण्डोद्यमनादि कुर्यात्, ततः ।_

 

                    	**विप्रदण्डोद्यमे कृच्छ्रस् त्व् अतिकृच्छ्रो निपातने ॥ ३।२९५ ॥**

**              	कृच्छ्रातिकृच्छ्रो ऽसृक्पाते कृच्छ्रो ऽभ्यन्तरशोणिते ।**

 

"कृच्छ्रातिकृच्छ्रः पयसा दिवसान् एकविंशतिम्" (य्ध् ३।३२३) इति वक्ष्यमाणः । यद् वा कृच्छ्रसहितो ऽतिकृच्छ्रः कृच्छ्रातिकृच्छ्रः । स्पष्टम् अन्यत् ॥ २९५ ॥

 

_सर्वत्रैव प्रायश्चित्तप्रकरणे ऽधिकार्यपेक्षयैव ।_

 

                    	**देशं कालं वयः शक्तिं पापं चावेक्ष्य यत्नतः ।**

**              	प्रायश्चित्तं प्रकल्प्यं स्याद् यत्र चोक्ता न निष्कृतिः ॥ ३।२९६ ॥**

 

सर्वथाधिकृतसामर्थ्याद्यपेक्षया गुरूणां लघूनां च प्रायश्चित्तानां विषयकल्पनम्, न तु प्रकारान्तरेणेत्य् अभिप्रायः । यत्र च निन्दार्थवादादिना लोकव्यवहारप्रातिलोम्येन वा दोषवत्ता ज्ञाता, न च प्रायश्चित्तं विशेषतः किंचिद् आम्नातम्, तत्र स्मृत्यन्त्रोपदिष्टानां जपादीनाम् एवाधिकृतसामर्थ्यानुगुण्येन प्रायश्चित्तकल्पना । स्पष्टम् अन्यत् ॥ २९६ ॥

 

_एवं तावद् उक्तनिष्कृतीनाम् अनुक्तनिष्कृतीनां च प्रायश्चित्तावगमप्रकार उक्तः । यदि तु कश्चिन् नास्तिक्यान् न प्रायश्चित्तं कुर्यात्, स च परिभाष्य भूयोभूयः परित्याज्य एव । तस्य च तथाविधस्य नास्तिक्यातिशयाद् दुरात्मनः पतितस्योदकच्छेदम् अनेन प्रकारेण कर्तुम् ।_

 

                    	**दासीघटम् अपां पूर्णं निनयेरन् स्वबान्धवाः ।**

**              	पतितस्य बहिष्कुर्युः सर्वकार्येषु चैव तम् ॥ ३।२९७ ॥**

 

दासीगृहात् तदीयानाम् एवापां पूर्णं घटम् आनीय बहिर् ग्रामाद् दक्षिणां दिशं निष्क्रम्य सर्वज्ञातिगुरुशिष्यर्त्विक्समक्षं सपिण्डसमानोदकाः पदा विपर्यस्यानवेक्षमाणा गृहान् एत्य एकरात्रं क्षपयेयुः । सर्वकार्येषु च दृष्टादृष्टनिबन्धनेषु तं बहिष्कुर्युः । तथा चाह मनुः:

                    	पतितस्योदकं छेद्यं सपिण्डैर् बान्धवैर् बहिः ।

                    	निन्दिते ऽहनि सायाह्ने शिष्यर्त्विग्गुरुसंनिधौ ॥ (म्ध् ११।१८२)

इत्यादि ॥ २९७ ॥

 

_यद् वा त्यक्तो ऽसौ पश्चात्तापात् प्रायश्चित्तं करोति, ततस् तदा तस्मिन् ।_

 

                    	**चरितव्रत आयाते निनयेरन् नवं घटम् ।**

**              	जुगुप्सेयुर् न चाप्य् एनं संपिबेयुश् च सर्वशः ॥ ३।२९८ ॥**

 

स्पष्टार्थः श्लोकः । तथा च मनुः:

                    	चरितव्रत आयाते पूर्णं कुम्भम् अपां नवम् ।

                    	तेनैव सार्धं प्रास्येयुः स्नात्वा पुण्ये जलाशये ॥ (म्ध् ११।१८६)

इत्यादि ॥ २९८ ॥

 

_यश् चैष घटापवर्जनादिको विधिर् उक्तः पतितानाम् ।_

 

                    	**एष एव विधिः स्त्रीणां पतितानां प्रकीर्तितः ।**

**              	वासो गृहान्तिके देय अन्नं वासः सरक्षणम् ॥ ३।२९९ ॥**

 

स्त्रीणां पतितानां प्रायश्चित्तम् अकुर्वतीनां एष एव घटापवर्जनविधिः प्रकर्षेण मन्वादिभिः कीर्तितो विहितः । अयं तु विशेषः: यदा ताः प्रायश्चित्तानुष्ठाने प्रवर्तन्ते, तदा तासां स्वगृहसमीपे निवास आवसथो देयः, अन्नं च भोजनं प्रायश्चित्तानुगुण्येन देयम्, वासश् च परिवानं सह रक्षणेन इति । तथा च स्वायंभुवम्:

                    	एष एव विधिः कार्यो योषित्सु पतितास्व् अपि ।

                    	वस्त्रान्नम् आसां देयं तु वसेयुश् च गृहान्तिके ॥ इति । (म्ध् ११।१८८)

विशेषपतनीयेषु परित्याग एवेत्य् एवमर्थः पूर्वत्राम्नातस्यापि पुनः पाठः ॥ २९९ ॥

 

                    	**नीचाभिगमनं गर्भपातनं भर्तृहिंसनम् ।**

**              	विशेषपतनीयानि स्त्रीणाम् एतान्य् अपि ध्रुवम् ॥ ३।३०० ॥**

 

अपिशब्दः स्त्रीणाम् अपीत्य् एवं योज्यम्, न मृदुहृदयता कार्या कथं स्त्रियः परित्यज्यन्त इति । एतानि हि स्त्रीणाम् अपि ध्रुवं निश्चितं विशेषपतनीयानि परित्यागकारणानीत्य् अभिप्रायः ॥ ३०० ॥

 

_यथैव च नीचाभिगमनादिषु स्त्रीणाम् आत्यन्तिकः परित्यागः, तथैव च ।_

 

                    	**शरणागतबालस्त्रीहिंसकान् संपिबेन् न तु ।**

**              	चीर्णव्रतान् अपि सतः कृतघ्नसहितान् इमान् ॥ ३।३०१ ॥**

 

न चैतन् निन्दार्थं वचनम्, असंव्यवहार्या एव शरणागतादिहन्तारश् चीर्णप्रायश्चित्ता अपीत्य् एवमर्थत्वाद् उपदेशस्य । प्रायश्चित्तोपदेशात् तु जन्मान्तरे निर्दोषा एवेत्य् अवसेयम् ॥ ३०१ ॥

 

_न केवलं शरणागतहन्त्रादयो ऽसंव्यवहार्याः, अन्ये ऽपि । येषां घटापवर्जनं कृतं ते ऽपि हि कृतप्रायश्चित्ताः पुनर् नवे घटे ऽप्सु प्रक्षिप्ते ऽपि गोभिर् असत्कृता संव्यवहार्या इत्य् एतद् दर्शयितुम् आह ।_

 

                    	**घटे ऽपवर्जिते ज्ञातिमध्यस्थः प्रथमं गवाम् ।**

**              	प्रदद्याद् यवसम् गोभिः सत्कृतस्य सहक्रिया ॥ ३।३०२ ॥**

 

कार्येति शेषः । गोभिर् यवसभक्षणं गोसत्कारः । स्पष्टम् अन्यत् ॥ ३०२ ॥

 

_एवं तावत् प्रख्यातपापानां प्रायश्चित्तान्य् अभिधायाधुना रहस्यप्रायश्चित्तानि प्रस्तोतुम् आह ।_

 

                    	**विख्यातदोषः कुर्वीत पर्षदानुमतं व्रतम् ।**

**              	अनभिख्यातदोषस् तु रहस्यं व्रतम् आचरेत् ॥ ३।३०३ ॥**

 

तथा चाह मनुः:

                    	एतैर् द्विजातयः शोध्या व्रतैर् आविष्कृतैनसः ।

                    	अनाविष्कृतपापास् तु मन्त्रैर् होमैश् च शोधनैः ॥ इति । (म्ध् ११।२२६)

द्विजातयो ऽप्य् आविष्कृतैनसः परिषदा प्रायश्चित्तार्थं कृतोपसदनाः शोध्याः । ये त्व् अनाविष्कृतैनसो द्विजातयः श्रुतिस्मृत्यर्थतत्त्वज्ञाश् च, ते परिषद्य् अनिवेद्यैव वक्ष्यमाणैर् अघमर्षणादिमन्त्रजपैः शाकलादिभिश् च होमैः शोधनार्थम् उपदिष्टैः स्वयम् एवात्मानं शोधयेउर् इत्य् अभिप्रायः । अविदुषाम् अद्विजातीनां चानविष्कृतैनसाम् अप्य् उपरितनः श्लोकारम्भो मानव एव:

                    	ख्यापनेनानुतापेन तपसाध्ययनेन च ।

                    	पापकृन् मुच्यते पापात् तथा दानेन चापदि ॥ इति । (म्ध् ११।२२७)

रहस्यं व्रतं पार्श्वस्थैर् अप्य् अविदितं धर्मव्याजादिना कर्तव्यम् । यत् तु स्मृत्यन्तरम्:

                    	धर्मव्याजेन यो मोहात् प्रायश्चित्तं समाचरेत् ।

                    	न तस्य तेन शुद्धिः स्याद् एनस्वी चाधिकं भवेत् ॥

इति, तद् आविष्कृतपापविषयं द्रष्टव्यम् । न चात्रैतच् चोद्यम्: किम् इत्य् अनाविष्कृतैनसाम् अल्पं प्रायश्चित्तम् इति । अमीमांस्यत्वाच् छास्त्रस्य । विद्वत्तयैव च तस्यैनसा संबन्धाभावात् । तथा च "वेदाभासरतं क्षान्तम्" (य्ध् ३।३१३) इत्यादि वक्ष्यत्य् एव । आत्मशुद्धिप्रधानत्वाच् च प्रवृत्तेर् युक्तम् एव प्रायश्चित्ताल्पत्वम् । रहस्यप्रकारश् च लोकतः । विद्वान् अविद्वत्संनिधौ प्रकाशम् अपि पापं कृत्वा स्वयम् एव वेत्ति, इतरे त्व् अनेन पापं कृतम् इत्य् एवं न जानन्ति, तत् प्रकाशकृतम् अपि रहस्यम् एव । एवं देशकालादिनिमित्तेनाप्य् अप्रिज्ञानेन रहस्यता योज्या ॥ ३०३ ॥

 

_एवं रहस्यप्रायश्चित्तानां विषयम् उक्त्वाधुना तान्य् उपदिशति ।_

 

                    	**त्रिरारोपोषितो जप्त्वा ब्रह्महा त्व् अघमर्षणम् ।**

**              	अन्तर्जले विशुध्येत दत्त्वा गां च पयस्विनीम् ॥ ३।३०४ ॥**

 

त्रिरातम् उपोष्यान्तर्जले निमग्नो ऽघमर्षणं जप्त्वा गां च पयस्विनीं ब्राह्मणाय दत्त्वा विशुध्यतीत्य् एवं योजना । अन्ये तु त्रिरात्रोपोषितो ऽन्तर्जले ऽघमर्षणं जप्त्वा विशुध्येत, गां च पयस्विनीं दत्त्वा विशुध्येत, इत्य् एवं प्रायश्चित्तद्वयं वर्णयन्ति । तथा च सति पूर्वं चतुर्णाम् अप्य् आश्रमाणां प्रायश्चित्तम्, उत्तरं तु दानाधिकृतानाम् एवेति महाविषयतापि शास्त्रस्याभ्युच्चयाय स्यात् । तथा च स्वयंभुवा दानरहितम् एव त्रिरात्रोपोषितस्याघमर्षणं जप्यम् उक्तम्:

                    	त्र्यहं तूपवसेद् युक्तस् त्रिर् अह्नो ऽभ्यवयन्न् अपः ।

                    	मुच्यते पातकैः सर्वैर् जप्त्वा त्रिर् अघमर्षणम् ॥ इति । (म्ध् ११।२५९)

अतो बेदकल्पनापि युक्तैव ॥ ३०४ ॥

 

_साग्निकस्य तु ब्राह्मणवधे पूर्ववैकल्पिकत्वेन प्रायश्चित्तान्तरम् आह ।_

 

                    	**लोमभ्यः स्वाहेति हि वा दिवसं मारुताशनः।**

**              	जले सुप्त्वाभिजुहुयाच् चत्वारिंशद् घृताहुतीः ॥ ३।३०५ ॥**

 

दिवसं मारुताशन इत्य् उदकपानप्रतिषेधार्थम् । अन्यत्राप्य् एवं व्याख्येयम् । जले सुप्त्वेति रातिम् उदके तिष्ठेद् इत्य् अर्थः । ततः पाकयज्ञविधानेनौपासने लोमभ्यः स्वाहेत्यादिभिः (व्स् ३९।१०) शुक्रियाधितैश् चत्वारिंशद् आज्याहुरीर् जुहुयात् ॥ ३०५ ॥

 

_सुरापस्वर्णहारिनोस् तु ।_

 

                    	**त्रिरारोपोषितो हुत्वा कूश्माण्डीभिर् घृतं शुचिः ।**

**              	सुरापः स्वर्णहारी तु रुद्रजापो जले स्थितः ॥ ३।३०६ ॥**

 

कूश्माण्डीभिः "यद् देवा देवहेडनम्" (त्ब् २।४।४।८) इत्य् एवमाध्याभिस् तैत्त्तिरीयाम्नाताभिस् त्रिरात्रोपोषितः सुरापः पूर्ववद् घृतं हुत्वा शुचिः स्यात् । स्वर्णहारी तु त्रिरात्रोपोषित एव नाभिमात्रे जले तिष्ठन् रुद्रं (व्स् १६।१) जपञ् शुचिर् इति योज्यम् । तथा च भारद्वाजः:

                    	नाभिदध्नोदकस्थस् तु रुद्रं ध्यायन् समाहितः ।

                    	त्रिरत्रोपोषितो जप्त्वा स्वर्णहारी विशुध्यति ॥ इति ॥ ३०६ ॥

 

_त्रिरात्रोपोषित एव पूर्ववत् ।_

 

                    	**सहस्रशीषा(दि)जापाच् छुध्येत गुरुतल्पगः ।**

**              	गौर् देया कर्मणश् चान्ते पृथग् एभिः पयस्विनी ॥ ३।३०७ ॥**

 

"सहस्रशीर्षा पुरुष्ः" (र्व् १०।९०) इतीमम् षोडशर्चं जप्त्वा गुरुतल्पगः शुध्येत् । एभिश् च "लोमभ्यः स्वाहा" (व्स् ३०।१०) इत्य् आरभ्य पुरुषसूक्तजपान्तकर्माधिकृतैर् होमकर्मणो जपकर्मणश् चान्ते ब्राह्मणाय पयस्विणी गौर् देया पृथक् चैकैकपातकोद्देशेन । होमाद्यनधिकृतैर् अपि त्रिरत्रम् उपोष्य गौर् देया । सर्वत्र च रहस्यप्रकरणे न कामकृताद्यपेक्षया विषयव्यवस्था कल्पनीया । स्वरुचिवैकल्पिकत्वेनैव तु व्यवस्था सामर्थ्यकृता वा, यथा होमचोदनास्व् अग्निमताम् । प्रकाशप्रायश्चित्तानां तु विषयव्यवस्था प्रदर्शितैव । रहस्येषु त्व् आत्मतुष्टिर् एव ज्ञानाग्निदग्धकल्मषस्य शुद्धिकारणम् । तथा च रहस्येष्व् एव स्वयंभुवाभिहितम्:

                    	यस्मिन् कर्मण्य् अस्य कृते मनसः स्याद् अलाघवम् ।

                    	तस्मिंस् तावत् तपः कुर्याद् यावत् तुष्टिकरं भवेत् ॥ इति । (म्ध् ११।२३३)

आत्मतुष्टिर् एव गुरुलघुत्वोपादाने व्यवस्थाहेतुत्वम् उक्तम् । इतरत्र तु परिषच्छास्त्रोपदिष्ठं गुरुलघुत्वाद्यालोच्योपदिशेत्, न तु तत्रात्मतुष्टेर् व्यवस्थाहेतुत्वम् ॥ ३०७ ॥

 

_एवं चतुर्णां महापातकानाम् उक्तम् । तत्संसर्गे तु ।_

 

                    	**प्राणायामशतं कुर्यात् सर्वपापापनुत्तये ।**

**              	उपपातकजातानाम् अनिर्दिष्टस्य चैव हि ॥ ३।३०८ ॥**

 

सर्वपापापनुत्तय इत्य् अविशेषाभिधाने ऽपि प्रक्रमानुसारात् सर्वैर् महापातकिभिर् यत् संसर्गनिमित्तं पापम्, तदपनुत्तये इत्य् एवं व्याख्येयम् । न केवलं संसर्गजानां सर्वपापानाम्, उपपातकजातानाम् अप्य् एतद् एव प्रायश्चित्तम् । अनिर्दिष्टप्रायश्चित्तान्तराणाम् अप्य् एतद् एवेति योज्यम् ॥ ३०८ ॥

 

                    	**ॐकाराभिषुतं सोमसलिलं पावनं पिबेत् ।**

**              	कृतोपवसनं रेतोविण्मूत्रप्राशने द्विजः ॥ ३।३०९ ॥**

 

अहोरात्रम् उपोष्यापरेदुर् ॐकारेण सोमम् अभिषुत्य पावनेन तीर्थोदकेन ततस् तद् ॐकाराभिज्ञातं सोमसलिलं पावनं पिबेद् इति योज्यम् । स्पष्टम् अन्यत् । द्विजग्रहणं ब्राह्मणर्थम्, इतरयोः सोमपानप्रतिषेधात् । अद्विजातेर् वा रहस्यप्रायश्चित्तानधिकारज्ञापनार्थम् ॥ ३०९ ॥

 

_यत् तु कर्त्रा स्वयम् अप्य् असंचेतितं, तच् छास्त्रीयश्रौतस्मार्तनित्यकर्मानुष्ठातॄणां नैव दोषारम्भकं भवतीत्य् एवं प्रपञ्चयितुम् आह ।_

 

                    	**निशायां वा दिवा वापि यद् अज्ञानकृतं त्व् अघम् ।**

**              	त्रिष्कालसंध्याकरणात् तत् सर्वं विप्रणश्यति ॥ ३।३१० ॥**

 

कृतव्याख्यानः श्लोकः ॥ ३१० ॥

 

                    	**शुक्रियारण्यकजपो गायत्र्याश् च सहस्रशः ।**

**              	सर्वपापहरः प्रोक्तो रुद्रैकादशिनी तथा ॥ ३।३११ ॥**

 

आदिष्टप्रायश्चित्तान्तराणाम् अनादिष्टप्रायश्चित्तानां सर्वेषां महापातकादीनां रहस्यानां शुक्रियो जप आरण्यको वा सकृत्कृत एव प्रायश्चित्तम् । गायत्र्यास् तु सहस्रकृत्वः । रुद्राध्यायस्य चैकादशकृत्वः । आरण्यकं ब्राह्मणम् । शुक्रिया मन्त्राः ॥ ३११ ॥

 

_सर्वत्र च रहस्ये प्रायश्चित्ते कृते ऽपि ।_

 

                    	**यत्र यत्र च संकीर्णम् आत्मानं मन्यते द्विजः ।**

**              	तत्र तत्र तिलैर् होमः सावित्र्या जप एव वा ॥ ३।३१२ ॥**

 

कार्य इति शेषः । द्विजग्रहणम् उक्तार्थम् ॥ ३१२ ॥

 

_रहस्यानि वा प्रकाशानि वा यान्य् अविज्ञातानि तानि ।_

 

                    	**वेदाभ्यासरतं क्षान्तं पञ्चयज्ञक्रियारतम् ।**

**              	न स्पृशन्तीह पापानि महापातकजान्य् अपि ॥ ३।३१३ ॥**

 

स्पष्टार्थः स्लोकः ॥ ३१३ ॥

 

_यश् चैवं वेदाभ्यासरतः, स रहस्ये प्रकाशे वा कथंचिद् अकामकृते ।_

 

                    	**वायुभक्षो दिवा तिष्ठन् रात्रिं नीत्वाप्सु सूर्यदृक् ।**

**              	जप्त्वा सहस्रं गायत्र्याः शुध्येद् ब्रह्मवधाद् ऋते ॥ ३।३१४ ॥**

 

यत् तु विदुषः प्रायश्चित्तभूयस्त्वम्, तत् कामकृतप्रकाशविषयं द्रष्टव्यम् । वायुभक्षवचनम् उदकपानप्रतिषेधार्थम् । तिष्ठन् रात्रिं नीत्वेति च योज्यम् । स्पष्टम् अन्यत् ॥ ३१४ ॥

 

_रहस्याद्यधिकृतानां सर्वप्रायश्चित्तान् वाचयत्वेन ।_

 

                    	**ब्रह्मचर्यं दया क्षान्तिर् ध्यानं सत्यम् अकल्कता ।**

**              	अहिंसास्तेयम् अद्रोहो दमश् चैते यमाः स्मृताः ॥ ३।३१५ ॥**

 

प्रकाशप्रायश्चित्ताधिकृतानाम् अप्य् अविरोधाद् एते यमाः प्रत्येतव्याः ॥ ३१५ ॥

 

_पूर्ववद् एव ।_

 

                    	**स्नानमौनोपवासेज्यास्वाध्यायोपस्थनिग्रहाः**

**              	नियमा गुरुशुश्रूषा शौचाक्रोधप्रदातृताः ॥ ३।३१६ ॥**

 

ब्रह्मचर्यं यथाशास्त्रं मैथुनप्रसङ्गः । उपस्थनिग्रहः स्त्र्यनभिलाष इति विवेकः । प्रदातृता तु प्रकर्षेण दानशीलता । स्पष्टम् अन्यत् ॥ ३१६ ॥

 

_अधुना सर्वपापक्षपणार्थान्य् अभ्युदयसाधनानि च यानि सान्तपनादीनि तपांसि तत्र तत्र च प्रायश्चित्तार्थम् उपदिष्टानि, तेषां स्वरूपं वक्तुम् आह ।_

 

                    	**पञ्चगव्यं तु गोक्षीरं दधि मूत्रं शकृद् घृतम् ।**

**              	पीत्वा परेद्यूपवसेत् कृच्छ्रं सान्तपनं चरन् ॥ ३।३१७ ॥**

 

पञ्चगव्यवचनम् अत्रानुक्तकुशोदकान्वितं च यथा स्याद् इत्य् एवमर्थम् । गोक्षीरम् इति त्व् अचिरदुग्धोपादानार्थम् । भोजनाय चैतत् प्राशनम्, नादृष्टाय । कृच्छ्रम् इति कृच्छ्रधर्मप्राप्त्यर्थम् । तथा च हारीतः: "धारोष्णं तु गव्यं पयो दधिशकृन्मूत्रघृतानि च मन्त्रपूतान्य् एककालं भुक्त्वा परेद्युर् उपवसेत् स सान्पतनः" इति ॥ ३१७ ॥

 

_एतैर् एव क्षीरादिभिः ।_

 

                    	**पृथक् सान्तपनद्रव्यैः षडहः सोपवासकः ।**

**              	सप्ताहेन तु कृच्छ्रो ऽयं महासान्तपनः स्मृतः ॥ ३।३१८ ॥**

 

पृथक् सान्तपनद्रव्यैः क्षीरादिभिः कुशोदकान्तैः षडहान्य् एककालं भोजनं कार्यम् । कुशोदकं च कुशक्वाथितम् उदकं सर्वत्र प्रत्येतव्यम् । स्पष्टम् अन्यत् ॥ ३१८ ॥

 

                    	**पर्णोदुम्बरराजीवबिल्वपत्रकुशोदकैः ।**

**              	प्रत्येकं प्रत्यहाभ्यस्तैः पर्णकृच्छ्र उदाहृतः ॥ ३।३१९ ॥**

 

पर्णः पलाशः । राजीवं पद्मिनी । स्पष्टम् अन्यत् । पलाशादिपत्रक्वथितेनोदकेन पञ्चरात्रं वर्तितव्यम् इत्य् अर्थः । यद्य् अपि च पर्णकृच्छ्रस्य क्वचिद् विनियोगो नोक्तः, तथाप्य् अनादेशे पापगुरुत्वापेक्षया प्रत्येतव्यः । अभ्युदयसाधनत्वं तु वक्ष्यत्य् एव ॥ ३१९ ॥

 

                    	**तप्तक्षीरघृताम्बूनाम् एकैकं प्रत्यहं पिबेत् ।**

**              	एकरात्रोपवासश् च तप्तकृच्छ्र उदाहृतः ॥ ३।३२० ॥**

 

स्मृत्यन्तरे तु: "पयो घृतम् उदकं वायुं प्रत्यहं तप्तानि, स कृच्छः" (ग्ध् २३।२) इत्य् उक्तम् । तत्र व्याख्यातारो वायोर् अप्य् उष्णस्य पानं वर्णयन्ति । तत् पुनर् विचार्यम् । इह तूपवासवचनाद् वायूपादानं तत्रोपवासप्रतिपत्त्यर्थम्, न तप्तानीत्य् अनेन संबन्धयितुम् इति व्याख्येयम् ॥ ३२० ॥

 

                    	**एकभक्तेन नक्तेन तथैवायाचितेन च ।**

**              	उपवासेन चैकेन पादकृच्छ्रः प्रकीर्तितः ॥ ३।३२१ ॥**

 

प्राजापत्यस्य चायं तृतीये भागे पादकृच्छ्रशब्दः प्रयुक्तः । पर्णकृच्छ्रादिष्व् अप्य् अयम् एवानुसर्तव्यः । स्पष्टम् अन्यत् ॥ ३२१ ॥

 

                    	**यथाकथंचित् त्रिगुणः प्राजापत्यो ऽयम् उच्यते ।**

**              	अयम् एवातिकृच्छ्रः स्यात् पाणिपूरान्नभोजिनः ॥ ३।३२२ ॥**

 

यथाकथंचिद् इत्य् एकभक्तादिक्रमस्याविवक्षार्थम् । एतद् अपि पर्णकृच्छ्रादिष्व् अप्य् उक्तं द्रष्टव्यम् । एष्व् एव प्राजापत्यार्थेषु भोजनकालेषु पाणिपूरान्नभोजिनः कर्तुर् अयम् एवातिकृच्छ्रसंज्ञः प्रत्येतव्यः । पाणिः पूर्यते यावान् अन्नेन तत् पाणिपूरान्नम्, तद् भुङ्क्ते यः स पाणिपूरान्नभोजी । भोजनाधिकाराच् च भोजनार्थं यावत् सकृद् आदीयते, तावत् प्रत्येतव्यम् । तथा चाह मनुः: "एकैकं ग्रासम् आश्नीयात्" (म्ध् ११।२१३) इति ॥ ३२२ ॥

 

                    	**कृच्छातिकृच्छ्रः पयसा दिवसान् एकविंशतिम् ।**

**              	द्वादशाहोपवासेन पराकः परिकीर्तितः ॥ ३।३२३ ॥**

 

एकविंशतिरात्रं पयोव्रतता कृछ्रातिकृच्छ्रः । द्वादशरात्रम् अभोजनं पराकः । अत्र च पादादिभागाभावः ॥ ३२३ ॥

 

                    	**पिण्याकाचामतक्राम्बुसक्तूनां प्रतिवासरम् ।**

**              	एकैकम् उपवासश् च कृच्छ्रः सौम्यो ऽयम् उच्यते ॥ ३।३२४ ॥**

 

पिण्याकः खलः । आचाम ओदनास्रावणम्, मण्ड इति यावत् । तक्रं मथितम् । अम्बुसक्तव उदकसक्तवः । एषाम् एकैकेन प्रत्यहम् । पञ्चमे ऽहन्य् उपवास इत्य् एष सौम्यो नाम कृच्छ्रः । सोमस्यात्रार्षम् इति सौम्यः । एवं प्राजापत्यादिष्व् अप्य् आर्षेयनिमित्तैवाख्या प्रत्येतव्या ॥ ३२४ ॥

 

_य एते पिण्याकादयः ।_

 

                    	**एषां त्रिरात्रम् अभ्यासाद् एकैकस्य यथाक्रमम् ।**

**              	तुलापुरुष इत्य् एष ज्ञेयः पञ्चदशाह्निकः ॥ ३।३२५ ॥**

 

तुलापुरुषसंज्ञा महापातकादिभिः पापैर् युक्तः पुरुषो ऽनेन तपसा तुलितः पापेभ्यो ऽधिकतया धर्म एवावतिष्ठते इत्य् एवमर्था । स्पष्टम् अन्यत् ॥ ३२५ ॥

 

                    	**तिथिवृद्ध्याचरेत् पिण्डाञ् शुक्ले शिख्यण्डसंमितान् ।**

**              	एकैकं ह्रासयेत् पिण्डान् कृष्णे चान्द्रायणं चरन् ॥ ३।३२६ ॥**

 

तिथिवृद्ध्येति । शुक्लपक्षादौ प्रतिपत्प्रभृति ग्रासोपचयेन पूर्णमासा[^२०] यावद् आचरेद् अश्नीयाद् इत्य् अर्थः । ततः प्रतिपद्य् अपि पञ्चदशैव ग्रासान् भुक्त्वा द्वितीयाप्रभृत्य् एकैकं ग्रासं कृष्णपक्षे ह्रासयेत् । एतद् यवमध्यं चान्द्रायणम् । स्पष्टम् अन्यति ॥ ३२६ ॥

 

                    	**यथाकथंचित् पिण्डानां चत्वारिंशच् छतद्वयम् ।**

**              	मासेनैवोपभुञ्जीत चान्द्रायणम् अथापरम् ॥ ३।३२७ ॥**

 

यथाकथंचिद् इति "पिपीलिकामध्यतया अष्टग्रासेन शिशुचान्द्रायणप्रकारेण वा" इति स्मृत्यन्तरोकचान्द्राय्णप्रकारोपसंग्रहणार्थम् । "चत्वारिंशच् छतद्वयम्" इति यवमध्येषु प्रतिपद्य् अपि पञ्चदशग्रासप्राप्त्यर्थम्, "चान्द्रायणम् अथापरम्" इति । वाशब्दाध्याहारेण अथ वान्य एवायं चान्द्रायणप्रकारोपदेश इत्य् अर्थः ॥ ३२७ ॥

 

_यान्य् एतानि सान्तपनादीनि कृच्छ्राण्य् उक्तानि, एषाम् एकैकम् ।_

 

                    	**कुर्यात् त्रिषवणस्नायी कृच्छ्रं चान्द्रायणं तथा ।**

**              	पवित्राणि जपेत् पिण्डं गायत्र्या चाभिमन्त्रयेत् ॥ ३।३२८ ॥**

 

निगदोक्तः श्लोकः ॥ ३२८ ॥

 

                    	**अनादिष्टेषु पापेषु शुद्धिश् चान्द्रायणेन तु ।**

**              	धर्मार्थं यश् चरेद् एतच् चन्द्रस्यैति सलोकताम् ॥ ३।३२९ ॥**

 

यानि परिषदा नादिश्यन्ते, तान्य् अनादिष्टानि, रहस्यानीत्य् अर्थः । प्रायश्चित्तान्तरं वा येष्व् अनादिष्टं तान्य् अनादिष्टानि । यस् तु निर्दोष एव धर्मार्थं चान्द्रायणं चरेत्, स चन्द्रस्य सलोकताम् एति । (यथा?) चन्द्रमण्डले स्वर्गोपभोगं प्राप्नोतीत्य् अर्थः ॥ ३२९ ॥

 

_यस् त्व् अनभिसंधाय फलम् आत्मसंस्कारार्थं कुर्यात् ।_

 

                    	**कृच्छ्रकृद् धर्मकामस् तु महतीं श्रियम् अश्नुते ।**

**              	यथागुरु क्रतुफलं प्राप्नोति च न संशयः ॥ ३।३३० ॥**

 

कृच्छ्रशब्दो ऽत्र चान्द्रायणस्यापि ग्राहकः । कृच्छ्रकृच् चान्द्रायणकृद् वा धर्मकामश् चोदितानुष्टानमात्रार्थी न फलम् इत्च्छतीत्य् अर्थः । महती श्रीर् देवयानेन मार्गेणैन्द्र उपभोगः । यथागुर्व् इति । अल्पेन सान्तपनादिनाल्पस्य क्रतोः, तथा गुरुणा पराकचान्द्रायणादिना गुरुतरस्य क्रतोर् यत् फलम्, तत् प्राप्नोतीत्य् अर्थः ॥ ३३० ॥

 

_य एते "यस्मिन् देशे मृगः कृष्णः" _(य्ध् १।२)_ इत्य् आरभ्य "यथागुरु क्रतुफलं प्राप्नोति च न संशयः" _(य्ध् ३।३३०)_ इत्य् एवमन्ता याज्ञवल्क्येनोपदिष्टाः ।_

 

                    	**श्रुत्वैतान् ऋषयो धर्मान् याज्ञवल्क्येन भाषितान् ।**

**              	इदम् ऊचुर् महात्मानो योगीन्द्रम् अमितौजसम् ॥ ३।३३१ ॥**

                    	**य इदं धारयिष्यन्ति धर्मशास्त्रम् अतन्द्रिताः ।**

**              	इह लोके यशः प्राप्य ते यास्यन्ति त्रिविष्टपम् ॥ ३।३३२ ॥**

_किं च ।_

                    	**विद्यार्थी चाप्नुयाद् विद्यां धनकामो धनानि च ।**

**              	आयुष्कामस् तथैवायुः श्रीकामो महतीं श्रियम् ॥ ३।३३३ ॥**

_तथा _।

                    	**श्लोकत्रयम् अपि ह्य् अस्माद् यः श्राद्धे श्रावयिष्यति ।**

**              	पितॄणां तत्र तृप्तिः स्याद् आनन्त्याय न संशयः ॥ ३।३३४ ॥**

_किं च ।_

                    	**ब्राह्मणः पात्रतां याति क्षत्रियो विजयी भवेत् ।**

**              	वैश्यश् च धान्यधनवान् अस्य शास्त्रस्य धारणात् ॥ ३।३३५ ॥**

 

ग्रन्थतो ऽर्थतश् चेति शेषः ॥ ३३५ ॥

 

_इदं चान्यत् ।_

 

                    	**य इदं श्रावयेद् विप्रान् द्विजः पर्वसु संयतः ।**

**              	अश्वमेधफलं तस्य तद् भवान् अनुमन्यताम् ॥ ३।३३६ ॥**

 

स्पष्टार्थः श्लोकः ॥ ३३६ ॥

 

_यद् एतन् मुनिभिः प्रार्थितम् ।_

 

                    	**श्रुत्वैतद् याज्ञवल्क्यस् तु प्रीतात्मा मुनिभाषितम् ।**

**              	एव अस्त्व् इति होवाच नमस्कृत्वा स्वयंभुवे ॥ ३।३३७ ॥**

 

इदम् इदं चास्त्व् इति मुनिभिः प्रार्थितोपन्यासो मुनीनां धर्मोपदेशे कृते परितोषज्ञापनार्थतयास्य धर्मशास्त्रस्याविचिकित्सं प्रामाण्यप्रतिपत्त्यर्थम्, याज्ञवल्क्यस्य चैवम् एवास्त्व् इति प्रीतात्मनः प्रतिवचनं सम्यग् एभिर् मदुक्तं धर्मशास्त्रम् अवधृतं भविष्यति अस्माद् धर्मशास्त्राद् वर्णिनाम् आश्रमिणां नैःश्रेयसम् इत्य् उपदेशसाफल्यप्रतिपत्त्यर्थम्, ब्राह्मणाश् च परिषद्धर्मेणावस्थिता यद् ब्रूयुर् इदम् एवम् अस्त्व् इति, तत् तथैव स्याद् इति ब्राह्मणवचनस्य दर्मप्रमाणताप्रतिपत्त्यर्थम्, गुरुसंनिधौ च न शिष्यैः स्वातन्त्र्येण धर्मावधारणं गुर्वननुमतैः कार्यम् इत्य् एवं सदाचारपरिपालनार्थम् । "नमस्कृत्वा स्वयंभुवे" इति । मनवे नमस्कृवेत्य् अर्थः । एतच् चाचारपरिपालनार्थम् । न ह्य् आगमिके ऽर्थे गुरुम् अनभिपूज्य स्वातन्त्र्येण किंचिद् वक्तव्यम् इत्य् अभिप्रायः । मानवश् चायं सर्वो ऽर्थः स्मार्त इत्य् एतद् अपि तन्नमस्कारेणैव स्पष्टीकृतम् । ततश् च वेदविरोधवन् मनुविरोधे ऽपि स्मृत्यन्तराणाम् अप्रामाण्यम् । स्मृत्यन्तरानुसारेणैव मानवे ऽपि संदिग्धार्थनिर्णयः, मानवीय एवार्थः स्मृत्यन्तरे ऽपि यस्मात् । अतः सूक्तम्: "नमस्कृत्वा स्वयंभुवे" इति ॥ ३३७ ॥

 

 

                    	लब्ध्वा रहस्यानि सुदुर्लभानि यजूंषि शुक्लानि विवस्वतो यः ।

                    	स्वर्वापवर्गाव् अकरोत् प्रकाशौ जयत्य् असौ ब्रह्मविद् एकहंसः ॥

                    	प्रज्ञापराधाद् इह यद् दुरुक्तं नोक्तं च तत् सर्वम् अनाकुलिम्ना ।

                    	कृपालुभिः सम्यग् अमत्सरेण विवेचनीयं स्वमतिप्रभावात् ॥

 

**इति परमभट्टारकयोगीन्द्रप्रणीते धर्मशास्त्रे**

**विश्वरूपकृतविवरणबालक्रीडायां**

**तृतीयो ऽध्यायः ॥**

** **

**समाप्तश् चायं ग्रन्थः ।**

**शुभं भूयात् ।**

 

 

