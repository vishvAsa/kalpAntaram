+++
title = "१२ ग्रहशान्तिप्रकरणम्"

+++
**अथ ग्रहशान्तिप्रकरणम्**

 

_ग्रहानां कर्माविघ्नसिद्ध्यर्थं पूज्यत्वं विधानत उक्तम् । तद्विधानम् अधुना विवक्षुः स्वातन्त्र्येणापि प्रयोगसिद्ध्यर्थं कामसंयोगेनाधिकारान्तरम् आह ।_

 

> **श्रीकामः शान्तिकामो वा ग्रहयज्ञं समारभेत् ।**

> **वृष्ट्यायुःपुष्टिकामो वा तथैवाभिचरन् पुनः ॥ १।२९० ॥**

 

पुनःशब्दाद् अविघ्नार्थं कृत्वा पुनः कामार्थं करणम् ॥ २९० ॥

 

_के पुनर् अमी ग्रहा नाम ।_

 

> **सूर्यः सोमो महीपुत्रः सोमपुत्रो बृहस्पतिः ।**

> **शुक्रः शनैश्चरो राहुः केतुश् चेति ग्रहाः स्मृताः ॥ १।२९१ ॥**

 

_किम् एते गगनस्थाः पूज्यन्ते । नेत्य् उच्यते ।_

 

> **ताम्रिकात् स्फटिकाद् रक्तचन्दनात् स्वर्णकाद् उभौ ।**

> **रजताद् अयसः सीसाद् ग्रहाः कार्याः क्रमाद् इमे ॥ १।२९२ ॥**

 

उभौ बुधबृहस्पती सौवर्णकौ कार्यौ । केतुस् तु संनिधानात् सीसकाद् एव । इम इति वचनात् पुरुषविग्रहेणेति गम्यते । अर्थवादोत्थाद् वेतिहासाद् विग्रहावगतिः ॥ २९२ ॥

 

_शक्त्यपेक्षया तु ताम्राद्यभावे ।_

 

> **स्वर्णैर् वा पटे लेख्या गन्धमण्डलकेषु वा ।**

 

_सर्वकल्पेष्व् एव ।_

 

> **यथावर्णं प्रदेयानि वासांसि कुसुमानि च ॥ १।२९३ ॥**

> **गन्धाश् च बलयश् चैव धूपो देयः सगुल्गुलुः ।**

 

यथावर्णं ताम्रादिप्रतिकृतिवर्ण एवैषा वर्ण इत्य् अवसेयम् ॥

 

_सर्वेषां चादित्यादीनां ग्रहाणां ।_

 

> **कर्तव्यास् तन्त्रवन्तश् च चरवः प्रतिदैवतम् ॥ १।२९४ ॥**

 

तन्त्रवन्तः एकतन्त्रा इत्य् अर्थः । चशब्दात् प्रत्येकं पूजाविधिर् अवसेयः ॥ २९४ ॥

 

_अमी तु सर्वार्था प्रधानमन्त्राः ।_

 

> **आकृष्णेन इमं देवा अग्निर् मूर्धा दिवः ककुत् ।**

> **उद्बुध्यस्वेति च ऋचो यथासंख्यं प्रकीर्तिताः ॥ १।२९५ ॥**

> **बृहस्पते अति यद् अर्यस् तथैवान्नात् परिस्रुतः।**

> **शं नो देवीस् तथा काण्डात् केतुं कृण्वन्न् इमा अपि ॥ १।२९६ ॥**

 

_पाकयज्ञसामान्येन च यज्ञवृक्षमात्रात् समित्प्रसक्ताव् अपवादम् आह ।_

 

> **अर्कः पलाशखदिराव् अपामार्गो ऽथ पिप्पलः।**

> **उदुम्बरः शमी दूर्वा कुशाश् च समिधः क्रमात् ॥ १।२९७ ॥**

 

_इदानीं संख्याविशेषार्थम् आह ।_

 

> **एकैकस्यात्राष्टशतम् अष्टाविंशतिर् एव वा ।**

> **होतव्या मधुसर्पिर्भ्यां दध्ना चैव समन्विताः ॥ १।२९८ ॥**

 

यद् वा, अयम् अपूर्वः समिद्धोमो ऽङ्गत्वेन विधीयते । ततश् च प्राशनान्ते पूर्वमन्त्रैर् एव कर्तव्यः । वैकल्पिकश् चायं चरुभिः सह सम्द्धोमविधिर् इति संप्रदायः ॥ २९८ ॥

 

_पक्षद्वये ऽपि तु ।_

 

> **गुलौदनं पायसं च हविष्यं क्षीरषाष्टिकम् ।**

> **दध्योदनं हविः पूपान् मांसं चित्रान्नम् एव च ॥ १।२९९ ॥**

> **दद्याद् ग्रहक्रमाद् एतद् द्विजेभ्यो भोजनं बुधः ।**

> **शक्तितो वा यथालाभं सत्कृत्य विधिपूर्वकम् ॥ १।३०० ॥**

 

स्पष्टार्थौ श्लोकौ ॥ २९९–३०० ॥

 

_एवं ब्राह्मणान् भोजयित्वा तेभ्य एव ।_

 

> **धेनुं शङ्खम् अनड्वाहं काञ्चनं वसनं हयम् ।**

> **कृष्णां गाम् आयसाम् छागं प्रदद्याद् दैक्षिणाः क्रमात् ॥ १।३०१ ॥**

 

शक्त्यपेक्षं चैषां परिमाणम् ॥ ३०१ ॥

 

_एवं तावत् समस्तग्रहपूजा विघ्नोपशमनाय कामसंयोगेन चोक्ता । ज्योतिःशास्त्रानुसारेण त्व् एकैकम् अपि ।_

 

> **यश् च यस्य यदा दुःस्थः स तं यत्नेन पूजयेत् ।**

 

_कस्मात् ।_

 

> **ब्रह्मणैषां वरो दत्तः पूजिताः पूजयिष्यथ ॥ १।३०२ ॥**

 

पूजा च प्रत्येकम् अप्य् उक्तविधिलक्षनैव ॥ ३०२ ॥

 

_भूयश् च ग्रहाणां प्रत्येकं संहतानां च पूज्यत्वे हेतुम् आह ।_

 

> **ग्रहाधीना नरेन्द्राणाम् उच्छ्रयाः पतनानि च ।**

> **बावाभावौ च जगतस् तस्मात् पूज्यतमा ग्रहाः ॥ १।३०३ ॥**

 

स्पष्टार्थः श्लोकः ॥ ३०३ ॥

 

**इति ग्रहशान्तिप्रकरणम्**

> **
