+++
title = "१९ दण्डपारुष्यप्रकरणम्"

+++
**अथ दण्डपारुष्यप्रकरणम् ।**

 

_वाक्पारुष्यपूर्वकत्वाद् दण्डपारुष्यस्यानन्तरम् आरम्भः । पाण्यादिनाभिघातादिकं दण्डपारुष्यम् । तत्र निर्जने ऽभिहत्य न मयायम् अभिहत इत्य् एवं मिथ्यावादित्वे दौष्ट्यातिशयाद् वा क्षताद्यात्मनः कृत्वा निर्दोषजनाध्यारोपे कथं स्याद् इत्य् अपेक्षित आह ।_

 

> **असाक्षिकहते चिह्नैर् युक्तिभिश् चागमेन च ।**

^ **द्रष्टव्यो व्यवहारस् तु कूटचिह्नकृताद् भयात् ॥ २।२१६ ॥**

 

असाक्षिके ऽभिहते क्षतादिभिश् चिह्नैस् तद्व्यभिचरे वा कूटचिह्नकारिदुष्टपुरुषभयाद् व्यवहार एव प्रगुक्तन्यायेन चतुष्पाद् युक्त्यागमानुसारेणैव विद्वज्जनसमक्षं स्वयं वा राज्ञा द्रष्टव्यः । अयं च सर्वव्यवहारपदसाधारणः श्लोकः कार्यगौरवप्रतिपत्त्यर्थम् इहाम्नात इत्य् अवसेयम् ॥ २१६ ॥

 

_किं च ।_

 

> **यत्र नोक्तो दमः सर्वैः प्रमादेन महात्मभिः ।**

^ **तत्र कार्यं परिज्ञाय कर्तव्यं दण्डधारणम् ॥ २।२१७ ॥**

 

नानभिधानभ्रान्त्यानध्यवसायः कार्यः, किं तर्हि उक्तम् अनुक्तं वा द्वयोर् गुणादिभिर् अनुबन्धादिभिश् च स्वरूपम् आलोच्य पीडानुसारेण सर्वत्र दण्डमानकर्तव्यताध्यवसानम् इत्य् अभिप्रायः ॥ २१७ ॥

 

_एतद् एवोदाहरणमात्रतया प्रपञ्चयति ।_

 

> **भस्मपङ्करजःस्पर्शे दण्डो दशपणः स्मृतः ।**

^ **अमेध्यपार्ष्णिनिष्ठ्यूतस्पर्शने द्विगुणः स्मृतः ॥ २।२१८ ॥**

 

मेध्यत्वे ऽपि भस्मकर्दमधूलिप्रक्षेपणे निर्दोषस्य कृते दशपणो दण्डः स्मृत इत्य् अल्पो ऽपि स्मरणानुसाराद् अविरुद्ध इत्य् अवसेयम् । अमेध्यादिस्पर्शे तु ततो द्विगुणः विंशतिपण इत्य् अर्थः । निष्ठ्यूतग्रहणं निष्ठ्युतसदृशामेध्यस्य प्रतिपत्त्यर्थम् । तथा च मूत्रपुरीषादौ दण्डातिरेकसिद्धिः ॥ २१८ ॥

 

_यच् चैतद् उक्तम् ।_

 

> **समेष्व् एवं परस्त्रीषु द्विगुणस् तूत्तमेषु च ।**

^ **हीनेष्व् अर्धदमो मोहमदादिभिर् अदण्डनम् ॥ २।२१९ ॥**

 

कृतव्याख्यानम् एतत् ॥ २१९ ॥

 

_अयं चान्यो विशेषः ।_

 

> **विप्रपीडाकरं छेद्यम् अङ्गम् अब्राह्मणस्य तु ।**

^ **उद्गूर्णे प्रथमो दण्डः स्पर्शने तु तदर्धिकः ॥ २।२२० ॥**

 

उद्गूर्यानिपाते प्रथमसाहसो दण्डः । प्रहारायोद्गूरणेनैव विस्रम्भेणाब्राह्मणस्य ब्राह्मणशरीरस्पर्शने ऽर्धदण्डः । स्पष्टम् अन्यत् ॥ २२० ॥

 

_अनुत्कृष्टविषयत्वे तु ।_

 

> **उद्गूर्णे हस्तपादे तु दशविंशतिकौ दमौ ।**

^ **परस्परं तु सर्वेषां शस्त्रे मध्यमसाहसः ॥ २।२२१ ॥**

 

तुशब्दः प्रत्येकम् अवधारणार्थः । हस्त एवोद्गूर्णे दशकः पाद एव विंशतिकः । तथा च समुच्चये समुच्चयसिद्धिः । एवम् अन्यत्रापि द्रष्टव्यम् । एतच् च सर्ववर्णानां तुल्यगुणादियोगे स्यात् । शस्त्रोद्गूरणे तु मध्यमसाहसो दण्डः ॥ २२१ ॥

 

_जात्यादिसाम्य एव तु ।_

 

> **पादकेशांशुककरालुञ्छनेषु पणान् दश ।**

^ **पीडाकर्षाञ्जनावेष्ट्य पादाध्यासे शतं दमः ॥ २।२२२ ॥**

 

पादकेशवस्त्राणाम् आलुञ्छने अवधूनने साक्षेपं दशपणो दण्डः स्यात् । पीडाकर्षाञ्जनेन त्व् आवेष्ट्य ग्रीवादौ पादन्यासे शतं दण्ड्यः । आञ्जनं ध्यामीकरणम् । पीडया कर्षणेनाञ्जनं पीडाकर्षाञ्जनम् । आञ्जनेन ध्यामीकरणेन त्व् आवेष्ट्य वशं नीत्वेत्य् अर्थः । स्पष्टम् अन्यत् ॥ २२२ ॥

 

_साम्य एव ।_

 

> **शोणितेन विना कुर्वन् दुःखं काष्ठादिभिर् नरः ।**

^ **द्वात्रिंशतं पणान् दण्ड्यो द्विगुणं दर्शने ऽसृजः ॥ २।२२३ ॥**

 

असृजो लोहितस्येत्य् अर्थः । स्पष्टम् अन्यत् ॥ २२३ ॥

 

_निकृष्टविषयत्वे तु ।_

 

> **करपाददन्तभङ्गे छेदने कर्णनासयोः ।**

^ **मध्यो दण्डो व्रणोद्भेदे मृतकल्पहते तथा ॥ २।२२४ ॥**

 

साम्ये हि शस्त्रोद्गूरणमात्र एव मध्यमस्योक्तत्वान् निकृष्टविषयम् एतद् इति व्याख्येयम् । ऋज्व् अन्यत् ॥ २२४ ॥

 

_तथा ।_

 

> **चेष्टाभोजनवाग्रोधे नेत्रादिप्रतिभेदने ।**

^ **कन्धराबाहुसक्थ्नां च भङ्ग उत्तमसाहसः ॥ २।२२५ ॥**

 

चेष्टादिप्रतिरोधके ऽभिघाते अक्ष्यादीन्द्रियाधिष्ठानप्रत्येकभेदने कन्धरादिभेदने चोत्तमसाहसो दण्डः । चेष्टानिरोधो मूर्छा । भोजननिरोधो ऽत्यभिघाताद् भोक्तुम् अशक्तिः । वागुच्चारणाशक्तिर् वाग्रोधः । कन्धरा गलस्कन्धसंचारिणी सिरा । स्पष्टम् अन्यत् ॥ २२५ ॥

 

_सर्वत्रैवास्मिन् प्रकरणे ।_

 

> **एकं घ्नतां बहूनां तु यथोक्ताद् द्विगुणा दमाः ।**

^ **कलहापहृतं देयं दण्डश् च द्विगुणस् ततः ॥ २।२२६ ॥**

 

कलहापहृताद् इत्य् अर्थः । एतच् चाभिहतायैव देयं राजदण्डव्यतिरेकेणेत्य् अवसेयम् । तथा च बृहस्पतिः ।

> दण्डस् त्व् अभिहतायैव दण्डपारुष्यकल्पितः ।

> हृते तद्द्विगुणं चान्यद् राजदण्डस् ततो ऽधिकः ॥ इति । (बृस्म् २१।१४)

यत् तु नारदीयम् ।

> यम् एव ह्य् अतिवर्तेरन्न् एते सन्तं जनं नृषु ।

> स एव विनयं कुर्यान् न तद्विनयभाङ् नृपः ॥ इति । (न्स्म् १५–१६।१४)

एतच् छूद्रविषयं द्रष्टव्यम् । शूद्राणां ह्य् उत्कृष्टापराधे राज्ञार्थदण्डो न ग्राह्यः । किं तर्हि । अनावेद्य स्वयम् एवोत्कृष्टैर् अर्थदण्डेन विनयः कार्यः । राज्ञा त्व् आवेदिते वध एव । तथा चानन्तरम् एवाह ।

> मला ह्य् एते मनुष्येषु धनम् एषां मलात्मकम् ।

> अतस् तान् घातयेद् राजा नार्थदण्डेन दण्डयेत् ॥ इति । (न्स्म् १५–१६।१५)

स्पष्टम् अन्यत् ॥ २२६ ॥

 

_किं च ।_

 

> **दुःखम् उत्पादयेत् यस् तु स समुत्थानजं व्ययम् ।**

^ **दाप्यो दण्डं च यो यस्मिन् कलहे समुदाहृतः ॥ २।२२७ ॥**

 

यो दुःखम् उत्पादयेत् तेन यावत् सम्यग् अस्योत्थानं निर्दुःखता भवति, तावद् यो व्ययः स समुत्थानजो व्ययः, स देयः । चकाराद् राजावेदनप्रवृत्त्युपक्षयश् च । राज्ञे च यथोदाहृतो दण्डः । स्वयं चाददद् राज्ञा दाप्यः । स्पष्टम् अन्यत् ॥ २२७ ॥

 

_इदानीं दण्डपारुष्यसामान्यात् साहसव्यवहारम् आह ।_

 

> **तारिकः स्थलजं शुल्कं गृह्णन् दाप्यः पणान् दश ।**

^ **ब्राह्मणः प्रातिवेश्यानाम् एतद् एवानिमन्त्रणे ॥ २।२२८ ॥**

 

तारिकस्य स्थलनिमित्तराजभाव्यशुल्कग्रहणे ब्राह्मण्यदर्पाच् च योग्यप्रातिवेश्यब्राह्मणानिमन्त्रणे दशपणो दण्डः । ब्राह्मणग्रहणं च गुणार्थत्वात् सर्वत्रैवर्णिकार्थम् । दर्पकृतत्वाच् चैवमादेः साहसत्वम् ॥ २२८ ॥

 

_दर्पेणैव च ।_

 

> **अभिघाते तथा भेदे छेदे कुड्यावपातने ।**

^ **पणान् दाप्यः पञ्च दश विंशतिं तद्व्ययं तथा ॥ २।२२९ ॥**

 

प्रातिवेशिकगृहाणां दौरात्म्यात् पाषाणादिनाभिघाते कृते पञ्च पणान् दाप्यः । तथा भेदे ऽभिघातसंत्रासाज् जाते दश पणान् दाप्यः । छेदने तु तद्द्वैधीभावे कुड्यावपातने वा विंशतिम् । व्यये तु व्यापन्नसमाधानार्थं गृहिणे दद्यात् सर्वत्र साहसिकत्वात् ॥ २२९ ॥

 

_परकीये ।_

 

> **दुःखोत्पादि गृहे द्रव्यं क्षिपन् प्राणहरं तथा ।**

^ **षोडशाद्ये पणान् दाप्यो द्वितीये मध्यमं दमम् ॥ २।२३० ॥**

 

दुःखोत्पादि द्रव्यं कण्टकादि । प्राणहरं सर्पादि । स्पष्टम् अन्यत् ॥ २३० ॥

 

> **दुःखे ऽथ शोणितोत्पादे शाखाङ्गच्छेदने तथा ।**

^ **दण्डः क्षुद्रपशूनां स्याद् द्विपणप्रभृति क्रमात् ॥ २।२३१ ॥**

 

द्विगुण इति शेषः । शोणितोत्पादशाखाङ्गच्छेदनेषूत्तरोत्तरो द्विगुणः । शृङ्गकर्णपुच्छादीनि शाखाः । चक्षुरादीन्य् अङ्गानि । क्षुद्रपशवश् छागादयः । स्पष्टम् अन्यत् ॥ २३१ ॥

 

_परकीयानां तु ।_

 

> **लिङ्गस्य छेदने मृत्यौ मध्यमो मूल्यम् एव च ।**

^ **महापशूनाम् एतेषु स्थानेषु द्विगुणा दमाः ॥ २।२३२ ॥**

 

स्वकीये द्विपणादिमध्यमान्ता यथास्थनं दण्डाः, परकीये तु दण्ड्ō मूल्यं चेति योज्यम् । महापशवो गवादयः । तेषां प्रागुक्तशोणितदुःखोत्पादिषु स्थानेषु द्विपणाद्युक्तदण्डाद् द्विगुणा यथास्थानं दण्डाः कार्याः ॥ २३२ ॥

 

_आरामारोपितानां सपरिग्रहाणाम् ।_

 

> **प्ररोहशाखिकाशाखास्कन्धसर्वविदारणे ।**

^ **उपजीव्यद्रुमाणां तु विंशतिद्विगुणा दमाः ॥ २।२३३ ॥**

 

उपजीव्यद्रुमा आम्रादयः । तेषां प्ररोहच्छेदने विंशतिपणो दमः । शाखिकादिच्छेदनेषूत्तरोत्तरद्विगुणकल्पना । प्ररोहः पल्लवः । अल्पाः शाखाः शाखिकाः । स्पष्टम् अन्यत् ॥ २३३ ॥

 

_उपजीव्यानाम् एव च ।_

 

> **चैत्यश्मशानसीमान्तपुण्यस्थाने नृपालये ।**

^ **जातद्रुमाणां द्विगुणा दमा वृक्षे च विश्रुते ॥ २।२३४ ॥**

 

चातुर्थिकाद्यपनोदनसमर्थः पिप्पलादिवृक्षो विश्रुतः । स्पष्टम् अन्यत् ॥ २३४ ॥

 

_चैत्यादिजातानाम् एव तु ।_

 

> **गुल्मगुच्छक्षुपलथाप्रतानौषधिवीरुधाम् ।**

^ **पूर्वस्मृताद् अर्धदण्डः स्थानेषूक्तेषु कृन्तने ॥ २।२३५ ॥**

 

गुल्मादीनाम् उक्तेषु चैत्यादिस्थानेषु जातानां कृन्तने प्रागुक्तप्ररोहादिक्रमेणैव स्मृताद् एकगुणाद् अर्धदण्डाः कल्प्याः । गुल्मः गुञ्जादि । गुच्छः कुन्दादि । क्षुपो जात्यादिविटपः । लता प्रसिद्धा । प्रताना वल्लरी । ग्राम्या ओषधयः । आरण्या वीरुधः ॥ २३५ ॥

 

 

**इति दण्डपारुष्यप्रकरणम् ।**

> **
