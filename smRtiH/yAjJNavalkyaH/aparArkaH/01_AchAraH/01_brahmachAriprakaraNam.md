+++
title = "०१ ब्रह्मचारिप्रकरणम्"

+++
**तत्र ब्रह्मचारिप्रकरणम्**

**(अथ टीकारम्भः)**

> संसिद्ध्यर्थमिलत्सुरासुरनमन्मौलिस्थितप्रोल्लसत्

> सद्रत्नप्रभवप्रकृष्टविविधप्रेङ्खन्मयूखोज्ज्वलम् ।

> श्रेयोविघ्नमहाभयप्रशमने दिव्यं यद् एकौषधं

> भूयान् नो द्विरदाननाङ्घ्रिकमलद्वंद्वं तद् इष्टाप्तये ॥ १ ॥

> विशानुभूतिसंबूतिस्थितिसंहृतिमुक्तयः ।

> प्रभवन्ति यतस् तस्मै परस्मै ब्रह्मणे नमः ॥ २ ॥

> यो विश्वसर्गपरिपालनसंहृतीहो

> ब्रह्मा हरिस् त्रिनयनश् च भवत्य् अमेयः ।

> तं शुद्धबोधम् अभयं सुखसत्स्वभावम्

> आत्मानम् अद्वयम् अनन्तम् उपास्महे ऽजम् ॥ ३ ॥

> सिश्वात्मनः शुक्लयजूंषि भानोर् अवाप्य यो योगिगणाग्रवर्यः ।

> तं याज्ञवल्क्यं मुनिवृन्दवन्द्यं नमामि तत्कीर्तितधर्मबुद्ध्यै ॥ ४ ॥

> भक्त्या यस्य सविस्मयः स्मररिपुर् बुद्ध्या च वाचस्पतिर् 

> विक्रान्त्या द्विषतां गणः शुचितया भास्वान् क्षमित्वेन भूः ।

> जीमूतान्वयभूषणं स विपुलां योगीश्वरेणोदिते 

> शास्त्रे वाक्यनयानुगां वितनुते व्याख्यां सतां संमताम् ॥ ५ ॥

धर्मसंहिताम् आरभमाणस् तस्याः पौरुषेयत्वसामान्याज् जायमानाम् अप्रामाण्यशङ्कां महाजनस्य तदध्ययनधारणादिविषये परिपन्थिनीम् अपनेतुम् आह ।

> **ॐ योगीश्वरं याज्ञवल्क्यं संपूज्य मुनयो ऽब्रुवन् ।**

> **वर्णाश्रमेतराणां नो ब्रूहि धर्मान् अशेषतः ॥ १ ॥**

**योगी** संयमवान् । तत्रापि **चेश्वरो** ऽणिमादिगुणशाली । एषां च गुणानाम् ईश्वरशब्दप्रवृत्तिनिमित्तत्वं गम्यते मार्कण्डेयपुराणे ।

> अणिमा लघिमा चैव महिमा प्राप्तिर् एव च ।

> प्राकाम्यं च तथेशित्वं वशित्वं च तथा परम् ॥

> यत्र कामावसायित्वं गुणान् एतान् अथैश्वरान् ।

> प्राप्नोत्य् अष्टौ नरव्याघ्र परनिर्वाणसूचकान् ॥

> सूक्ष्मात् सूक्ष्मतरतो ऽणीयाञ् शीघ्रत्वाल् लघिमा गुणः ।

> महिमाशेषपूज्यत्वात् प्राप्तिर् नाप्राप्यम् अस्य यत् ॥

> प्राकाम्यम् अस्य व्याप्यत्वाद् ईशित्वं चेश्वरो यतः ।

> वशित्वाद् वशिता नाम योगिनः सप्तमो गुणः ॥

> यत्रेच्छास्थानम् अप्य् उक्तं यत्र कामावसायिता ।

> ऐश्वर्यं कारणैर् एभिर् योगिनः प्रोक्तम् अष्टधा ॥

> मुक्तिसंसूचकं रूपं परनिर्वाणचेतसः ॥ इति ।

एवं चाणिमादिगुणपर एवायम् ईश्वरशब्दः । ततश् च योगी चासाव् ईश्वरश् च **योगीश्वर** इति मुख्यार्थोभयशब्दः कर्मधारयः । न तु योगिनाम् ईश्वर इति षष्ठीतत्पुरुषः, षष्ठ्यर्थलक्षणाप्रसङ्गात्, योगीश्वरशब्दप्रयोगवैयर्थ्यप्रसङ्गाच् च । न हि तदा योगिनाम् अणिमादिलक्षण्म् ऐश्वर्यं याज्ञवल्क्यस्योक्तं भवति । किं तु योगिनः सनकादीन् प्रति स्वामित्वम् । तच् च प्रकृतानुपयोगि । कर्मधारयपक्षे तु योगनिमित्तम् अणिमाद्याइश्वर्यं ग्रन्थकारस्य गम्यते । ततश् च योगविरोधिनो ऽज्ञानरागद्वेषा योगिपदेनार्थान् निरस्ताः । उक्तं च योगस्य तन्निरासकत्वं पुराणे ।

> प्राणायामैर् दहेद् देषान् धारणाभिश् च किल्बिषम् ।

> प्रत्याहारेण संसर्गान् ध्यानेनानीश्वरान् गुणान् ॥ इति ।

ईश्वरपदेन च यथावस्थितवेदवेदान्तबोद्धृत्वं परमकारुणिकत्वं च सूच्यत इति तत्प्रणीतग्रन्थस्य् प्रामाण्ये निश्चिते कथम् अप्रामाण्यशङ्कोचियात् । यज्ञवल्क्यसापत्यं **याज्ञवल्क्यः** । **संपूज्य** संमान्य । **मुनयो** महर्षयो **वर्णादिधर्मान् अशेषतो** निरवशेषतो **नो** ऽस्मान् **ब्रूहि** बोधयेत्य् **अब्रुवन्** । वर्णा ब्राह्मणादयः । **आश्रमशब्दो** यद्य् अपि ब्रह्मचारिगृहस्थदिकर्सु वर्तते तथापि तत्संबन्धिनां धर्माणाम् अभावाद् आश्रशब्देनाश्रमिणो लक्ष्यन्ते । अत एवाह वसिष्ठः: "चत्वार आश्रमा ब्रह्मचारिगृहस्थवानप्रस्थपरिव्राजकाः" इति । केवलाद् वर्णत्वात् केवलाच् चाश्रमित्वाद् व्यतिरिक्तानि विशेषरूपाणि तद्विशेषस्था ये वक्ष्यमाणधर्माधिकारिणस् ते इह्**एतरे** । तानि च विशेषा(षरूपा)णि — यथा तावद् भवत्पूर्वभिक्षाचर्याविधौ ब्राह्मणत्वसहितं ब्रह्मचर्यम्, एवं भवन्मध्यादितो भैषवर्याविधौ तद् एव क्षत्रियाद्यपेक्षम्, विवाहविधौ वनितारागः स्नातकत्वं च, जायोपगमनविधाव् ऋतुमद्दारत्वं संयोगदारत्वं वा, स्त्रीधर्मेषु स्त्रीत्वं क्वचिज् जायात्वं क्वचित् प्रोषितभर्तृकात्वं क्वचिद् विधवात्वम्, द्रवशुद्धिविधौ शोध्यद्रव्यवत्त्वम्, प्रतिषेधे तु प्रतिषेध्यक्रियाप्रवर्तकपौष्कल्यक्रियावत्त्वम्, श्राद्धविधौ श्राद्धकालाविच्छिन्नजीवनवतः प्रमीतपितृकत्वम्, विनायकस्नपनविधौ विनायकोपसृष्टत्वम्, ग्रहयज्ञविधौ श्रिया(श्र्या)दिकामित्वम्, राजधर्मविधौ क्षत्रियस्याभिषिक्तत्वम्, निर्हरणादिविधौ मृतसपिण्डत्वम्, आपद्धर्मविधौ दुर्गतत्वम्, वस्थविधौ वलीपलितत्वं जातपौत्रत्वम्, परिव्राजकविधौ वेदाध्ययनपुत्रोत्पादनयागानुष्ठानवतः संसारवैराग्यवत्त्वम्, प्रायश्चित्तविधौ पापवत्त्वम् इत्यादीनि । एतद्विशिष्टा ये ते **इतरे** । वर्णाश् चाश्रमाश् चेतरे च ते वर्णाश्रमेतराः । तेषां **वर्णाश्रमेतराणाम्** । अत्रेतरशब्दस्य "द्वन्द्वे च" इति सर्वनामसंज्ञाप्रतिषेधः । शास्त्रप्रमेयो निःश्रेयसकरो धर्मः । क्रत्वङ्गप्रतिषेधनम् अधर्मः । वक्ष्यमाणशास्त्रार्थनिरवद्यनिरवशेषोदीरणक्रियां प्रति अशेषत इति धर्मसामान्याभिप्रायसाकल्यवचनम् । निरवशेषाभिप्राये ह्य् अस्मिन्न् उपनयनादौ गृह्योक्तहोमादि न कार्यं स्यात् । वर्णाश्रमेतरसंबन्धोपाधिकानि त्रीणि धर्मसामान्यानि । धर्मान् ब्रूहीति प्रार्थितस्य च धर्मसंहिताकरणे तन्मध्ये ऽध्येतृसमवायिधर्मज्ञानम् एव प्रायेण प्रयोजकम् । ततश् चाध्येतॄणम् अध्ययनप्रयोजकं तद् एव । न हि तेषाम् अप्रयोजकम् अध्ययनं भवितुम् अर्हति । तस्माद् धर्मशास्त्राध्ययनं धर्मशास्त्रत्वज्ञानप्रयुक्तम् एव । याज्ञवल्क्यप्रणीते प्य् अत्र श्लोके "**याज्ञवल्क्यं संपूज्य**" इत् वचनम्, तथोत्तरश्लोके "**योगीन्द्रो ऽब्रवीत्**" इति प्रथमपुरुअषप्रयोगश् च नाहुक्तः । दृश्यते हि मानवे ग्रन्थे "मनुर् अब्रवीत्" इति प्रयोगः, बौधायने च "स ह स्माह बौधायनः" इति । न च "मनुर् अब्रवीत्" इति भृगोर् वचनम् इदं न मनोर् इति वाच्यम् । यत एतद् उत्तरकालम् एव मनुर् आह ।

> एतद् वो ऽयं भृगुः शास्त्रं श्रावयिष्यत्य् अशेषतः ।

> एतद् धि मत्तो ऽधिजगे सर्वम् एषो ऽखिलं मुनिः ॥ इति ।

अधिजगे ऽधीतवान् । अस्याश् च संहिताया याज्ञवल्क्यः प्रेणेतेति व्याख्यातॄणां स्मृतिर् एव प्रमाणम् । न चार्थम् एव याज्ञवलीयतया ते स्मरन्तीति वाच्यम् । ग्रन्थे हि प्रणेतृतया तस्यासाधारण्यं संभवति न चार्थे द्रष्टृतया, मुन्यन्तरैर् अपि तस्य दृष्टत्वात् । असाधारण्येन च व्यपदेशो न साधारण्ये घटते । असाधारण्येन हि व्यपदेशा भवन्ति ॥ १ ॥

> **मिथिलास्थः स योगीन्द्रः क्षणं ध्यात्वाब्रवीन् मुनीन् ।**

स मुनिर् धर्मान् ब्रूहीति प्रार्थितो **मिथिलास्थ**त्वेन विशेषतः प्रशान्तः **क्षण**मात्रं वक्ष्यमाणं शास्त्रार्थं मुनीनां तच्छ्रवणयोग्यतां [च] **ध्यात्वा** चिन्तयित्वा वक्ष्यमाणान् धर्मान् **अब्रवीत्** । याज्ञवल्क्यप्रणीततां शास्त्रे वक्तुं स इत्य् उक्तम् । न पुनर् अहम् इति । न पुनर् अहंशब्दाद् याज्ञवल्क्यसंप्रत्ययः । स इति शब्दात् तु प्रकृतवाचिनो याज्ञवल्क्य एव प्रकृते बुद्धिर् उपैतीति तम् एव प्रयुक्तवान् । तत्सामानाधिकर्ण्याच् **चाब्रवीद्** इति प्रथमपुरुष एव युज्यते । न पुनर् अब्रवम् इत्य् उत्तमः । 

_तत्र धर्मानुष्ठानस्य देशपरिग्रहपूर्वकत्वाद् धर्मकथनात् प्राग् एव देशम् आह ।_

> **यस्मिन् देशे मृगः कृष्णस् तस्मिन् धर्मान् निबोधत ॥ २॥**

**कृष्ण**शब्दो हरिणवचनः । कृष्णाजिनं कृष्णविषाणो यावत् कृष्णमृगो विचरतीति प्रयोगदर्शनात् । स **यस्मिन् देशे** स्वभावाद् विचरेत् । तत्र **धर्मान्** श्रौतस्मार्तान् अनुष्ठेयतया हे मुनयो **निबोधत** निबुध्यध्वम् । **कृष्ण**शब्दाद् अर्थान्तरावबोधो मा भूद् इत्य् उक्तं **मृग** इति । कृष्णमृगोपलक्षितश् च देशो ब्रह्मावर्तादिदेशासंभवे धर्मानुष्ठानाङ्गम् इति मन्तव्यम् । तथाह **मनुः** ।

> सरस्वतीदृषद्वत्योर् व्योमनद्योर् यद् अन्तरम् ।

> तं देवनिर्मितं देशं ब्रह्मावर्तं प्रचक्षते ॥

> कुरुक्षेत्रं च मत्स्याश् च पञ्चालाः शूरसेनजाः ।

> एष ब्रह्मर्षिदेशो वै ब्रह्मावर्ताद् अनन्तरः ॥

> हिमवद्विन्ध्ययोर् मध्यं यत् प्राग् विनशनाद् अपि ।

> प्रत्यग् एव प्रयागाच् च मधदेशः प्रकीर्तितः ॥

> आ समुद्रात् तु वै पूर्वाद् आ समुद्रात् तु पश्चिमात् ।

> तयोर् एवान्तरं गिर्योर् आर्यावर्तः प्रकीर्तितः ॥

> कृष्णसारस् तु चरति मृगो यत्र स्वभावतः ।

> स देशो यज्ञियो ज्ञेयो म्लेच्छदेशस् त्व् अतः परः ॥

अत्र च पूर्वः पूर्व उत्तरत उत्तरतः श्रेष्ठः । यद् आह पुराणम् ।

> ब्रह्मावर्तः परो देश ऋषिदेशस् त्व् अनन्तरः ।

> मध्यदेशस् ततो न्यून आर्यावर्तस् त्व् अनन्तरः ॥

विष्णुश् च,

> चातुर्वर्ण्यव्यवस्थानं यस्मिन् देशे न विद्यते ।

> तं म्लेच्छदेशं जानीयाद् आर्यावर्तम् अतः परम् ॥

इत्य् आर्यावर्तस्य लक्षणान्तरम् आह । ततश् च यत्र चातुर्वर्ण्यव्यवस्था कृष्णमृगश् च नास्ति स म्लेच्छदेशः । तदन्यो धर्मदेशः । ततश् च ब्रह्मावर्तादिदेशचतुष्टयालाभे तत्र चातुर्वर्ण्यं व्यवतिष्ठते कृष्णमृगश् च विचरति तत्र धर्मेच्छुभिः स्थातव्यम् । तदसंभवे चातुर्वर्ण्यव्यवस्थावति कृष्णमृगयुक्ते वा देशे । धर्मान् निबोधतेति धर्मग्रहणाद् अधर्मपरिहारे देशे विशेषनियमो नस्तीति मन्तव्यम् । शूद्रस्य वृत्ताव् अनुग्रहम् आह मनुः ।

> एतान् द्विजायतो देशान् संश्रयेरन् प्रयत्नतः ।

> शूद्रस् तु यस्मिश् तस्मिन् वा निवसेद् वृत्तिकर्शितः ॥ इति ।

_ज्ञानपूर्वम् अनुष्ठानं धर्मस्येति धर्मज्ञानोपायांस् तावद् आह ।_

> **पुराणन्यायमीमांसाधर्मशास्त्राङ्गमिश्रिताः ।**

> **वेदाः स्थानानि विद्यानां धर्मस्य च चतुर्दश ॥ ३ ॥**

**पुराणं** ब्र(ब्रा)ह्मादि । **न्यायः** सतर्कः । **मीमांसा** वेदवाक्यविचारः । **धर्मशास्त्रं** मन्वादिस्मृतिः । **अङ्गैः **षड्भिर् व्याकरणादिभिः सहिताश् चत्वारो **वेदा** ऋग्वेददयः । स्थानानि (?) **चतुर्दश** ज्ञानानां निमित्तानि, धर्मस्य च ज्ञानद्वारेण, एतद् उत्पन्नस्यैव ज्ञानस्य धर्महेतुत्वात् । ततश् च प्रयोगपद्धत्यादिसमुत्थितं ज्ञानं न धर्महेतुर् इति सिद्धम् ।

> एवं चतुर्दशैतानि विद्यास्थानानि सन्त्य् अथ ।

> वेदान्तः पञ्चदशकं विद्या षोडशिका भवेत् ॥

इति ब्रह्मपुराणे यद् वेदानविद्ययोर् ग्रहणं तन् मोक्षसाधनविद्यास्थानाभिप्रायम् इतीहानुपयोगित्वान् नोक्तम् । वेदान्तः शारीरकम् । विद्या बृहदारण्यकादिरहस्यम् । यत् तु विष्णुपुराणम्,

> अङ्गानि वेदाश् चत्वारो मीमांसा न्यायविस्तरः ।

> पुराणं धर्मशास्त्रं च विद्या एताश् चतुर्दश ॥

> आयुर्वेदो धनुर्वेदो गान्धर्वश् चेति ते त्रयः ।

> अर्थशास्त्रं चतुर्थं च विद्या अष्टादशैव ताः ॥

तत् केवलं विद्यास्थानत्वाभ्प्रायम्, न धर्मस्थानत्वाभिप्रायम्, आयुर्वेदादीनां च धर्मस्थानत्वाभावात् । चतुर्दशग्रहणाद् ऋते ऽथर्ववेदसंग्रहो न स्यात् ॥ ३ ॥

_इदानीं धर्मशास्त्राणां तदाभासेभ्यो विवेकाय तत्प्रणेतॄन् आह ।_

> **मन्वत्रिविष्णुहारीतयाज्ञवल्क्योशनोङ्गिरः ।**

> **यमापस्तम्बसंवर्ताः कात्यायनबृहस्पती ॥ ४ ॥**

> **पराशरव्यासशङ्खलिखिता दक्षगौतमौ ।**

> **शातातपो वसिष्ठश् च धर्मशास्त्रप्रयोजकाः ॥ ५ ॥**

**प्रयोजकाः** प्रणेतारः । अतिरोहितम् अन्यत् । अत्र गौतमः: "स्मृतिर् धर्मशास्त्राणि । तेषां प्रणेतारः: मनुविष्णुदक्षाङ्गिरोत्रिबृहस्पत्युशनआपस्तम्बगौतमसंवर्तात्रेयकात्यायन-शङ्खलिखितपराशरव्यासशातातपप्रचेतोयाज्ञवल्क्यादयः" इत्यादिशब्दं प्रयुक्तवान् । वेदमूलग्रन्थप्रणेतार आदिशब्देनात्र प्रगृह्यन्ते । तथा च मनुः:

> वेदो ऽखिलो धर्ममूलं स्म्र्तिशीले च तद्विदाम् । इति ।

अत एवावशिष्टः श्रौतो वाक्यैकशेषः । **अङ्गिरः**शब्दपर्यन्तः समाहारद्वन्द्वो नपंसकलिङ्ग एकवचनान्तः । अत एव भविष्यत्पुराणे गुह्येश्वरवाक्ये स्मृतयः षट्त्रिंशद् एवाभिहिताः ।

> मन्वादिस्म्र्तयो यस् तु षट्त्रिंशत् परिकीर्तिताः ।

> तासां वाक्यानि क्रमशः समासेन ब्रवीमि ते ॥

ताश् च मनुविष्नुयमदक्षाङ्गिरोत्रिबृहस्पत्युशनापस्तम्बवसिष्ठकात्यायनपराशरव्यास-शङ्खलिखितसंवर्तगौतमशातातपहारीतयाज्ञवल्क्यप्रचेतोबुधदेवलसोमजमदग्नि-विश्वामित्रप्रजापतिनारदपैठीनसिपितामहबौधायनच्छागलेयजाबालिच्यवनमरीचिकश्यपा इति षट्त्रिंशद् एव स्मृत्यन्तरे पठिताः । एवं वृद्धमन्वादयश् च वयोवस्थादिभेदेन मन्वादिप्रणेतार एव द्रष्टव्याः, अविरोधित्वाच् छ्रुतिस्मृत्युपबृंहकत्वाच् छिष्टपरिगृहीतत्वाद् आप्तोक्तत्वाच् च । चतुर्विंशतिमतपरिशिष्टादयो ऽपि धर्मशास्त्रत्वेनैव् ज्ञेयाः ॥ ४ – ५ ॥

_संप्रति यच् छास्त्रं शास्त्रान्तरनिरपेक्षं समग्रम् अर्थं न शक्नोत्य् अवगमयितुं तच् छास्त्रान्तरसापेक्षम् एव धर्मे प्रमाणम् इति दानम् उदाहृत्वाह ।_

> **देशे काल उपायेन द्रव्यं श्रद्धासमन्वितम् ।**

> **पात्रे प्रदीयते यत् तत् सकलं धर्मलक्षणम् ॥ ६ ॥**

**देशे** कुरुक्षेत्रादौ, **काल** उपरागादौ, **उपायेनेति** कर्तव्यतया, **द्रव्यं** गवादि, **श्रद्धया** तथेति प्रत्ययेन **समन्वितम्**, **पात्रे** वक्ष्यमाणलक्षणे, **प्रदीयते **ख्यात्याद्यनपेक्षित्वरूपेण प्रकर्षेण पात्रस्वीकारपर्यन्ततया त्यज्यत इत्य् एतत्प्रतिपादकं वाक्यं **सकलं** सर्वसाधनोपेतस्येदंपर्यन्तविशेषवतो धर्मस्य बोधकं सर्वं **धर्मलक्षणं** धर्मे प्रमाणं वेदितव्यम् । न पुनः सर्वप्रकारयुक्तस्य धर्मस्य बोधकं धर्मलक्षणम् । तथा च शङ्खः: "देशः काल उपायो द्रव्यं श्रद्धा पात्रं त्याग इति समस्तेषु धर्मोदयः साधारणो न्याय्यो ऽन्यथा विपरीतः" इति । साधारणो दानेन समानः । न्याय्यो ऽन्येषां यागादिधर्माणाम् । अन्यथा सामस्त्याभावे । विपरीतो धर्मस्यानुदय इत्य् अर्थः । सति सामर्थ्ये सर्वाङ्गानुष्ठानम् । असति तु काम्यं हेयम् । आवश्यकं तु यथाशक्ति कार्यम् । यत् तु कात्यायनवाक्यम्,

> बह्व् अल्पं वा स्वगृह्योक्तं यस्य कर्म प्रकीर्तितम् ।

> तस्य तावति शास्त्रार्थे कृते सर्वः कृतो भवेत् ॥

इति, तन् निरपेक्षार्थाभिधायकस्वशास्त्रविषयम् । सापेक्षे तु स्वशास्त्रे शास्त्रान्तरोक्तं ग्राह्यम् इति स एवाह ।

> यन् नाम्नातं स्वशाखायां पारक्यम् अविरोधि यत् ।

> विद्वद्भिस् तद् अनुष्ठेयम् अग्निहोत्रादिकर्मवत् ॥ इति ।

_संप्रति धर्मप्रमाणान्य् आह ।_

> **श्रुतिस्मृतिसदाचाराः स्वस्य च प्रियम् आत्मनः ।**

> **सम्यक्संकल्पजः कामो धर्ममूलम् इदं स्मृतम् ॥ ७ ॥**

श्रुत्यदिकं प्रत्येकं **धर्ममूलं** धर्मनिश्चयस्य कारणम् । पुराणन्यायेत्य् अत्र श्रुतिस्मृत्योः सामान्यतो धर्ममूलत्वम् उक्तम् । अत्र तु निवार्य तन्मूलत्वम् उच्यते । अर्थाद् अन्येषां विद्यास्थानानां विद्यानुरोहकत्वम् । स्मृतेर् न व्याकरणादिवद् वेदानुरोहकत्वम्, किं तु तदनुमापकत्वम् इति प्र्थगुक्तिः । आचारादेः। पुनर् अत्रैव धर्ममूलत्वोक्तिर् इति न पुनरुक्तता । **श्रुतिर्** वेदः । **स्मृतिर्** धर्मतो **वेदमूलं** शास्त्रम्, **सदाचारः** शिष्टाचारः । **स्वस्य** स्वकीयस्य्**आत्मनो** मनसः **प्रियं** तुष्टिकरम् । आत्मशब्देनात्र मनो लक्ष्यते । प्रियशब्देन तुष्टिः । तेन मनस्तुष्टिर् अत्र चिकीर्षोपरमो निर्दिश्यते । समीचीनः शास्त्रार्थविषयो ऽनेनेदं साधयामीति मनःकर्म **संकल्पः** । तज्जः **कामो** धर्मचिकीर्षा । एतत् सर्वं धर्मनिश्चये मूलं कारणम् इत्य् अर्थः । धर्मेण तन्निश्चयो लक्ष्यते । तत्राग्निहोत्रादेर् निश्चयमूलं श्रुतिः, वर्णाश्रमधर्मादेर्ः स्मृतिः, होलाकादेः सदाचारः, यत् कर्म मनसस् तुष्टिपरिच्छिन्नतया विधीयते तस्य मनस्तुष्टिः । यथा,

> यस्मिन् कर्मण्य् अस्य कृते मनसः स्याद् अलाघवम् ।

> तस्मिंस् तावत् तपः कुर्याद् यावत् तुष्टिकरं भवेत् ॥ इति ।

कालविशेषे संकल्पजः कामः, यथा: "यदैवैनं श्रद्धयोपनयेत् तदैवादधीत" इति । अथ वा "श्राद्धं प्रति रुचिश् चैव" इति । व्यासः ।

> धर्मशुद्धिम् अभीप्सद्भिर् न देवाद् अन्यद् इष्यते ।

> धर्मस्य कारणं शुद्धं मिश्रम् अन्यत् प्रकीर्तितम् ॥

शुद्धिर् असंकीर्णता । धर्मस्य धर्मनिश्चयस्येत्य् अर्थः । शुद्धम् अदुष्टम् । मिश्रं संभावितदोषम् ।

> अतः स परमो धर्मो यो वेदाद् अधिगम्यते ।

> अवरः स तु विज्ञेयो यः पुराणादिषु स्मृतः ॥

> वेदार्थवित्तमैः कर्म यत् स्मृतं मुनिभिः पुरा ।

> तद् यत्नेन समातिष्ठेत् तन्निषिद्धं तु वर्जयेत् ॥

> ते हि वेदार्थवत्त्वज्ञा लोकानां हितकाम्यया ।

> प्रदिष्टवन्तो यं धर्मं तं धर्मं न विचारयेत् ॥

> वेदार्थो यः स्वयं ज्ञातस् तत्राज्ञानं भवेद् अपि ।

> ऋषिभिर् निश्चिते तस्मिन् का शङ्का स्यान् मनीषिणाम् ॥

> एतेभ्यो ऽपि यद् अन्यत् स्यात् किंचिद् धर्माभिधायकम् ।

> तद् दूरतरतो विद्धि मोहस् तस्याश्रयो मतः ॥

न विचारयेत्, नाप्रमाणतया साङ्केत । एतेभ्यो धर्मशास्त्रादिभ्यो यद् अन्यत् पौरुषेयं तद् धेयम् ।

- <span style="text-decoration:underline;">ननु</span> च शैवपाशुपतपाञ्चरात्रशात्राद्यपौरुषेयम् एव, ततश् च तदनुष्ठानाचरणे ऽभ्युदय एव न दोषः कश्चित्, तस्य निःश्रेयसहेतुत्वात् । 

- <span style="text-decoration:underline;">मैवम्</span>,

> आचम्य च पुरा ब्राह्मीं भजेत् संध्याम् द्विराश्रमी ।

> इतरस् तु विरकात्मा लौकिकार्थपर्ङ्मुखः ॥

> ब्राह्मीं कुर्यान् न वा कुर्याच् छैवीम् एव नियोगतः ।

> अन्तः शैवं बहिः कौलं लोकाचारे तु वैदिकम् ॥

> सारम् आदाय तिष्ठेत् तु नारिकेलफलं यथा ॥

इति स्वायंभ्य्वादिवचनेनानवकॢप्तलोकानुरञ्चनापादकत्वेन प्रतिपादितवैदिककर्मवैफल्यदोषत्वात् सर्वात्मना श्रुतिस्मृतिविहितधर्मानुष्ठानैकपरमार्थांस् त्रैविद्यवृद्धान् प्रति शैवाद्याम्नायस्यानुष्ठाने निःश्रेयसनिमित्तत्वासिद्धेः । नापि तेषां शैवादिशास्त्राननुष्ठाने काचित् क्षतिः । "यावज्जीवम् अग्निहोत्रं जुहुयात्," "अग्निहोत्रं च जुहुयाद् आद्यन्ते द्युनिशोः सदा," इति श्रुतिस्मृत्युक्तैर् हि तेषाम् आश्रमकर्मभिः प्रयोजनं नान्यैः, श्रुतिस्मृत्यर्थातिक्रमे प्रत्यावायापत्तेः । तथा च श्रुतिः: "वीरहा वा एष देवानां यो ऽग्निम् उत्सादयते" । स्मृतिर् अपि ।

> अग्निहोत्र्य् अपविध्याग्नीन् ब्राह्मणः कामकारतः ।

> चान्द्रायणं चरेन् मासं वीरहत्यासमं हि तत् ॥ इति ।

न चाननुष्ठानमात्रेणैवार्थसिद्धं दूअणम् इति वाच्यम्,

> द्रुतेन त्रपुणा पूर्णवक्त्रास् तिष्ठन्ति दुःखिताः ।

> द्वेष्टारः शिवशास्त्राणां ये च वेदविदूषकाः ॥

> सांख्यं योगः पाञ्चरात्रं वेदाः पाशुपतं तथा ।

> अतिप्रमाणान्य् एतानि हेतुभिर् न विचारयेत् ॥

इति अदूष्यत्वेन हेत्वविचारणीयत्वेन च देवीपुराणयोगयाज्ञवल्क्ययोर् अदूष्यत्वेन तस्य स्मरणात् । न चैतावता तदनुष्ठाने च दोषः कश्चिद् इति वाच्यम्, "यावद् वचनम् वाचनिकम्" इति न्यायेन न्यूनस्याधिकस्य वा परिग्रहस्य स्वोत्प्रेक्षामात्रेण कर्तुम् अनर्हत्वात् सकलादूष्यागमानुष्ठानस्य च कर्तुम् अशक्यत्वात्,

> दीक्षितस्य च देवोक्तं श्राद्धकर्मातिगर्हितम् ।

> इत्य् एवं वैदिकश्राद्धक्रिया नादीक्षितैर् अपि ।

> दीक्षितान् प्रति कर्तव्या द्वयोर् निर्यदायिनी ॥

इत्यादिना शैवशास्त्रप्रतिपन्नस्य वैदिककर्मकरणेन नरकदानादिदोषप्राप्तेः,

> श्रेयान् स्वधर्मो विगुणः परधर्मात् स्वनुष्ठितात् ।

> स्वधर्मे निधनं श्रेयः परधर्मोदयाद् अपि ॥

इत्यादिना भारतादौ विकलस्यापि स्वानुष्ठानस्योत्कर्षदर्शने सत्य् अपि सकलादूष्यागमानुष्ठानस्य च परस्परविरुद्धार्थत्वे ज्ञाननिष्ठाप्राप्त्यभावाच् च । तथा च शैवाः: प्रधानपुरुषयोर् अधिष्ठाता केवलं निमित्तकारणम् ईश्वर इतरेतरविलक्षणाः प्रधानपुरुषेश्वरा इति भेदेश्वरवादिनः । सांख्याः: निरीश्वरवादिनः । योगाः पातञ्जलास् तु: जगताम् कर्ता क्लेशकर्मविपाकाशयैर् अपरामृष्टः सर्वशास्त्रवेत्तृत्वात् सर्वज्ञः पुरुषविशेष ईश्वर इति सेश्वराः । पाञ्चरात्राः पुनः: शान्तोदितविवृत्ताव्यपदेश्यभिन्नतया चातुरात्म्येनावस्थितः परमा प्रकृतिर् भगवान् वासुदेव इत्य् अद्वैतभावेनेश्वरं मन्यन्ते । पाशुपताः पुनः: कार्यकारणयोगविधिदुःखान्ताः पञ्च पदार्थाः पशुपतिनेश्वरेण पशुपाशविमोचनार्थम् उद्दिष्टा इति भेदेश्वरवादम् एवाङ्गीकुर्वन्ति । तद् एवम् अनवस्थितत्वात् सर्वागमज्ञानस्य सर्वस्वीकारे संशयानिवृत्तेर् ज्ञानलाभो दुर्घट एव । वैकल्पिकाङ्गीकारे चोन्मत्ततुल्यता प्रसज्येत । <span style="text-decoration:underline;">ननु</span> यथा शैवाद्याम्नायस्यैवादूष्यत्वमात्रेण प्रामाण्यम्, तथैवादूष्यत्वस्मरणाविशेषाद् वेदस्यापीति । <span style="text-decoration:underline;">सत्यम्</span>, "द्रुतेन त्रपुणा" इत्यादिना वेदस्य शैवाद्यागमसदृशम् एवादूष्यत्वमात्रेण प्रामाण्यम् ।

> पितृदेवमनुष्याणां देदश् चक्षुः सनातनम् ।

> अतर्क्यं चाप्रमेयं च वेदशास्त्रम् इति स्थितिः ॥

इत्यादिना मन्वादिभिर् ऐहिकामुत्रिकार्थप्रकृष्टसाधकत्वं तु वेदस्योक्तम्, न शैवादिशास्त्रस्य । प्रत्युत,

> ये वेदमार्गनिर्मुक्तास् तेषां मोहार्थम् एव च ।

> सिद्धान्तसंज्ञकं पूर्वं मया शास्त्रं प्रदर्शितम् ॥

> पशुर् यो ऽपशुभावस्थः स यदा पतितो भवेत् ।

> तदा पाशुपतं शास्त्रं ज्ञायते विश्वमोहकम् ॥

> मयैव मोहितास् ते हि भविष्यन्तो जना द्विज ।

> लौल्यार्थिनस् तु शास्त्राणि करिष्यन्ति कलौ नराः ॥

> निःश्वाससंहिता या हि लक्षमात्रं प्रमाणतः ।

> सैव पाशुपतो योगो भेदाः पाशुपतास् ततः ॥

> एतया वेदमार्गादेर् यद् अन्यद् इह जायते ।

> तत् क्षुद्रकर्म विज्ञेयं रौद्रं शौचविवर्जितम् ॥

इत्यादिनागस्त्यं प्रति रुद्रवचनेन वराहपुराणे तस्य विमोहकत्वेन विप्रलम्भकत्वम् एव प्रतिपादितम् । सर्वजनविमोहकत्वाद् विप्रलम्भकम् एव शैवादीति । भूयश् च तत्रैव श्रीरुद्रं प्रति जनार्दनवाक्यम् ।

> एष मोहं सृजाम्य् आशु यो जनं मोहयिष्यति ।

> त्वं च रुद्र महाबाहो मोहशास्त्राणि कारय ॥

> अल्पायासं दर्शयित्वा फलं दीर्घं प्रदर्शय ।

> कुहकाश् चेन्द्रजालानि विरुद्धचरणानि च ॥

> दर्शयित्वा जनं सर्वं मोहयाशु महेश्वर ॥ इति ।

अत एव च मनुः ।

> उत्पद्यन्ते व्ययन्ते च यान्य् अतो यानि कानिचित् ।

> तान्य् अर्वाक्कालिकतया निष्फलान्य् अनृतानि च ॥ इति ।

अत एव च शैवादिशास्त्रोक्तस्याप्रामाण्यम् आचारस्याहा आपस्तम्बः: "वेदाः प्रमाणम् इति निष्ठा । तत्र यानि श्रूयन्ते व्रीहियवपश्वाज्यपयःकपालपात्रीसंबन्धान्य् उच्चैर् नीचैः कार्याणीति । तैर् विरुद्ध आचारो ऽप्रमाणम् इति मन्यन्ते" इति । <span style="text-decoration:underline;">ननु</span> च ।

> अलाभे वेदमन्त्राणां पञ्चरात्रोदितेन हि ।

> आचारेण प्रवर्तन्ते ते मां प्राप्स्यन्ति मानवाः ॥

> ब्राह्मणक्षत्रियविशां पञ्चरात्रं विधीयते ।

> शूद्रादीनाम् न तच्छ्रोत्रपदवीम् उपयास्यति ॥

इत्यादिना वराहपुराणे भगवद्वाकेन पाञ्चरात्रस्य वेदप्रतिनिधित्वेन स्मरणाद् वेदेनाविशेषः पाण्चरात्रस्य । <span style="text-decoration:underline;">सत्यम्</span> अविशेषः । किं तु विषयविशेषाद् विशेषः । तथा हि, अस्य वाक्यस्य कुतश्चिद् दैवयोगाद् अकृतप्रयश्चित्तव्रात्यविषयत्वाद् अविप्लुतबाह्मणाद्यनाश्रयत्वम्, एवं हि सत्य् अत्रालाभपदम् उपपत्तिमत् स्यात् । तादृशानां व्रात्यानां वेदपरिप्राप्तेर् अभावात् । तथा च मानवम् ।

> नैतैर् अपूतैर् विधिवद् आपद्य् अपि हि कर्हिचित् ।

> ब्राह्मान् यौनांश् च संबन्धान् आचरेद् ब्राह्मणः सह ॥ इति ।

एवं च पाञ्चरात्रे द्विजात्यधिकारो ऽपि विचालित एव स्यात् । तस्माद् विधिवशाद् अकृतप्रायश्चित्तव्रात्यविषयत्वाद् अस्य वाक्यस्यास्ति विशेषो वेदपञ्चरात्रयोः । अत एव च योगयाज्ञवल्क्ये पञ्चरात्रस्य पाशुपतादिसमानं सिद्धान्तत्वेनाभिधानं वेदबाह्यत्वप्रतीतिकृद् एव ।

> एकम् एव तु विज्ञेयं प्रणवं योगसाधनम् ।

> गृहीतसप्तसिद्धान्तैर् अन्यैर् ब्रह्मविदैस् तथा ॥

> हैरण्यगर्भैः कपिलैर् अपान्तरतमैस् तथा ।

> सानत्कुमारैर् ब्रह्मिष्ठैस् तथा पाशुपतैर् अपि ॥

> पाञ्चरात्रैर् अपीत्य् एतैः सिद्धान्तैश् चैव सप्तभिः ॥ इति ।

एवं हि पञ्चरात्रस्यादूष्यत्वेनैव प्रामाण्यं नानुष्ठेयत्वेनेति ।

- <span style="text-decoration:underline;">ननु</span> च यथैव नियतान् कांश्चिद् अधिकृत्य वेदादिशास्त्रं प्रवृत्तम्, तथैव जातिमतः शैवादीन् प्रति शैवादिशास्त्रम् अस्तु ।

- <span style="text-decoration:underline;">न</span>,

> निषेकादिः श्मशानान्तो मन्त्रैर् यस्योदितो विधिः ।

> तस्य शास्त्रे ऽधिकारो ऽस्मिञ् ज्ञेयो नान्यस्य कस्यचित् ॥

इत्यादिना मन्वादिभिः स्वशास्त्रेष्व् अधिकारस्य द्विजानाम् एव प्रदर्शितत्वान् न शैवादिशास्त्रे शैवब्राह्मणादीनाम् । 

- <span style="text-decoration:underline;">अस्तु तर्हि</span> शैवादिशास्त्रे शूद्रो ऽधिकृतः । 

- <span style="text-decoration:underline;">न</span>, स्मृत्यादिशास्त्रेषु तथानभ्युपगमात् । अपि च शैवो नाम जात्या न कश्चिद् अप्य् अस्ति यं प्रति शैवादिशास्त्रं स्यात् । अपि तु "तेन प्रोक्तम्" (पाण् ४।३।१०१) इत्याणि कृते शिवेन प्रोक्तं शास्त्रं शैवम् । पुनश् च शैवशब्दात्र् "तदधीते तद् वेद" (पाण् ४।२।५९) इत्य् उत्पन्नस्याणः "प्रोक्ताल् लुक्" (पाण् ४।२।६४) इति लुकि कृते शैवं वेत्त्य् अधीते वा शैवः । एवं पाशुपतादिः । यस्माद् एवं स्वभावतो नियतान् कांश्चिद् अनाश्रित्यैव शैवादिशास्त्रं प्रवृत्तं तस्मात् तद् आकाशचित्रम् इव प्राप्तम् । तथा च सत्य् अनुष्ठाने तद् धेयम् एव । न चादूष्यागमप्रसिद्धेर् एवाश्रमिणां तदनुष्ट्ःआनं स्याद् इति वाच्यम् । न ह्य् अदूष्यत्वमात्रेण तेषां श्रुतिवत् स्वार्थानुष्ठापकत्वसामर्थयम्,

> या वेदबाह्याः श्रुतयो याश् च काश्चित् कुदृष्टयः ।

> सर्वास् ता निष्फलाः प्रोक्तास् तमोभूता हि ताः स्मृताः ॥

इत्यादिना मन्वादिभिस् तदनुष्ठानस्यामुत्र वैफल्यापदकत्वादिना निषिद्धत्वात् । ततश् च देवपूजादौ नरसिंहपुराणादिप्रसिद्धैवेतिकर्तव्यता ग्राह्या नान्या । एवं दीक्षायाम् अप्य् अवगन्तव्यम् । न हि पुराणप्रसिद्धायां दीक्षायां जातिशोधनम् अस्ति । शैवाद्यागमेषु तु,

> प्रथमं स्थावरा जातिस् ततः सारीसृपी मता ।

> पक्षिजातिस् तृतीया तु चतुर्थी मृगजातिका ॥

> पञ्चमी पशुजातिस् तु षष्ठी चैवान्त्यजा स्म्र्ता ।

> सप्तमी शूद्रजातिस् तु वैश्यजातिस् तथाष्टमी ॥

> नवमी क्षत्रजातिस् तु दशमी विप्रसंज्ञिता ।

> एतास् तु जातयः शोध्या जातीशेन शिवेन वा ॥

इत्यादिना तच्छोदनदर्शनाच् छ्रौतकर्मानधिकारित्वप्रसक्तिः । "ब्राह्मणो ऽग्नीन् आदधीत," "राजा राजसूयेन यजेत," "वैश्यो वैश्यस्तोमेन यजेत" इत्यादिना जातिमन्तम् एव प्रकृत्य वैदिकं कर्म प्रवृत्तम् । तत् कथं जातिनिवृत्तौ स्यात् । एवं प्रतिष्ठायाम् अपि पुराणाद्युक्तैवेतिकर्तव्यता ग्राह्या नान्या । तेषाम् एव व्यामिश्रधर्मप्रमाणत्वेन भविष्यत्पुराणे परिज्ञातत्वात् । तथा च भविष्यत्पुराणम् ।

> अष्टादश पुराणानि रामस्य चरितं तथा ।

> विष्णुधर्मादिशास्त्राणि शिवधर्माश् च भारत ॥

> कार्ष्णश् च पञ्चमो वेदो यन् महाभरतं स्मृतम् ।

> सौराश् च धर्मजारेन्द्र मानवोक्ता महीपते ।

> जयेति नाम चैतेषां प्रवदन्ति मनीषिणः ॥ इति ।

तत्रापि "मद्यवअर्जं सुरां भूप निनयेत्" इत्यादि स्मृतं कलियुगाद् अन्यत्र मन्तव्यम्,

> दीर्घकालं ब्रह्मचर्यं धारणं च कमण्डलोः ।

> सगोत्राद् वा सपिण्डाद् वा विवाहो गोवधस् तथा ॥

> नराश्वमेधो मद्यं च कलौ वर्ज्या द्विजातिभिः ॥

इत्यादिना मद्यादेर् ब्रह्मपुराणादौ सामान्यतो वर्ज्यत्वेनाभिहितत्वात् । एतेन चण्डिकाद्युपहारा व्याख्याताः । यद् अप्य् अञ्जनविधौ कालिकापुराणे,

> कपालसंपुटे कृत्वा महातैघृते तथा ।

> चन्द्रसूर्योपरागे च कज्जलं गृह्य बुद्धिमान् ॥

> अञ्जयेद् अक्षिणी तेन वशी कुर्यात् पुरन्दरम् ॥

इत्यादि तत् "अथ शत्रुं मारयितुकामः श्मशानकाष्ठैर् अग्निं प्रज्वाल्य विषरुधिरमिश्राण् आहितिसहस्रं जुह्ज्यात् सद्यः शत्रुं मारयति" इति वत् "शेयेनेनाभिचरन् यजेत" इतिवद् वाधर्म एव । हिंसादिवद् वशीकरणादेर् अपि तत्र तत्र निषिद्धत्वात् । तथा च 

> हिंशौषधीनां स्त्र्याजीवो ऽभिचारो मूलकर्म च ।

इति मनुना वशीकरणम् उपपातकमध्ये परिगणितम् । यद् अपि देवीपुराणे,

> वामदक्षिणवेत्ता यो मातृवेदार्थपारगः ।

> स भवेत् स्थापकः श्रेष्ठो देवीनां मातरा(तृका)सु च ॥

> पाञ्चरात्रार्थकुसलो मातृतन्त्रविशारदः ।

> विष्णोर् गृही सदा शस्तो ब्रह्मचारी च शान्तिदः ॥

> शिवशासनवेत्ता यो ग्रहमातृगणार्थवित् ।

> गृहस्थो ब्रह्मचारी वा स्थापकः कीर्तितः शिवे ।

> सौरार्थवेदकः सूर्ये स्थापकः पूजकः शुभः ॥

इति, एतद् अपि न ब्राह्मागमानुष्ठानलिङ्गम् । तदनुष्ठानस्य च मत्स्यपुराणे निषिद्धत्वात् । तथा च मत्स्यपुराणम् ।

> स्थापकस्य समासेन लक्षणं शृणुत द्विजाः ।

> सर्वावयवसंपन्नो वेदमन्त्रविशारदः ॥

> पुराणवेत्ता धर्मज्ञो दम्भलोभविवर्जितः ।

> कृष्णसारचरे देशे य उत्पन्नः शुभाकृतिः ॥

> शौचाचारपरो नित्यं पाषा(ष्)ण्डकुलनिःस्पृहः ।

> समः शत्रौ च मित्रे च ब्रह्मोपेन्द्रहरप्रियः ॥

> ऊहापोहार्थतत्त्वज्ञो वास्तुशास्त्रस्य पारगः ।

> आचार्यस् तु भवेन् नित्यं सर्वदोषविवर्जितः ॥

> मूर्तिपास् तद्विधाश् चैव कुलीना ऋजवस् तथा ॥ इति ।

यथा पाञ्चरात्रसंहितायाम्: "चतुर्दश विद्यास्थानानि वेदितव्यानि भवन्ति, तद् यथा — ऋग्वेदो यजुर्वेदः शमवेदो ऽथर्ववेद इतिहासपुराणं न्यायो मीमांसा शिक्षा कल्पो व्याकरणं निरुक्तं ज्योतिषामयनं छन्दोविचितिर् इत्य् अत्राप्य् अनधिकारः किं तु भवत्य् एवाधिकारः" इति त्रय्यादिज्ञानम् एवोपादेयम्, तथात्रापि वामदक्षिणाम्नायादिज्ञानमात्रम् एवोपादेयम् । तथा च योगयाज्ञवल्क्यः ।

> आत्मज्ञाननिमित्तं हि सिद्धान्तानि विचिन्तयेत् ।

> केवलानि यदाधीते वेदबाह्यो भवेद् द्विजः ॥

केवलाध्ययनं स्वधर्मपरित्यागेन परधर्मसेवनम् । तादृशस्यानुष्ठानस्य,

> स्वधर्मं याह् समुत्सृज्य परधर्मरुचिर् भवेत् ।

> चकोरनयने चौरः स शूद्रश् चन्द्रसंनिभे ॥

इत्यादिना स्कन्दपुराणादौ निन्दितत्वात् । वामदक्षिनादिज्ञानं च स्वशात्रापेक्षितस्य तच्छास्त्रोक्तस्याविरुद्धस्याङ्गस्य कस्यचित् स्वीकारार्थम् । तच् चाह मनुः ।

> सापेक्षत्वे ऽप्य् अपेक्षैव मानं यावद् अपेक्षते ।

> तावद् एवान्यतः कार्यम् अन्यन् नैवानवस्थितेः ॥

विरुद्धस्य तु त्याग एवेति । अत एव च धर्मसंकरपरिहाराभिप्रायेण राजधर्मेषु महाभारतम् ।

> चातुर्वर्ण्यस्य धर्माश् च रक्षितव्या महीक्षिता ।

> धर्मसंकररक्षा हि धर्मः सनातनः ॥ इति ।

न च वाव्यम्: स्वधर्मप्रतिष्ठादितन्त्रोपस्कारकर्तुः स्थापकादेर् वामदक्षिणाम्नायज्ञानं तदुक्तदीक्षाग्रहणपूर्वकम् एव, स्मृत्यदिशास्त्रे तथानङ्गीकारात्, [वामदक्षिणादिशास्त्रं (स्त्रस्य) च यथोक्तं स्थापकत्वादिप्रतिनियमकत्वासिद्धेः] वामदक्षिणादिशस्त्रस्य तद्विवरणदर्शनादिपूर्वं स्वात्मना निरीक्षणेनानेकविद्यास्थानोपस्कारोपस्कृतमतित्वाद् अस्य निःशेषावबोधेन हेलामात्रेण स्वप्रतिष्ठातन्त्राद्युपस्कारमात्रनिवहणाच् च । यद् अपि भारतादौ दक्षं प्रतीश्वरवाक्यम्,

> भूयश् च ते वरं दद्मि ख्यातं गृह्णीष्व सुव्रत ।

> प्रसन्नवदनो भूत्वा तद् इहैकमनाः शृणु ॥

> वेदात् षडङ्गाद् उद्धृत्य सांख्याद् योगाच् च शक्तितः ।

> तपः सुतप्तं विपुलं दुश्चरं देवदानवैः ॥

> अपूर्वं सर्वतोभद्रं विश्वतोमुखम् अव्ययम् ।

> अर्थैर् दशार्धैः संयुक्तं गूढम् अप्राज्ञनिन्दितम् ॥

> वर्णाश्रमकृतैर् धर्मैर् विपरीतं क्वचित् समम् ।

> शतान्तैर् अध्यवसितम् अन्याश्रमम् इदं स्मृतम् ॥

> मया पाशुपतं पूर्वं योगम् उत्पादितं पुरा ।

> अस्य चीर्णस्य सम्यग् यत् फलं भवति पुष्कलम् ॥

> तच् चास्तु ते महाभाग त्यज्यतां मानसो ज्वरः ॥

इति, तन् नाश्रमिणां पाशुपतशास्त्रानुष्ठापकत्वे लिङ्गं तत्फलसाम्यमात्रस्यात्र विवक्षितत्वात् । सन्ति हि पाशुपताद्यागमेषु "अग्निष्टोमफलं लभेत्" इत्य् एवमादीनि वाक्यानि । न चैतावता तेषां तदधिकारः सिध्यति । नापि "तद् एतद् व्रतं भस्मनाङ्गानि संस्पृशेत् तस्माद् व्रतम् एतत् पाशुपतं पशुपाशविमोक्षणाय" इति अथर्वशिरौपनिषत्पाशुपतशास्त्रार्थानुष्ठापकत्वे लिङ्गम्, भस्मनाङ्गसंस्पर्शमात्रस्य नियमस्यात्र श्रवणात् । न च स्मृतौ पाशुपतादिस्पर्शे सचैल्स्नानश्रवणात् तच्छाश्त्रस्य दूष्यत्वम् आश्रमिणाम् अभिप्रेतम् इत्य् आशङ्कनीयम् । कृते सो मयागादाव् अनेकमन्त्रसंस्कृतेष्टकाचित्यसंस्पर्शने ऽपि स्नानदर्शनात् । न च चित्यस्य किं दुष्टत्वाद् उत रुद्रनिर्माल्यवद् अभ्यर्हितत्वाद् अस्पृश्यत्वम् इत्य् एतावतीं विचारपदवीम् अवगाहितुं शास्त्रैकगोचरे ऽर्थे ऽस्मादृशां मतिः क्रमत् इति <span style="text-decoration:underline;">केचित्</span> । वस्तुतस् तु यथा,

> चातुर्वेदो ऽपि यो विप्रो दीक्षितो न शिवाध्वरे ।

> स तु शूद्रः प्रमन्तव्यो न देयं तस्य शासनम् ॥

इत्यादिना शैवादयो दीक्षाविहीनानां त्रैविद्यवृद्धानाम् अवरवर्णवद् विजुगुप्सां कुर्वन्ति, तथा,

> कापालिकाः पाशुपताः शैवाश् च सह कारुकैः ।

> दृष्टाश् चेद् रविम् ईक्षेत स्पृष्टाश् चेत् स्नानम् आचरेत् ॥

इति स्मृत्यन्तरदर्शनाद् अन्त्यावसायिवद् दर्शनस्पर्शनयोर् दुष्टाः शैवादिशास्त्रप्रतिपन्नाः शैवादयस् त्रैविद्यवृद्धैर् मन्यन्ते । एतद् एवोपपन्नम् । शास्त्रं हि तथा । तस्मात् पुराणादियुक्तिपर्यालोचनेनैवानुष्ठानम् आदर्तव्यम् । न च क्वचित् क्वचिद् बाह्यागमानुष्ठेयसामान्येन बाह्यागमैर् एकार्थत्वम् आशङ्कनीयम् । यत्रापि बाह्यागमानुष्ठेयसादृश्यम् इव,

> अरूपाम् अनुरूपां वा सुभगां दुर्भगां तथा ।

> सतीं वा असतीं वापि अङ्गानां न जुगुप्सयेत्(?) ॥

इत्यादि, तत्रापि देवीपुराणाद्युक्तदृशा दीक्षितस्यैवैते नियमा इत्य् अनुसंधेयम् । तस्माद् अदूष्यत्वेनैव शौवादि प्रमाणम् अनुष्ठेयत्वे त्व् अङ्गत्वेन केनचित् क्वचिद् अंशेनादेयं साकल्येन नानुष्ठेयम् इति स्थितम् । तत्रापि यत् पौरुषेयं न केवलम् अननुष्ठेयं तद् यावद् अप्रमाणम् अपीति हेयम् अपीति सिद्धम् । अत एवाहुर् आचार्याः ।

> अनुष्ठेयं न भवति यच् छास्त्रं पुरुषैः कृतम् ।

> तद् अप्रमाणं विज्ञेयं पुंबुद्धिप्रभवं हि तत् ॥

अलम् अतिप्रसङ्गेन ।

> **सदाचारः** शिष्टाचार इत्य् उक्तम् । तत्र हि शिष्टस्वरूपम् आह बौधायनः: "शिष्टाः खलु विगतमत्सरा निरहंकाराः कुम्भीधान्याः ।

> अलोलुपा दंभलोभमोहकोपविवर्जिताः ।

> धर्मेणाधिगतो यैश् च वेदः सपरिबृंहणः ॥

> शिष्टास् तदनुमानज्ञाः श्रुतिप्रत्यक्षहेतवः ॥ इति ।

कुम्भीधान्या इति वृत्तिसंकोचोपलक्षणपरम् ।

> इतिहासपुराणाभ्यां वेदं समुपबृंहयेत् ।

इति मनुवचनाद् इतिहासपुराणादि वेदस्य परिबृंहणानि, अविनाभावाच् च व्याकरणादीनि । तदनुमानज्ञाः स्मृतिज्ञाः । स्मृतिर् हि तस्य वेदस्यानुमानं लिङ्गम् । श्रुतिप्रत्यक्षहेतवः श्रुतिः प्रत्यक्षहेतुर् येषां संमतस् ते तथोक्ताः । स्मृतिवचनम् आचारश् च प्रत्यक्षगामित्वात् प्रत्यक्षम् । ब्रह्मावर्तादिषु बाहुल्येन वेदमूल आचार इति मत्वा मनुर् आह ।

> यस्मिन् देशे य आचारः पारम्पर्यात् समागतः ।

> वर्णानां सान्तरालानां स सदाचार उच्यते ॥ इति ।

न तु ब्रह्मावर्त एव सदाचार इति मत्वा । तथा सति लोभादिमूलो ऽपि ब्रह्मावराचारो धर्मे प्रमाणं स्यात् । वेदमूलको ऽपि च देशान्तरवर्ती न स्यात् । वसिष्ठो ऽपि: "आर्यावर्ते प्राग् आदर्शात् पर्वतात् प्रत्यक् कालकाद् वनाद् उदक् पारियात्राद् दक्षिनेन हिमवन्तम् उत्तरेण विन्ध्यं ये धर्मा य आचारास् ते सर्वे प्रत्येतव्याः । न त्व् अन्ये प्रतिलोमधर्माणः" इत्य् आह । अत्रापि सर्वशब्दो बाहुल्याभिप्रायेण । न त्व् अन्ये प्रतिलोमेति, अत्रापि देशान्तरीयाः सर्वे धर्मा आचाराश् च न प्रत्येतव्याः । यतस् तेषु बाहुल्येन लोभादिपूर्वका आचाराः, केचिद् एव श्रुतिपूर्वका इति तस्यार्थे ऽनुसंधेयाः । अन्यथा देशान्तरावर्त्यसंभवाल् लोभादिमूल आचारो निर्मूलः स्यात् । मनुः ।

> श्रुतिस्मृतिविरोधे तु श्रुतिर् एव गरीयसी ।

> अविराधं तु कर्तव्यं स्मार्तं वैकवत् सदा ॥

वसिष्ठः: "श्रुतिस्मृतिविहितो धर्मस् तदलाभे शिटाचारः प्रमाणम्" इति । <span style="text-decoration:underline;">ननु</span> यदि श्रुतिस्मृत्योर् धर्म एव प्रामाण्यं कथं तर्ह्य् आत्मज्ञानप्रधानयोः श्रुतिस्मृत्योर् धर्मप्रामाण्यनिर्वाह इति । न ह्य् आत्मज्ञानं धर्मः, अननुष्ठेयत्वात् । तत्त्वम् असीत्यादिवाक्यार्थावधारणतस् तज् ज्ञायते, न तु वाक्यार्थम् अवधार्य यागादिवद् अनुष्ठीयत इत्य् आशङ्क्याह 

> **इज्याचारदमाहिंसादानस्वाध्यायकर्मणाम् ।**

> **अयं तु परमो धर्मो यद् योगेनात्मदर्शनम् ॥ ८ ॥**

इज्यादिधर्माणाम् इतिकर्तव्यतात्मनां संबन्धी परमः प्रधानबूतो ऽयं धर्मो यद् योगेन समाधिनात्मदर्शनं नाम । आत्मशब्दो ऽयं परमात्मनि वर्तते न जीवात्मनि, तस्येज्यादिकम् अन्तरेण समाधिं विनैव च प्राप्तत्वात् । "आत्मा वा अरे द्रष्टव्यः" इति तत्रोत्पत्तिविधिः । "ब्रह्मविद् आप्नोति परम्" इत्य् अधिकारविधिः । अत्र हि परशब्देन पर्मात्माभिधीयते । तदाप्तिश् च तदात्मनैव क्षेत्रज्ञस्यावस्थानम् । तत्र ब्रह्मविद् इतिपदोपात्ता ब्रह्मविद्या करणम् "विविदिषन्ति यज्ञेन दानेन तपसानाशकेन" इत्य् अत्र यज्ञेनेत्यादिश्रुतिः सकलनित्यनैमित्तिकवर्णाश्रमधर्मोपलक्षणार्थम् । अत एव विष्णुपुराणम् ।

> आराध्यते स्ववर्णोक्तधर्मानुष्ठानकारिणा ।

> तस्मात् तत्प्राप्तये यत्नः कर्तव्यः पण्डितैर् नरैः ॥

> तत्प्राप्तिहेतुर् ज्ञानं च कर्म चोक्तं महामुने ॥

तथा च वसिष्ठः ।

> यथान्नं मधुसंपृक्तं मधु चाप्य् अन्नसंयुतम् ।

> एवं तपश् च विध्¥आं च संयुक्तं भेषजं हि तत् ॥

इति एवमादि मत्वोक्तवान्: "**इज्याचारदमाहिंसा**" इति । रागप्राप्तं कर्माश्रित्य शास्त्रेण पुरुषाभ्युदयाय विधीयमानो ऽर्थ आचारः । यथा "प्राङ्मुखो ऽन्नानि भुञ्जीत तूष्णीम्" इत्यादि । मनसो दमनाम् **दमः** । रागप्राप्तहिंसानिवृत्तिर् **अहिंसा** । स्वस्वत्वनिवृत्तिः परस्वत्वापत्तिर् **दानम्** । **स्वाध्यायो** ऽध्ययनम् । **कर्म**शब्दः काम्यव्यतिरिक्तानाम् अन्येषाम् अपि चोदितकर्मणां परिग्रहार्थः ॥ ८॥

_यद् योगेनात्मदर्शनम्, न च तद्वाक्यार्थावधारणाद् एव सिध्यति । किं तु श्रवणमनननिदिध्यासनेभ्य इति कर्माधिकारिणो विदुषो ऽपि कुतस्चित् कारणाद् धर्मसंशये पर्षदधीनो निर्णय इति तां तावद् आह ।_

> **चत्वारो वेदधर्मज्ञाः पर्षत् त्रैविद्यम् एव वा ।**

> **सा ब्रूते यं स धर्मः स्याद् एको वाध्यात्मवित्तमः ॥ ९ ॥**

**वेदः** प्रसिद्धः । **धर्मो** धर्मशास्त्रम् । तदर्थ**ज्ञाश्** **चत्वारो** धर्मनिर्णयरूपकाथकराः **पर्षद्** इत्य् उच्यते । ऋग्यजुःसामवेदास् **त्रैविद्यम्** । तेन चात्र तदध्येतारस् त्रयो ब्राह्मणा लक्ष्यन्ते । सैषा त्र्यवरा पर्षद् इत्य् आह मनुः ।

> ऋग्वेदविद् यजुर्विच् च सामवेदविद् एव च ।

> अवरा परिषज् ज्ञेया धर्मसंशयनिर्णये ॥

अथ वाध्यात्मविदां श्रेष्ठ एको ऽपि यम् अर्थं धर्मतया ब्रूते स एव धर्मः । आत्मानम् अधिकृत्य प्रवृत्तं शास्त्रम् अध्यात्मम् । बहूनां तद्विदां मध्ये सातिशयज्ञानो **ऽध्यात्मवित्तमः** । परिषत्त्वं ब्राह्मणानाम् एव प्राथमकल्पिकम् । यद् आह मनुः ।

> अनाम्नातेषु धर्मेषु कथं स्याद् इति चेद् भवेत् ।

> यं शिष्टा ब्राह्मणा ब्रूयुः स धर्मः स्याद् अशङ्कितः ॥ इति ।

अनाम्नातेषु वाक्यपाठाद् एवानिर्णीयमानेष्व् इत्य् अर्थः । अङ्गिराः ।

> चातुर्विद्यो वितर्की च अङ्गविद् धर्मपाठकः ।

> त्रयश् चाश्रमिणो वृद्धाः पर्षद् एषा दशावरा ॥

> चतुर्णाम् अपि वर्णानां पारगा ये द्विजोत्तमाः ।

> यथाक्रमं विनोपाङ्गैश् चातुर्विद्यम् इति स्मृतम् ॥

> धर्मस्य पर्षदश् चैव प्रायश्चित्तकर्मस्य च ।

> त्रयाणां यः प्रमाणज्ञः स वितर्की भवेद् द्विजः ॥

> शब्दे छन्दसि कल्पे च शिक्षायां च सुनिष्ठितः ।

> ज्योतिःशास्त्रे च कुशलः स निरुक्तो ऽअङ्गविद् भवेत् ॥

> वेदविद्याव्रतस्नातः सत्यसंधो जितेन्द्रियः ।

> अनेकधर्मशास्त्रज्ञः प्रोच्यते धर्मपाठकः ॥

> ब्रह्मचर्याश्रमाद् ऊर्ध्वं वृद्धा आश्रमिणस् त्रयः ।

> वदेयुस् तस्य ते धर्मं ते मया परिकीर्तिताः ॥

मनुस् तु,

> त्रैविद्यो हेतुकस् तर्की नैरुक्तो धर्मपाठकः ।

> त्रयश् चाश्रमिणः पूर्वे पर्षद् एषा दशावरा ॥

इत्य् आह । हेतुको ऽनुमानज्ञः । तर्को ऽस्यास्तीति तर्की । संशयकोटौ प्रामाणिकत्वारोपे कृते बाधकदर्शनाद् भवितव्यम् अत्र प्रमाणेनेति प्रत्ययस् तर्कः । स च वेदाविरोधी ग्राह्य इत्य् उक्तं तेनैव ।

> आर्ष धर्मोपदेशं च वेदशास्त्राविरोधिना ।

> यस् तर्केणानुसंधत्ते स धर्मं वेद नेतरः ॥ इति ।

आर्षं स्मृतिपुराणादि । उपदेशो वेदः । तद्विरोधिना वेदादि(वि)वर्जितेन तर्केण पूर्वोक्तस्वरूपेण । अनुसंधानम् उपपादना । पूर्वे गृहस्थादयः । वृद्धा वृद्धत्वोपेता हि, दशावरेति, दशभ्यो न न्यूना । अङ्गिराः ।

> चत्वारो वा त्रयो वापि वेदवन्तो ऽग्निहोत्रिणः ।

> ब्राह्मणाः समवायस्थाः पर्षद् इत्य् अभिधीयते ॥

> अनाहिताग्नयो ये च केवलं वेदपारगाः ।

> पञ्चैते वेदशास्त्रज्ञाः पर्षत्संज्ञा ह्य् उदाहृताः ॥

> ये तु धर्मविदो विप्राः कार्याकार्यविचक्षणाः ।

> प्रायश्चित्तप्रणेतारः सप्तैते परिकीर्तिताः ॥

> एकविंशतिसंख्याकैः श्रुतिसन्न्यायपारगैः ।

> वेदाङ्गकुशलैश् चैव पर्षत्त्वं तु पर्कल्पयेत् ॥

> यतीनां सत्यतपसां ज्ञानविज्ञानचेतसाम् ।

> शिरोव्रतेन स्नातानाम् एको ऽपि परिषद् भवेत् ॥

> ये तु पूर्वं मया प्रोक्ताः स्थिता यायावरे पथि ।

> त्रयो ऽपि परिषज् ज्ञेयाः सर्वपापापहारकाः ॥

> एषा तु लघुकार्येषु मध्यमेषु तु मध्यमा ।

> महापातकिशोध्येषु शतशो भूव एव च ॥ इति ।

यतिशास्त्रप्रसिद्धं सिरोव्रतम् । एको ऽपि परिषत् कार्यकर इत्य् अर्थः । यायावरो गृहस्थविशेषः । महापातकिनश् च ते शोध्याश् च महापातकिशोध्याः ॥ ९ ॥

_धर्मान् वक्तुं तदधिकारिणो वर्णान् द्विजांश् चाह ।_

> **ब्रह्मक्षत्रियविट्शूद्रा वर्णास् त्व् आद्यास् त्रयो द्विजाः ।**

ब्राह्मणक्षत्रियवैश्यशूद्राः प्रत्येकं वर्णसंज्ञा भवन्ति । ब्राह्मणक्षत्रियवैश्यास् तु प्रत्येकं द्विजसंञा ज्ञेयाः ॥

> **निषेकाद्याः श्मशानान्तास् तेषां वै मन्त्रतः क्रियाः ॥ १० ॥**

**तेषां** द्विजानां गर्भाधानाद्याः प्रेतकर्मपर्यन्ताः **क्रिया** मन्त्रैः कार्याः । शूद्रस्य तु यावद् उक्तम् उपनयनान्तसंस्कारानुवृत्तौ यमः ।

> शूद्रो ऽप्य् एवंविधः कार्यो विना मन्त्रेण संस्कृतः ।

> न केनचित् समसृजच् छन्दसा तं प्रजापतिः ॥

सृष्ट्वानुपनीतवान् । अतो नोपनेय इत्य् अर्थः । यच् छ्रुतिः: "गायत्र्या ब्राह्मणम् असृजत । त्रिष्टुभा राजन्यम् । जगत्या वैश्यम् । न केनचिच् छन्दसा शूद्रम् । असंस्कार्यो विज्ञायते" । असंस्कार्यो ऽनुपनेयः । ब्रह्मपुराणम् ।

> विवाहमात्रसंस्कारं शूद्रो ऽपि लभतां सदा ।

मात्रशब्दान् मन्त्राणां व्यावृत्तिः पूर्वसंस्काराणां वा । तदा च विकल्पः । विहितत्वाद् अपि तेषाम् । जातूकर्ण्यः:

> इष्टापूर्तौ द्विजातीनां धर्मौ सामासिकौ मतौ ।

> अधिकारी भवेच् छूद्रः पूर्तधर्मेण वैदिके ॥

महाभारतम् ।

> एकाग्निकर्म हवनं त्रेतायां यश् च हूयते ।

> अन्तर्वेद्यां च यद् दानम् इत्ष्टम् इत्य् अभिधीयते ॥

> वापीकूपतडागादि देवतायतनानि च ।

> अन्नप्रदानम् आरामः पूर्तम् इत्य् अभिधीयते ॥

अन्नदानग्रहणम् अयज्ञाङ्गोपलक्षणम् । तथा च जातूकर्ण्यः ।

> ग्रहोपरागे यद् दानं सूर्यसंक्रमणेषु च ।

> द्वादश्यादौ च यद् दानं पूर्तम् इत्य् अभिधीयते ॥ १० ॥

_गर्भादानादीन् संस्कारान् गृह्यविहितस्वरूपान् अपि कालविशेषसंबन्धितया सार्धश्लोकद्वयेनाधुना विधत्ते ।_

> **गर्भाधानम् ऋतौ पुंसः सवनं स्पन्धात् पुरा ।**

> **षष्ठे ऽष्टमे वा सीमन्तो मास्य् एते जातकर्म च ॥ ११ ॥**

> **अहन्य् एकादशे नाम चतुर्थे मासि निष्क्रमः ।**

> **षष्ठे ऽन्नप्राशनं मासि चूडा कार्या यथाकुलम् ॥ १२ ॥**

> **एवम् एनः शमं याति बीजगर्भसमुद्भवम् ।**

गर्भ आधीयते ऽनेन कर्मणेति **गर्भाधानम्**, तद् **ऋतौ** कायम् इत्य् अन्यतः सिद्धम् । एवं प्राग् गर्भचननात् **पुंसः सवनं** पुंसवनाख्यं कर्म । **षष्ठे ऽष्टमे वा** गर्भमासे **सीमन्तः** सीमन्तोन्नयनम् । **एते** आगते **जातकर्म** । **अहन्य् एकादशे नाम** धेयम् इति शेषः । एकादशादिसंख्या जन्मनः, तस्य प्रकृतत्वात् । **चतुर्थे मासि** निष्क्रमणम्, सूर्याचन्द्रमसौ द्रष्टुं बहिः प्रसरणम् । **षष्ठे** मास्य् **अन्नप्राशनम्** । **चूडा** शिखा सा येषां कुले यस्मिन् वर्षे तथा यत्संख्या कार्यतया स्मर्यते तदनतिक्रमेण कर्तव्या, यथाकुलधर्मं केशवेशान् कारयेद् इति गृह्यप्रसिद्धा । एवं कृतेषु संस्कारेषु **एनः** पापं **बीजगर्भो**त्थं शाम्यति । बीजं शुक्रशोणितम् । गर्भो जठरान्तरस्थितो देहः । तेन जठरवासो लक्ष्यते । एनो ऽत्राप्रायत्यम्, मातुः पीताशनादेर् उत्पन्नम् इत्य् अर्थः । एतच् च चातुर्वर्ण्याभिप्रायम्, न द्विजातिमात्रविषयम् । तथा सत्य् उपनयनं विधाय वाच्यं स्यात् । देवलः ।

> चित्रकर्म यथानेकैर् अङ्गैर् उन्मील्यते शनैः ।

> ब्राह्मण्यम् अपि तद्वत् स्यात् संस्कारैर् विधिपूर्वकैः ॥

अत एव मनुर् द्विजात्यभिप्रायेणोपनयनं विधायाह ।

> गार्भैर् होमैर् जातकर्मचौडमौञ्जीनिबन्धनैः ।

> बैजिकं गार्भिकं चैनो द्विजानाम् अपमृज्यते ॥

एवम् एनःशान्त्या प्रयुज्यमाना एते संस्काराः पुंसवनात् परे पित्रभावे पितृस्थानीयेन पित्र्व्यादिना कार्या इति सिद्धम् । अत्र घर्भाधादिवद् ऋत्वादयः कालविशेषा अय् अनूद्यन्ते इति शास्त्रविहितानां कालान्तराणां न निवर्तकाः किं तु तदुपलक्षकाः । तत्र शास्त्रान्तराणि विशेषाभिधायकानि लक्ष्यन्ते । तत्र हारीतः ।

> सकृत् संस्कृतसंस्काराः सीमन्तेन द्विजस्त्रियः ।

> यं यं गर्भं प्रसूयन्ते स सर्वः संस्कृतो भवेत् ॥

सीमन्तोन्नयने बैजवापगृह्यम्: "आपूर्यमाणपक्षे यदा पुंसा नक्षत्रेण चन्द्रमा युक्तः स्यात्" । देवलः ।

> सकृच् च संस्कृता नारी सर्वगर्भेषु संस्कृता ।

अत एव पारस्करः: "अथ पुंसवनवत् सीमन्तोन्नयनं प्रथमगर्भे" इति । सीमन्तोन्नयनं प्रथमगर्भे ऽभिधत्ते । पुंसवनं तु प्रतिगर्भम् आवर्तेत । अथ पुंसवनानवलोभनम्, तत्र आश्वलायनगृह्यम्: "उपनिषदि गर्भलम्भने पुंसवनम् अनवलोभनं च । यदि नाधीयात् तृतीये गर्भे मासे तिष्येणोपोषितायाः स्वरूपवत्साया गोर् दधति द्वौ द्वौ माषौ यवं च दधिप्रसृतेन प्राशयेत् । किं पिबसि किं पिबसीति पृष्ट्वा पुंसवनम् इति त्रिः प्रतिजानीयात् । एवं त्रीन् प्रसृतान् । अथास्य मण्डलागारच्छायायां दक्षिणस्यां नासिकायाम् अजिताम् ओषधिं नस्तः करोति । प्रजावज् जीवपुत्राभ्यां वै हेतुकप्राजापत्यस्य स्थालीपाकस्य हुत्वा हृदयदेशम् अस्या आलभेत । यत् ते सुसीमे हृदये हितम् अन्तः प्रजापतौ । मन्ये ऽहम् अन्तर् विद्वांसम् आह पौत्रम् अघं नियाम्" इति । "अपश्यं त्वा मनसा दीध्यानः" इत्यादि प्रजावान् मन्त्रः । "अग्निर् ऐतु प्रथमः" इत्यादि जीवपुत्रा मन्त्राः । "तृतीये मासि सीमन्तं तिष्ये वा श्रवणेन" इति सांक्यायनम् । जातकर्मणि ब्रह्मपुराणोक्तो विशेषः ।

> देवाश् च पितरश् चैव पुत्रे जाते द्विजन्मनाम् ।

> आयान्ति यस्मात् तद् अहः पूज्यं पुण्यं च सर्वदा ॥

> तत्र दद्यात् सुवर्णं च भूमिं गां तुरगं रथम् ।

> छत्रं छागं च माल्यं च तिलान् वेश्म धनं बहु ॥

> जातश्राद्धे प्रदद्याच् च पक्वान्नं ब्राह्मणेष्व् अपि ॥ इति ।

एतच् च नाभिच्छेदात् प्राक्, नोर्ध्वम् । तथा च हारीतः: "जाते कुमारे पितॄणाम् आमोदात् पुण्यं तद् अहस् तस्मात् तिलपूर्णानि पात्राणि सहिरण्यानि ब्राह्मणान् आहूय पितृभ्यः स्वधां कुर्यात् । प्रजापतये च प्राङ् नाभिच्छेदात् संस्कारपुण्यार्थान् कुर्वन्ति । छिन्नायाम् अशौचम्" इति । ज्योतिःशास्त्रात् ।

> मृदुध्रुवचरक्षिप्रभेषु वारत्रये शुभे ।

> गुरौ शुक्रे ऽथ वा केन्द्रे जातं कर्म च नाम च ॥

भानि नक्षत्राणि । भविष्यत्पुराणम् ।

> नामधेयं दशम्यां च केचिद् इच्छन्ति पार्थिव ।

> द्वादश्याम् अपरे रात्र्यां मासे पूर्णे तथा परे ॥

> अष्टादशे ऽहनि तथा वदन्त्य् अन्ये मनीषिणः ।

> पुण्ये तिथौ मुहूर्ते च नक्षत्रे च गुणान्विते ॥ इति ।

गृह्यपरिशिष्टम्: "जननाद् दशरात्रे व्युष्टे शतरात्रे संवत्सरे वा नामध्यकरणम्, अशौचे तु व्यतिक्रान्ते नामकर्म विधीयते" । नायं नियमः, "नामधेयं दशम्याम्" इत्यादिवचनविरोधात् । अतो विकल्प **[२७]** एव । स्वगृह्यापेक्षया चैतद् व्यवस्था । एवं च "अहन्य् एकादशे द्वादश्यां वास्य कारयेत्" इत्यादि विवक्षितार्थम् एव, नाशौचान्तोपलक्षणार्थम् । तेनाशौचे ऽपि तत्कार्यम् । शङ्खलिखितौ: "दशम्याम् उत्थाप्य पिण्डवर्धनं पितॄणां तत्र सांनिध्यम् इति श्रुतेर् ब्राह्मणो ऽग्नाव् आहुतिं दत्वा पितृन् अनुमान्य ब्राह्मणान् भोजयित्वा तद् अहर् एव नामकरणं कुर्यात् । अन्यो वा कुलवृद्धश् चतुरक्षरं द्व्यक्षरं वा घोषवद् आद्यन्तरत्नस्थं पुंसाम् ईकारान्तं स्त्रीणाम् एवं कृते नाम्नि शुचि तत् कुलं भवति" । सूतिकां पूर्वं शय्यात उत्थाप्य दशम्यां तिथौ दशमे ऽहनीत्य् अर्थः । पिण्डवर्धनं पूजा, तत्स्वरूपं च — ब्राह्मणः पूर्वम् आहुतिं हुत्वा पितॄन् अनुमान्याभ्युदयश्राद्धेन पूजयित्वा, कवर्गादीनां तृतीयादयो वर्णा यरलवहाश् च घोषवन्तः । तेषां मध्ये यकारादयश् चतस्रो ऽन्तस्थाः । ते नाम्नो ऽन्तर्मधे कार्याः । शेषास् तु घोषवन्तो नामादौ । बैजवापः: "पिता नाम करोत्य् एकाक्षरं व्यक्षरं त्र्यक्षरं चतुरक्षरम् अपरिमितं वा कृतं कुर्यान् न तद्धितम् । ईकारान्तं स्त्रियै" । यमः ।

> शर्मा देवश् च विप्रस्य वर्मा त्राता च भूभुजः ।

> भूतिर् दत्तश् च वैश्यस्य दासः शूद्रस्य कारयेत् ॥

एतान्य् उत्तरपदानि समासरूपस्य नाम्नः कार्याणि । पूर्वपदनियमम् आह मनुः ।

> माङ्गल्यं ब्राह्मणस्य् स्यात् क्षत्रियस्य बलान्वितम् ।

> वैश्यस्य धनसंयुक्तं शूद्रस्य तु जुगुप्सितम् ॥

तथा ।

> स्त्रीणां सुखोद्यम् अक्रूरं (?) विस्पष्टार्थं मनोहरम् ।

> माङ्गल्यं दीर्घवर्णान्तम् आशीर्वादाभिधानवत् ॥

निष्क्रमणे यमोक्तो विशेषः ।

> ततस् तृतीये कर्तव्यं मासि सूर्यस्य सूर्यस्य दर्शनम् ।

वृद्धशातातपः ।

> प्राक्चूडाकरणाद् बालः प्राग् अन्नप्राशनाच् छिशुः ।

**[२८]**	कुमारस् तु स विज्ञेयो यावन् मौञ्जीनिबन्धनम् ॥

> शिशोर् अभ्युक्षणं प्रोक्तं बालस्याचमनं स्मृतम् ।

> रजस्वलादिसंस्पर्शे स्नातव्यं तु कुमारकैः ॥

ब्रह्मपुराणे ।

> मातापित्रोर् अथोच्छिष्टं बालो भुञ्जन् भवेत् सुखी । इति ।

दक्षः ।

> जातमात्रः शिशुस् तावद् यावद् अष्टौ समा गतः ।

> स हि गर्भसमो ज्ञेयो व्यक्तिमात्रप्रकाशितः ॥

> भक्ष्याभक्ष्ये तथापेये वाच्यावाच्ये तथानृते ।

> अस्मिन् काले न दोषः स्यात् स यावन् नोपनीयते ॥

एतद् अभक्ष्यभक्षणापेयपानानुमननं मातापित्रोर् उच्छिष्टमात्रविषयं न तु जतिभ्रंशकराद्यभक्षापेयान्नपानविषयम्, संस्काराद्यनर्हत्वप्रसङ्गात् । दृश्यते हि स्मृतिषु प्राचुर्येण "वसन्ते ब्राह्मणम् उपनयीत ग्रीष्मे राजन्यं शरदि वैश्यम्" इत्यादिनानुपहतजात्याद्याश्रयणेनैवोपनयनादीति । पुराणम् ।

> चतुर्थे मासि कर्तव्यं शिशोश् चन्द्रस्य दर्शनम् ।

> द्वादशे ऽहनित् राजेन्द्र शिशोर् निष्कर्मणं गृहात् ॥

> चतुर्थे मासि कर्तव्यं तथान्येषां मतं विभो ॥

अन्नप्राशने विशेषम् आह यमः ।

> ततो ऽन्नप्राशनं षष्ठे मासि कार्यं यथाविधि ।

> अष्टमे वापि कर्तव्यं यद् वेष्टं मङ्गलं कुले ॥

शङ्खः: "संवत्सरे ऽन्नप्राशनम् अर्धर्संवत्सर इत्य् एके" । लौगाक्षिः: "षष्ठे मास्य् अन्नप्राशनं दन्तेषु जातेषु" । मार्कण्डेयः ।

> देवतापुरतस् तस्य धात्र्य् उत्सङ्गगतस्य च ।

> अलंकृतस्य दातव्यम् अन्नं पात्रे ऽथ काञ्चने ॥

> मध्वाज्यकनकोपेतं प्राङ्मुखं प्राशयेच् छिशुम् ।

> कृतप्राशम् अथोत्सङ्गाद् धात्री बालं समुत्सृजेत् ॥

> देवाग्रतो ऽथ विन्यस्य शिल्पभाण्डानि सर्वशः ।

> शास्त्राणि चैव शस्त्राणि ततः पश्येत् तु लक्षणम् ॥

> प्रथमं यत् स्पृशेद् बालस् ततो भाण्डं स्वयं तदा ।

> जीविका तस्य बालस्य तेनैव तु भविष्यति ॥

**[२९]**	सर्वैः स्वजन्मदिवसे स्नातैर् मङ्गलवारिभिः ।

> गुरुदेवाग्निविप्राश् च पूजनीया विशेषतः ॥

> स्वनक्षत्रं च पितरस् तथा देवः प्रजापतिः ।

> प्रतिसंवत्सरं यत्नात् कर्तव्यश् च महोत्सवः ॥

पितृपूजा श्राद्धम् । विष्णुधर्मोत्तरे ।

> जन्मनक्षत्रगे सोमे शिरःस्नातेन यत्नतः ।

> पूजा सोमस्य कर्तव्या नक्षत्रस्य तथात्मनः ॥

> श्राद्धं कुर्यात् प्रयत्नेन वह्निब्राह्मणतर्पणम् ।

> सुराणाम् अर्चनं केशवस्य विशेषतः ।

> सर्वस्व् आलंकृतिस् तिष्ठेद् धौतव्साश् च मानवः ।

> निर्मलानि च धार्याणि दन्तकेशनखानि च ॥

चौले यमो विशेषम् आह ।

> तथा संवत्सरे पूर्णे चूडाकर्म विधीयते ।

> द्वितीये वा तृतीये वा कर्तव्यं श्रुतिचोदनात् ॥

शङ्खलिखितौ: "तृतीये वर्षे चूडाकर्म पञ्चमे वा" । लौगाक्षिः: "तृतीयस्य वर्षस्य भूयिष्ठे गते चूडाः कारयेत् । दक्षिणतः कपूजा वसिष्ठानाम् उभयतो ऽत्रिकश्यपानां मुण्डा भृगवः पञ्चचूडा अङ्गिरसो वाजिम् एकमङ्गलार्थम् । शिखिनो ऽन्ये यथाकुलधर्मं वा । शुद्धपक्षस्य पुण्याहे पर्वणि वा" । कपूजा चूडा । वाजिः केशपङ्क्तिः । व्यासः ।

> नक्षत्रे ऽपि न कर्तव्यं यस्मिञ् जातो भवेन् नरः ।

> न भद्रपदयोः कार्यं नैवाग्नेयेषु भारत ॥

> दारुणेषु च सर्वेषु दूष्टतारां तु वर्जयेत् ।

> ज्योतिषे यानि चोक्तानि तानि सर्वाणि कारयेत् ॥

> वारं शनैश्चरादित्यसोमानां रात्रिम् एव च ।

> तिथिं प्रतिपदं रिक्तां विष्टिं चैव विवर्जयेत् ॥

**[३०]**	अश्विनीश्रवणस्वातिचित्रातिष्याः पुनर्वसुः ।

> धनिष्ठारेवतीज्येष्ठा मृगहस्तेषु कारयेत् ॥

> शुभेष्व् अंशककेन्द्रेषु शुभेषु करणेषु च ।

> क्षौरं प्रातः प्रकुर्वीत आयुर्बलविवर्धनम् ॥

> हस्तान् त्रयं मृगशिरः श्रवणान् त्रयं च 

> पूषाश्विशक्रगुरुभानि पुनर्वसू च ।

> क्षौरे तु कर्मणि हितान्य् उदयेक्षणे वा 

> युक्तानि चोडुपतिना यदि शस्ततारा ॥ ११–१२ ॥

> **तूष्णीम् एताः क्रियाः स्त्रीणां विवाहस् तु समन्त्रकः ॥ १३ ॥**

**एता** हि जातकर्माद्याः **क्रियाः स्त्रीणाम्** अमन्त्रकाः **विवाहः** पुनः **समन्त्रकाः** । गृह्यविहितानां संस्काराणाम् इह परामर्शात् तत्र च तदङ्गानाम् अप्य् उपदेशात् साङ्गानां तूष्णींभावो वेदितव्यः । अत एव मनुः ।

> अमन्त्रिका तु कार्येयं स्त्रीणाम् आवृद् अशेषतः ।

> संस्कारार्थं शरीरस्य यथाकालं यथाक्रमम् ॥

आवृत् क्रिया । अशेषतः साङ्गा । यथाक्रमम् इति वचनात् संस्कारेषु क्रमानतिक्रमो विधेय इति दर्शयति । तदतिक्रमे सर्वप्रायश्चित्तं कारयेत् । कालातिक्रमे कात्यायन आह ।

> देवतानां विपर्यासे जुहोतिषु कथं भवेत् ।

> सर्वं प्रायश्चित्तं हुत्वा क्रमशो जुहुयात् पुनः ॥

> संस्काराश् च वियुज्येरन् स्वकालश् च कथंचन ।

> हुत्वा तद् एव कर्तव्यं तद् भूप पातयेद् अधः ॥

सर्वप्रायश्चित्तं लौगाक्षिर् आह: "सर्वाणि प्रायश्चित्तानि मनोज्योतिर् इति सप्तभिः" । गोभिलश् चौलाधिकारे: "एतयैवावृता स्त्रियास् तूष्णीं मन्त्रेण तु होमः" । मार्कण्डेयः ।

> प्राप्ते ऽथ पञ्चमे वर्षे अप्रगुप्ते जनार्दने ।

> षष्ठीं प्रतिपदं चैव वर्जयित्वा तथाष्टमीम् ॥

> रिक्तां पञ्चदशीं चैव सौरभौमदिनं तथा ।

> एवं सुनिश्चिते काले विद्यारम्भं तु कारयेत् ॥

**[३१\**	पूजयित्वा हरिं लक्ष्मीं देवीं चैव सरस्वतीम् ।

> स्वविद्यासूत्रकारांश् च स्वां विद्यां च विशेषतः ॥

> एतेषाम् एव देवानां नाम्ना तु जुहुयाद् धृतम् ।

> दक्षिणाभिर् द्विजेन्द्राणां कर्तव्यं चत्र पूजनम् ॥

> प्राङ्मुखो गुरुर् आसीनो वारुणाशामुखं शिशुम् ।

> अध्यापयेत प्रथमं द्विजाशीर्भिः सुपूजितम् ॥

> ततः प्रभृत्य् अनध्यायान् वर्जनीयान् विवर्जयेत् ।

> अष्टमीद्वितयं चैव पक्षान्ते च दिनद्वयम् ॥

> अशौच इन्द्रयात्रायां भूकम्पे राहुदर्शने ।

> व्यतीपाते चाहोरात्रम् उल्कापाते तथैव च ॥

स्मृत्यन्तरम् ।

> मातृकान्यासं गणितं च कुमारं शिक्षापयेत् ॥ १३ ॥

> **गर्भाष्टमे ऽष्टमे वाब्दे ब्राह्मणस्योपनायनम् ।**

> **राज्ञाम् एकादशे सैके विशाम् एके यथाकुलम् ॥ १४ ॥**

उपनेतारं प्रत्युपनेयस्य प्रयोजकव्यापार **उपनायनम्** । तच् चोपनयनाद् अन्यद् एव । अत एवाह बुधः ।

> गर्भाष्टमे वर्षे वसन्ते ब्राह्मण आत्मानम् उपनाययेत् । इति ।

इमम् एव च विधिम् आश्रित्य शौनको मन्त्रं विधत्त: "जान्व् अन्वाच्योपसंगृह्याधीहि भोः सावित्रीं भो अनुब्रूहि" इति । गर्भाद् अष्टमो **गर्भाष्टमः**, गर्भसहचरितो ऽब्दो गर्भस् तद्(म)पेक्ष्याष्टम इति ल्यब्लोपे पञ्चमी । उपनयनस्याप्य् अयम् एव कालः शौनकेनोक्तः: "अष्टमे वर्षे ब्राह्मणम् उपनयेद् गर्भाष्टमे चैकादशे क्षत्रियं द्वादशे वैश्यम्" इति । 

> अथ काम्या उपनयनकालाः । तत्र मनुः ।

> ब्रह्मचर्चसकामस्य कार्यं विप्रस्य पञ्चमे ।

> राज्ञो बलार्थिनः षष्ठे वैश्यस्येहार्थिनो ऽष्टमे ॥

ईहा चेष्टा । **[३२]** गौतमः: "उपनयनम् अष्टमे पञ्चमे नवमे वा । काम्यं गर्भादिसंख्यावर्षाणाम् उपनयनस्याष्टमं वर्षं नित्यः कालो नवमं पञ्चमं च काम्यः" । आपस्तम्बः: "सप्तमे ब्रह्मवर्चसकामम् अष्टम आयुष्कामं नवमे तेजस्कामं दशमे ऽन्नादिकामम् एकादश इन्द्रियकामं द्वादशे पशुकामम्" । अत्रोपनयीतेत्य् अनुषङ्गः । पुराणात् ।

> नष्टे चन्द्रे ऽस्तगे शुक्रे निरंशे चैव भास्करे ।

> कर्तव्यं नोपनयनं नानध्याये गलग्रहे ॥

राशेः प्रथमभागस्थितसूर्यो निरंशः । चतुर्थी सप्तमी नवमी त्रयोदशी गलग्रहः ।

> हस्तान् त्रये पुष्यधनिष्ठयोश् च पौष्णाश्विसौम्याद् इति विष्णुम् एषु ।

> शस्ते तिथौ चन्द्रबलोपयुक्ते कार्यो द्विजानाम् उपनायनो विधिः ॥

गोभिलः: "यद् अहर् उपोष्यन् माणवको भवति प्रग एवैनं तदहन् भोजयन्ति । कुशलीकारयन्ति । आप्लावगन्त्य् अलं कुर्वन्ति । अहतेन वाससाच्छदयन्ति" । प्रगे प्रातर् इत्य् अर्थः । शङ्खः: "पयोयवाग्वामिक्षाहारः क्रमशस्त्रयाणाम् उपनयनाह्नि गर्भाधानादिषु संस्कारेषु दश दश विप्रा भोज्याः" । यद् आह कात्यायनः ।

> गर्भाधादिसर्वेषु ब्राह्मणान् भोजयेद् दश ॥ १४ ॥

> **उपनीय गुरुः शिष्यं महाव्याहृतिपूर्वकम् ।**

> **वेदम् अध्यापयेद् एनं शौचाचारांश् च शिक्षयेत् ॥ १५ ॥**

यथाविध्य् उपनयनकर्मणा **शिष्यम्** अनुशासनीयं प्रत्यासन्नं कृत्वा **गुरुर्** आचार्यो **व्याहृतिपूर्वकं** **वेदम् अध्यापयेच् छौचाचारांश् च** ग्राहयेत् । गुरुग्रहणात् पितैवोपनयनादि **[३३]** कुर्याद् इति गमयति । तस्य योग्यताविरहे चान्य आचार्यः स्यात् । उपनयनेन च शिष्यस्याचार्यं प्रति संबन्धविशेषात्मिका प्रत्यासत्तिः क्रियते । न तु देशसंनिकर्षात्मिकैव । उपनेतृगुणान् आह आपस्तम्बः: "तमसो वा एष तमः प्रविशति यद् अविद्वान् उपनयते यच् चाविद्वान् इति ब्राह्मणानाम् । तस्माद् अभिजनविद्यासमुपेतं समाहितं संस्कर्तारम् ईप्सेत" । यैश् चाविद्वान् उपनयते सो ऽपि तमः प्रविशतीत्य् अर्थः । गायत्र्यदिप्रधानं चोपनयनम् । यद् आह कात्यायनः: "गात्र्या ब्राह्मणम् उपनयीत त्रिष्टुभा राजन्यम् । जगत्या वैश्यं सर्वेषां वा गायत्रीम्" । अनुब्रूयाद् इति शेषः । लौगाक्षिः: "तत् सवितुर् वरेण्यम् इति ब्राह्मणस्य । तां सवितुर् इति राजन्यस्य । विश्वा रूपाणीति वैश्यस्य । ॐ भूर् भुवः स्वर् इत्य् उक्त्वा तत् सवितुर् वरेण्यम् इति सावित्रीं त्रिर् आह पच्छोऽर्धर्चशः सर्वाम् अन्ततः" । महाव्याहृतिसंख्याम् आह मनुः ।

> ॐकारपूर्विकास् तिस्रो महाव्याहृतयो ऽव्ययाः ।

> त्रिपदा चैव सावित्री विज्ञेयं ब्रह्मणो मुखम् ॥

मुखम् आरम्भः । ततश् च न महाव्याहृतय एवाध्यापनारम्भे प्रयोक्तव्याः । किं तु प्रणवो गायत्री च । एतच् च प्रथमाध्यापनप्रारम्भे न त्व् अहर् अहः, मुखम् इति व्यपदेशात् । प्रणवमहाव्याहृतित्रिकं च स्वरूपतो मनुर् आह ।

> अकारं चाप्य् उकारं च मकारं च प्रजापतिः ।

> वेदत्रयान् निरवहद् भूर् भुवः स्वर् इतीति च ॥

गायत्रीम् अपि विशेषत आह ।

**[३४]**	त्रिभ्य एव तु वेदेभ्यः पादं पादम् अदूदुहत् ।

> तद् इत्य् ऋचो ऽस्याः सावित्र्याः परमेष्ठी प्रजापतिः ॥

तथा ।

> अध्येष्यमाणं तु गुरुर् नित्यकालम् अतन्द्रितः ।

> अधीष्व भोर् इति ब्रूयाद् विरामो ऽस्त्व् इति चारमेत् ॥

> अध्येष्यमाणस् त्व् आचान्तो यथाशास्त्रम् अतन्द्रितः ।

> ब्रह्माञ्जलिकृतो ऽध्याप्यो लघुवासा जितेन्द्रियः ॥

ब्रह्माञ्जलिं स एवाह ।

> संहत्य हस्ताव् अध्येयं स हि ब्रह्माञ्जलिः स्मृतः ॥ १५ ॥

_शौचात् प्राचीनम् आचारं तावद् आह ।_

> **दिवासंध्यासु कर्णस्थब्रह्मसूत्र उदङ्मुखः ।**

> **कुर्यान् मूत्रपुरीषे तु रात्रौ चेद् दक्षिणामुखः ॥ १६ ॥**

अहनि संध्ययोश् चोदङ्मुखो रात्रौ दक्षिणामुखो वाम(दक्षिण)कर्णारोपितयज्ञोपवीतो मूत्रपुरीषाव् उत्सृजेत् । मनुः ।

> तिरस्कृत्योच्चरेत् काष्ठं पत्रं लोष्टं तृणानि वा ।

> नियम्य प्रयतो वाचं संवीताङ्गो ऽवगुण्ठितः ॥

काष्ठादिभिर् भूमिम् अन्तर्धाय मलम् उत्सृजेद् इत्य् अर्थः । संवीताङ्गः प्रावृताङ्गः । अवगुण्ठितः प्रावृतशिराः । यमः ।

> शिरः प्रावृत्य कुर्वीत शकृन्मूत्रविसर्जनम् ।

> अयज्ञियैर् अनार्द्रैश् च तृणैर् आच्छाद्य मेदिनीम् ॥

> प्रत्यङ्मुखस् तु पूर्वाह्णे ऽपराह्णे प्राङ्मुखस् तथा ।

> उदङ्मुखस् तु मध्याह्ने निशायां दक्षिणामुखः ॥

मनुः ।

> छायायाम् अन्धकारे वा रात्राव् अहनि वा द्विजः ।

> यथासुखमुखः कुर्यात् प्राणबाधमयेषु च ॥

अङ्गिराः ।

> उत्थाय पश्चिमे यामे रात्रेर् आचम्य चोदकम् ।

> अन्तर्धाय तृणैर् भूमिं शिरः प्रावृत्य वससा ॥

> वाचं नियम्य यत्नेन ष्ठीवनोच्छ्वासवर्जितः ।

> कुर्यान् मूत्रपुरीषे च शुचौ देशे समाहितः ॥ १६ ॥

**[३५]** _शौचम् आह ।_

> **गृहीतशिश्नश् चोत्थाय मृद्भिर् अभ्युद्धृतैर् जलैः ।**

> **गन्धलेपक्षयकरं शौचं कुर्याद् अतन्द्रितः ॥ १७ ॥**

यथा मलसंसर्गो न भवति तथा वामहस्तेन शिश्नं गृहीत्वोत्थाय देशान्तर उपविश्य कमण्डल्वादिन्**ओद्धृतजलैर्** **मृद्भिश्** च **गन्धलेपक्षयकरं** मलगन्धहरं **शौचम्** अनलसः कुर्यात् । भारद्वाजः ।

> अथापकृष्य विण्मूत्रं काष्ठलोष्टतृणादिना ।

> शौचं यथार्थवत् कुर्याद् दृढं विधृतमेहनः ॥

मेहनं लिङ्गम् । पुराणात् ।

> मार्जनं वामहस्तेन वीरणाद्यैर् अयज्ञियैः ।

देवलः ।

> आ शौचान् नोत्सृजेच् छिश्नं प्रस्रावोच्चारयोः स्वयम् ।

विवस्वान् ।

> रत्निमात्रं जलं त्यक्त्वा कुर्याच् छौचम् अनुद्धृते ।

> पश्चात् तु शोधयेत् तीर्थम् अन्यथा न शुचिर् भवेत् ॥

यमः ।

> नाहरेन् मृत्तिकां विप्रः कूलात् ससिकतात् तथा ।

> तथा वापीतडागेषु नाहरेद् बाह्यतो मृदम् ॥

> आहरेज् जलमध्यात् तु परतो मणिबन्धनात् ॥

पुराणात् ।

> वल्मीकान् मूषिकोत्खातान् मृदम् अन्तर्जलात् तथा ।

> शौचावशिष्टां गेहाच् च नादद्याल् लेपसंभवाम् ॥

> [अन्तः प्रान्यवपन्नां च हलोत्खातां न कर्दमात् । ]

[वापीकूपादिव्यतिरिक्तविषयो ऽअन्त्रजलमृत्तिकाप्रतिषेधः ] । भारद्वाजः ।

> नोषरान् न श्मशानाच् च न मृदं मूषकस्थलात् ।

> न मार्गान् न जलाज् जातु नादद्यात् कुड्यतः क्वचित् ॥

देवलः ।

> धर्मविद् दक्षिणं हस्तं नाधःशौचे नियोजयेत् ।

> तथैव वामहस्तेन नाभेर् ऊर्ध्वं न शोधयेत् ॥

शातातपः ।

> आर्द्रामलकमात्रास् तु ग्रासा इन्दुक्षये स्मृताः ।

> तथैवाहुतयः सर्वाः शौचार्थे चैव मृत्तिकाः ॥

**[३६]**	एका लिङ्गे करे सव्ये तिस्रो द्वे हस्तयोर् द्वयोः ।

> मूत्रशौचं समाख्यातं शुक्रे तु द्विगुणं भवेत् ॥

मनुः ।

> एका लिङ्गे गुदे तिस्रस् तथा वामकरे दश ।

> उभयोः सप्त दातव्या मृदः शुद्धिम् अभीप्सता ॥

> एतच् छौचं गृहस्थानां द्विगुणं ब्रह्मचारिणाम् ।

> त्रिगुणं स्याद् वनस्थानां यतीनां च चतुर्गुणम् ॥

दक्षः ।

> अर्धप्रसृतिमात्रा तु प्रथमा मृत्तिका स्मृता ।

> द्वितीया च तृतीया च तदर्धेन प्रकीर्तिता ॥

एवम् अपि गन्धलेपक्षयो यदि न भवेत् तदा मृदो ऽधिका ग्राह्याः परिमाणतः संख्यातो वा । तत्र अङ्गिराः ।

> प्रथमा प्रसृतिर् ज्ञेया द्वितीया तु तदर्धिका ।

> तृतीया मृत्तिका ज्ञेया त्रिभागकरपूरणी ॥

वसिष्ठः ।

> पञ्चापाने दशैकस्मिन्न् उभयोः सप्त मृत्तिकाः ॥

शङ्खः ।

> मेहने मृत्तिकाः सप्त लिङ्गे द्वे परिकीर्तिते ।

> एकस्मिन् विंशतिर् हस्ते द्वयोर् ज्ञेयाश् चतुर्दश ॥

मेहणः(नं) पायुः । ब्रह्मचारिविषयम् एतत् । हारीतः: "दश सव्ये षट् पृष्ठे सप्तोभाभ्यां तिसृभिः पादौ पर्क्षालयेत्" । वृद्धपाराशरः ।

> उपविष्टस् तु विण्मूत्रं कर्तुं यस् तन् न विन्दति ।

> स कुर्याद् अर्धशौचं तु स्वस्य शौचस्य सर्वदा ॥ 

[गन्धलेपक्षये सत्य् अप्य् अर्धमिता संख्या पूरणीया] । यद् आह दक्षः ।

> न्यूनाधिकं न कर्तव्यं शौचशुद्धिम् अभीप्सता ।

> प्रायश्चित्तेन युज्येत विहितातिक्रमे कृते ॥

> यथाविधिकृते शौचे गन्धश् चेन् नापगच्छति ।

तत्राह मनुः ।

> यावन् नापैत्य् अमेध्याक्तो गन्धो लेपश् च तत्कृतः ।

> तावन् मृद् वारि चादेयं सर्वासु द्रव्यशुद्धिषु ॥

मनसस् तुष्ट्यभावे तु देवल आह ।

> **यावन् न शुद्धिं मन्येत तावच् छौचं विधीयते । **[३७]**

ब्रह्मपुराणात् ।

> आद्यन्तयोस् तु शौचानाम् अद्भिः प्रक्षालनं स्मृतम् ।

> अशेषलेपनाशाय भावशुद्धय एव च ॥

आदिपुराणात् ।

> स्त्रीशूद्रयोर् अर्धमानं प्रोक्तं शौचं मनीषिभिः ।

> दिवाशौचस्य निश्य् अर्धं पथि पादो विधीयते ॥

> आर्तः कुर्याद् यथाशक्ति शक्तः कुर्याद् यथोदितम् ॥ १७ ॥

> **अन्तर्जानु शुचौ देश उपविष्ट उदङ्मुखः ।**

> **प्राग् वा ब्राह्मेण तीर्थेन द्विजो नित्यम् उपस्पृशेत् ॥ १८ ॥**

अनुपहते देशे प्राङ्मुख उदङ्मुखो वोपविश्यान्तर्जानु पाणिना ब्राह्मेण तीर्थेन द्विजन्मा सर्वदावाचेत् । गौतमः: "शुचौ देश आसीनो दक्षिणं बाहुं जान्वन्तरा कृत्वा यज्ञोपवीत्य् आ मणिबन्धनात् पाणी प्रक्षाल्य वाग्यतो हृदये स्पृशंस् त्रिचतुर्था अप आचामेत् । पादौ चाभ्युक्षेत् । खानि चोपस्पृशेत् । शीर्षण्यानि मूधनि च दद्यात्" । आच(चा)मेद् इत्य् अनुवृत्तौ स्मृत्यन्तरम् ।

> कूर्परान्तः करौ कृत्वा प्राङ्मुखो वाप्य् उदङ्मुखः ।

> पार्ष्णी चासंस्पृशन्न् अद्भिः प्रकृतिस्थाभिर् एव च ॥

कूर्परे जानुनी । वृद्धपाराशरः ।

> कृत्वाथ शौचं प्रक्षाल्य पादौ हस्तौ च मृज्जलैः ।

> निबद्धशिख आसीनो द्विज आचामम् आचरेत् ॥

> कृत्वोपवीतं सव्ये ऽंसे वाङ्मनःकायसंयतः ॥

देवलः ।

> प्रथमं प्राङ्मुखं स्थित्वा पादौ प्रक्षालयेच् छनैः ।

> उदङ्मुखो वा दैवत्ये पैतृके दक्षिणामुखः ॥

> शिखां बद्ध्वा वसित्वा द्वे निर्णिक्ते वाससी शुभे ।

> तूष्णीं भूत्वा समाधाय न क्रुध्यन् न विलोकयन् ॥

> न गच्छन् न शयानश् च न ह्वलन् न प्रामृशन् ।

> न हसन् नैव जल्पंश् च नात्मानं चैव वीक्षयन् ॥

**[३८]**	केशान् नीवीम् अधःकायम् अस्पृशन् धरणीम् अपि ।

> यदि स्पृशति चैतानि भूयः प्रक्षालयेत् करम् ॥

> इत्य् एवम् अद्भिर् आजानु प्रक्षाल्य चरणौ पृथक् ।

> हस्ताव् आ मणिबन्धाभ्यां पश्चाद् आसीत संयतः ॥

> अथाम्बु प्रथमात् तीर्थाद् दक्षिणात् त्रिः पिबेत् समम् ।

> अशब्दम् अनवस्रावम् अबहिर्जाव् अबुद्बुदम् ॥

न हलन् न चलन् । मणिबन्धः ब्रह्मतीर्थमूलम् । प्रथमं तीर्थं ब्राह्मतीर्थम्, दक्षिनाद् दक्षिणकराद् इत्य् अर्थः । भारद्वाजः ।

> संहताङ्गुलिना तोयं गृहीत्वा पाणिना द्विजः ।

> मुक्ताङ्गुष्ठकनिष्ठे तु शेषेणाचमनं चरेत् ॥

> माषमज्जनमात्रास् तु संगृह्य त्रिः पिबेद् अपः ।

> आयतं पूर्वतः कृत्वा गोकर्णाकृतिवत् करम् ॥

हारीतः ।

> आर्द्रवासाः स्थलस्थस् तु यद्य् आचामेन् नराधमः ।

> वस्त्रनिश्चोतनं तस्य देहात् प्रेताः पिबन्ति हि ॥

> कुर्याद् आचमनं नित्यं प्राङ्मुखो वाप्य् उदङ्मुखः ।

> जलस्थो वा स्थस्थो वा द्वयोर् वा समवस्थितः ॥

> जलस्थो जलकार्येषु स्थलस्थः स्थलकर्मसु ।

> उभयोस् तूभयस्थस् तु कर्मस्व् अधिकृतो भवेत् ॥

गोभिलः ।

> जानुभ्याम् ऊर्ध्वम् आचम्य जले तिष्ठन् न दुष्यति ।

> ताभ्याम् अधस् तथा तिष्ठन् नाच(चा)मेन् न विचक्षणः ॥

लिखितः: "उद्धृत्य परीक्षिताभिर् अक्षाराभिर् अशृताभिर् अबुद्बुदाभिर् अशूद्राशुद्ध्येकपाण्यावर्जिताभिर् आच(चा)मेत्" । अद्भिर् इति शेषः । आपस्तम्बः: "भूमिगतास्व् अप्स्व् आचम्य प्रयतो भवति । यं वा पूयते शुचाचमयेत् । न वर्षदारास्व् आच(चा)मेत् । न प्रदरोदके" । **[३९]** अप आच(चा)मेद् इत्य् अनुवृत्तौ वसिष्ठः: "प्रदराद् अपि या गोस् तर्पणसमर्थाः । न गन्धरसदुष्टाभिर् याश् च स्युर् अशुभागमाः" । प्रदरो गर्तः । प्रचेताः । 

> अनुष्णहीनशीताभिः पूताभिर् वस्त्रचक्षुषा ।

> हृद्गाभिर् अफेनाभिस् त्रिश् चतुर् वाद्भिर् आचमेत् ॥ १।१८ ॥

_ब्रह्मतीर्थस्य लक्षणम् आह प्रसङ्गात् तीर्थान्तराणां च ।_

> **कनिष्टादेशिन्यङ्गुष्ठमूलान्य् अग्रं करस्य च ।**

> **प्रजपतिपितृब्रह्मदेवतीर्थान्य् अनुक्रमात् ॥ १।१९ ॥**

कनिष्ठामूलं प्रजापतितीर्थम्, प्रदेशिनीमूलं पितृतीर्थम्। अङ्गुष्ठमूलं ब्रह्मतीर्थम्, हस्ताग्रं देवतीर्थम् च जानीयात् । कनिष्ठा ह्रस्वाङ्गुलिः । देशिणी तर्जनी । अङ्गुष्ठः प्रसिद्धः । हारीतः: "ब्राह्मेण तीर्थेन चाच(चा)मेत् । आवपनहोमतर्पणानि प्राजापत्येन कुर्यात् । मार्जनाचमनबलिकर्मभोजनानि दैवेन । पित्रर्थानि पित्र्येण । प्रतिग्रहम् आग्नेयेन" । आग्नेयं पाणिमध्ये । आवपनं निर्वापः । केशानां मार्जनम्, न प्रोक्षणम् । मार्कण्डेयपुराणात् ।

> नान्दीमुखानां कुर्वीत प्राज्ञः पिण्डोदकक्रियाम् ।

> प्राजापत्येन तीर्थेन यच् च किंचित् प्रजापतेः ॥

भविष्यपुराणे ।

> कमण्डलूपस्पर्शनं दधिप्राशनम् एव च ।

> सोमतीर्थेन राजेन्द्र सदा कुर्याद् विचक्षणः ॥

> लाजहोमं तथा दोहं प्राजापत्येन कारयेत् ॥

योगयाज्ञवल्क्यः ।

> अङ्गुष्ठमूले ब्राह्मं स्याद् दैवं त्व् अङ्गुलिमूर्धनि ।

> प्राजापत्यं तु मूले स्यान् मध्ये सौम्यं प्रतिष्ठितम् ॥

मध्ये तलमध्य इत्य् अर्थः ॥ १।१९ ॥

> **त्रिः प्राश्यापो द्विर् उन्मृज्य कान्य् अद्भिः समुपस्पृशेत् ।**

त्रीन् वारान् अपः पीत्वा वारद्वयं मुखं संमृज्य छिद्राण्य् अद्भिः संस्पृशेत् । **[४०]** देवलः ।

> द्विस् तथाङ्गुष्ठमूलेन परिमृज्यात् ततो मुखम् ।

> नाग्राङ्गुल्या न पृष्ठैर् वा परिमृज्यात् कथंचन ॥

> **अद्भिस् तु प्रकृतिस्थाभिर् हीनाभिः फेनबुद्बुदैः ॥ १।२० ॥**

> **ह्र्त्कण्ठतालुगाभिस् तु यथासंख्यं द्विजातयः ।**

> **शुध्येरन् स्त्री च शूद्रश् च सकृत् स्पृष्टाभिर् अन्ततः ॥ १।२१ ॥**

अद्भिर् अविकृताभिः फेनबुद्बुदरहिताभिर् हृदयकण्ठतालुगामिनीभिर् यथासंख्यं ब्राह्मणक्षत्रियवैश्याः शुध्यन्ति । स्त्रीशूद्रौ तु मुखस्यान्तेनौष्ठद्वयेनैकवारं स्पृष्टाभिः । तथा चाचमनीयं यथा हृदयंगमा भवन्ति । दक्षः ।

> प्रक्षाल्य हस्तौ पादौ च त्रिः पिबेद् अम्बु वीक्षितम् ।

> संवृत्याङ्गुष्ठमूलेन द्विः प्रमृज्यात् ततो मुखम् ॥

अलोमकौ चौष्ठौ संवृत्येत्य् अर्थः । यमः ।

> रात्राव् अनीक्षितेनैव शुद्धिर् उक्ता मनीषिणाम् ।

> उदकेनातुराणां च तथोष्णेनोष्णपायिनाम् ॥

उष्णपायिनो दीक्षिताः । पुराणम् ।

> दक्षिणं तु करं कृत्वा गोकराकृतिवत् पुनः ।

> त्रिः पिबेद् ईक्षितं तोयम् आस्यं द्विः परिमार्जयेत् ॥

> आदौ शिरस् तथाभ्युक्ष्य तिसृभिर् मुखम् आलभेत् ।

> यथोक्तविधिना खानि ततः स्पृष्ट्वा तु शुध्यति ॥

तिसृभिर् अङ्गुलिभिर् इत्य् अर्थः । मनुः ।

> त्रिर् आचामेद् अपः पूर्वं द्विः प्रमृज्यात् ततो मुखम् ।

> खानि चोपस्पृशेद् अद्भिर् आत्मानं शिर एव च ॥

दक्षः ।

> मध्यमाभिर् मुखं पूर्वं तिसृभिः समुपस्पृशेत् ।

> अङ्गुष्ठदेशिनीभ्यां च नासिके तदनन्तरम् ॥

> **अङ्गुष्ठानामिकाभ्यां च चक्षुषी समुपस्पृशेत् । **[४१]**

> कनिष्ठाङ्गुष्ठयोः श्रोत्रं नाभिम् अङ्गुष्ठकेन च ।

> तलेन हृदयं स्पृष्ट्वा सर्वाभिः शिर एव तु ।

> बाहू चाग्रेण संस्पृश्य ततः शुद्धो भवेन् नरः ॥

अङ्गुष्ठानन्त्रा देशिनी । अनामिका, उपकनिष्ठिका । तलं पाणिमध्यम् । वैयाघ्रपद्यः ।

> स्रोतःस्थानानि सर्वाणि स्पृष्ट्वा स्पृष्ट्वा विशुध्यति ।

> आचामन् ब्राह्मणो नित्यम् इत्य् आह भगवा भृगुः ॥

> अङ्गुष्ठेन स्पृशेन् नाभिं संयुक्तेन कनिष्ठया ।

> उरस्तलेनाङ्गुलिभिः शिरः पश्चात् तु पञ्चभिः ॥

> अंसौ स्पृष्ट्वा कराग्रेण तोयं स्पृष्ट्वा समाहितः ।

> संस्मृत्य पद्मनाभं च विप्रः सम्यग् विशुध्यत् ॥

भविष्यत्पुराणे ।

> अङ्गुष्ठो ऽग्निर् महाबाहो प्रोक्तो वायुः प्रदेशिनी ।

> अनामिका तथा सूर्यः कनिष्ठा चन्द्रमाः स्मृतः ॥

> प्रजापतिर् मध्यमा तु ज्ञेया भरतसत्तम ॥

यमः ।

> तावन् नोपस्पृशेद् विद्वान् यावद् वामेन संस्पृशेत् ।

जलम् इति शेषः ।

> वामे हि द्वादशादित्या वरुणस् त्रिदशेश्वरः ॥

व्यासः ।

> अनुद्धृताभिर् आचामेत् कामं तिष्ठन्न् अपि द्विजः ।

> आतुरश् चेच् छयानो ऽपि पश्यन् भीतो दिशस् तथा ॥

स्मृत्यन्तरम् ।

> ताम्राश्मनारिकेलाब्जवेणुकालाबुचर्मभिः ।

> स्वस्तेनापि चाचामेत् सर्वदा शुचिर् एव सः ॥

न केवलम् अनिन्दितहस्तेनेत्य् अपिशब्दार्थः । बौधायनः: "पादप्रक्षालनाच् छेषेण न चाचामेद् यद्य् आचामेद् भूमौ स्रावयित्वाचामेत् । न सबुद्बुदाभिर् न सफेनाभिर् नोष्णाभिर् न क्षाराभिर् न विवर्णाभिर् न कलुषाभिः । न हसन् न जल्पन् न तिष्ठन् न विलोकयन् न प्रह्वो न प्रणतो न मुक्तशिखो नाबद्धकच्छो **[४२]** न बहिर्जानुर् न वेष्टितशिरा न बद्धकक्षो न त्वरमाणो नायज्ञोपवीतो न प्रसारितपादः शब्दम् अकुर्वन् त्रिर् अपो हृदयंगमाः पिबेत्" । देवलः ।

> सोपानत्को जलस्थो वा मुक्तकेशो ऽपि वा द्विजः ।

> उष्णीषी वापि नाचामेद् वस्त्रेणावेष्ट्य वा शिरः ॥

आपस्तम्बः: "न वर्षधारास्व् आचामेत्" । यमः ।

> अपः करनखस्पृष्टा य आचामति वै द्विजः ।

> सुरां पिबति स व्यक्तं यमस्य वचनं यथा ॥

तथा च ब्रह्माण्डपुराणात् ।

> कण्ठं शिरो वा प्रावृत्य रथ्यापणगतो ऽपि वा ।

> अकृत्वा पादयोः शौचम् आचान्तो ऽप्य् अशुचिर् भवेत् ॥

मरीचिः ।

> न पादुकास्थो नाचित्तः शुचिः प्रयतमानसः ।

> उपस्पृश्य द्विजा शुद्ध एव भवएत् तु सः ॥

> भुक्त्वासनस्थो ऽप्य् आचामेन् नान्यकाले कदाचन ॥

प्रचेताः: "नान्तर्वासा न निर्वासा नाश्रु कुर्वन् नाचामेत्" । आपस्तम्बः: "नाग्न्युदकशेषेण वृथा कर्माणि कुर्वीत । आचामेद् वा भूमौ स्वावयित्वा वाचामेत्" । विष्णुः । 

> न स्पृशन् न हसञ् जल्पन् न श्वचाण्डालदर्शने ।

> नापवित्रकरः कश्चिद् ब्राह्मणो ऽप उपस्पृशेत् ॥

> अपूतं तस्य तत् सर्वं भवत्य् आचमने तथा ॥

यमः ।

> वामहस्तस्थिते दर्भे दक्षिणेनाचमेद् यदि ।

> रक्तं तु तद् भवेत् तोयं पीत्वा चान्द्रायणं चरेत् ॥ १।२०–२१ ॥

_उपनीतस्य क्रमप्राप्तां मध्यंदिनसंध्यां स्नानादिसहिताम् आह ।_

> **स्नानम् अब्दैवतैर् मन्त्रैर् मार्जनं प्राणसंयमः ।**

> **सूर्यस्य चाप्य् उपस्थानं गायत्र्याः प्रत्यहं जपः ॥ १।२२ ॥**

स्नानम् आप्लावनम्, अब्देइवतैः, आपो हि ष्ठेत्य् एवमादिभिर् मन्त्रैः । मार्जनं स्वशिरःप्रोक्षणम्, प्राणायामः, सूर्योपस्थानं गायत्रीजपश् चेति प्रत्यहं मधंदिने **[४३]** कार्यम् । ब्रह्मचारिप्रकरणे विष्णुः: "अप्सु दण्डवन् मज्जनम्" । कात्यायनः ।

> रक्षार्थं वारिणात्मानं परिक्षिप्य समन्ततः ।

> शिरोसो मार्जनं कुर्यात् कुशैः सोदकबिन्दुभिः ॥

तत्रापोहिष्ठीयानाम् आर्षादिकम् आह योगयाज्ञवल्क्यः ।

> सिन्धुद्वीपो भवेद् आर्षं गायत्रं छन्द एव च ।

> आपश् च दैवतं प्रोक्तं विनियोगश् च मार्जने ॥

व्यासः ।

> विप्रुषो ऽष्टौ क्षिपेद् ऊर्ध्वम् अधो यस्य क्षयाय जित् ।

आपो हि ष्ठेति तृ(त्र्यृ)चेन प्रतिपादं मार्जनं कार्यम् । तत्र यस्य क्षयाय जिन्वथेत्य् अधो भुवि क्षिपेत् । तथा,

> मार्जनं जलमध्ये तु प्राणायामो यतस् ततः ।

जले व स्थले वेत्य् अर्थः । अथ पवित्रकरणम् । तत्र कात्यायनः ।

> अनन्तर्गर्भिणं साग्रं कौशं द्विदलम् एव च ।

> प्रादेशमात्रं विज्ञेयं पवित्रं यत्र कुत्रचित् ॥

> एतद् एव कपिञ्जल्या लक्षणं समुदाहृतम् ।

> आज्यस्योत्पवनार्थे यत् तद् अप्य् एतावद् एव तु ॥

> एतत् प्रमाणाम् एवैके कौशीम् एवार्द्रमञ्जरीम् ।

> शुष्कां वा शीर्णकुसुमां पिञ्जलीं परिचक्षते ॥

मार्कण्डेयः ।

> चतुर्भिर् दर्भपिञ्जूलैर् ब्राह्मणस्य पवित्रकम् ।

> एकैकन्यूनम् उद्दिष्टं वर्णे वर्णे यथक्रमम् ॥

> त्रिभिर् दर्भैः शान्तिकर्म पञ्चभिः पौष्टिकं तथा ।

> पिञ्जलैः सप्तभिः सर्वं दैवं पित्र्यं विधीयते ॥

> नीवीमध्ये तु ये धर्भा ब्रह्मसूत्रे च ये कृताः ।

> पवित्रांस् तान् विजानीयाद् यथा कायस् तथा कुशः ॥

> जपे होमे तथा दाने स्वाध्याये पितृतर्पणे ।

> अशून्यं तु करं कुर्यात् सुवर्णरजतैः कुशैः ॥

**[४४]**	जपे होमे तथा दाने स्वाध्याये पितृकर्मणि ।

> सव्यापसव्यौ कुर्वीत सपवित्रौ करौ बुधः ॥

> ग्रन्थिर् यस्य पवित्रस्य न तेनाचमनं चरेत् ।

> आर्षं छन्दो दैवतं च विनियोगविधिं स्मरेत् ॥

> स्मृत्व्ॐकारं च गयत्रीं निबध्नीयाच् छिखां ततः ।

> पुनर् आचम्य हृदयं नाभिं स्कन्धौ च संस्पृशेत् ॥

तथा,

> प्रणवाद्या व्याहृतीश् च सावित्रीं च जपेत् ततः ।

> तथाभिमन्त्र्य सलिलं संध्योपासनम् आचरेत् ॥ १।२२ ॥

_प्राणायामस्वरूपम् आह ।_

> **गायत्रीं शिरसा सार्धं जपेद् व्याहृतिपूर्विकाम् ।**

> **प्रतिप्रणवसंयुक्तां त्रिर् अयं प्राणसंयमः ॥ १।२३ ॥**

तत् सवितुर् इति **गायत्री**, अस्या एव तैत्तिरीयकारण्यके प्राणायाममन्त्रत्वेनाम्नानात् । ॐ आपो ज्योतिर् इत्यादिकेन **शिरसा सार्धं व्याहृतिपूर्विकां प्रतिप्रणवसंयुक्ताम् त्रिर् जपेत्** । एष **प्राणसंयमः** प्राणायाम इत्य् अर्थः । भूराद्या व्याहृतयः सप्त सत्यान्ताः पूर्वा यस्याः सा तत्पूर्विका । प्रतिमन्त्रं प्रणवः **प्रतिप्रणवः** । मन्त्राश् च व्याहृतयः सावित्री शिरश् च । शिरसो ऽन्तो यः प्रणवः स शिरोन्तर्मन्त्रान्तर्गत एव । संवर्तः ।

> प्रणवेन तु संयुक्ता व्याहृतीः सप्त नित्यशः ।

> सावित्रीं शिरसा सार्धं मनसा त्रिः पठेद् द्विजः ॥

मनुः ।

> सव्याहृतिं सप्रणवां गायत्रीं शिरसा सह ।

> त्रिः पठेद् आयतप्राणः प्राणायामः स उच्यते ॥

बृहस्पतिः ।

> बद्ध्वासनं नियम्य स्वं स्मृत्वा चार्षादिकं तथा ।

> संनिमीलितदृङ् मौनी प्राणायामं समभ्यसेत् ॥

योगयाज्ञवल्क्यः ।

> ॐकारः परमं ब्रह्म सर्वमन्त्रेषु नायकः ।

> प्रजापतेर् मुखोत्पन्नस् तपःसिद्धस्य वै पुरा ॥

**[४५]**	तेनोपत्तम् अतस् तस्य ब्रह्मार्षं च स्वयंभुवः ।

> गायत्री च भवेच् छन्दश् चाग्निर् दैवतम् उच्यते ॥

> आदौ सर्वत्र युञ्जीत विविधेष्व् एककर्मसु ।

> विनियोगः समुद्धिष्टः श्वेतवर्ण उदाहृतः ॥

> व्याहृतीनां च सर्वासाम् ऋषिर् ब्रह्मा प्रकीर्तितः ।

> ततश् छन्दांसि यान्य् आसां तानि सम्यक् प्रदर्शयेत् ॥

> गायत्र्य् उष्णिग् अनुष्टुप् च बृहती पङ्क्तिर् एव च ।

> इन्द्रश् च विश्वे देवाश् च देवताः समुदाहृताः ॥

> प्राणायामप्रयोगे च विनियोग उदाहृतः ॥

तथा,

> सविता देवता यस्या मुखम् अग्निस् त्रिपात् तथा ।

> विश्वामित्र ऋषिश् छन्दो गायत्री सा विशिष्यते ॥

> विनियोग उपनये प्राणायामे तथैव च ।

> गायत्री वा इदं सर्वं ब्राह्मणं ब्राह्मणानि तु ॥

> वेदेष्व् अन्यान्य् अनेकानि गायत्र्याः कीर्तितानि तु ।

> ओम् आपो ज्योतिर् इत्य् एष मन्त्रो यस् तु प्रकीर्त्यते ॥

> तस्य प्रजापतेर् आर्षं यजुश्छन्दोविवर्जितम् ।

> ब्रह्माग्निर् वायुः सूर्यश् च देवताः समुदाहृताः ॥

> प्राणस्यामने चैव विनियोग उदाहृतः ॥

पूरककुम्भकरेचकैः प्राणायामस् त्रिलक्षणो ज्ञेयः । यथा,

> नासिकाकृष्ट उच्छ्वासो ह्य् अन्तः पूरक उच्यते ।

> कुम्भको निश्चलश्वासो मुच्यमानस् तु रेचकः ॥

> नीलोत्पलश्यामनिभं नाभिदेशे प्रतिष्ठितम् ।

> चतुर्भुजं महात्मानं पूरकेणैव चिन्तयेत् ॥

> कुम्भकेन हृदि स्थाने ध्यायेच् च कमलासनम् ।

> ब्रह्माणं गौरसर्वाङ्गं चतुर्वक्त्रं पितामहम् ॥

> रेचकेनेश्वरं विद्याल् ललाटस्थं महेश्वरम् ।

> शुद्धस्फटिकसंकाशं निर्मलं पापनाशनम् ॥

**[४६]** तथा,

> प्राणायामत्रयं कार्यं संध्यास्व् अथ तिसृष्व् अपि ।

> प्राणस्यायमनं कृत्वा आचामेत् प्रयतो ऽपि सन् ॥

> आन्तरं स्वि(खि)द्यते यस्मात् तस्माद् आचमनं स्मृतम् ।

> सायम् अग्निश् च मेत्य् उक्त्वा प्रातः सूर्यश् च मा पिबेत् ॥

> आपः पुनन्तु मध्याग्ने ततश् चाचमनं चरेत् ॥

आपः पुनन्त्व् इति सिन्धुद्वीप ऋषिः, ब्रह्मनस्पतिर् देवता, अनुष्टुप् छन्दः । सूर्यश् च मेति अग्निर् ऋषिः, सूर्यमन्युपतयो देवताः । अग्निश् चेति विष्णुर् ऋषिः, अग्निर् देवता ।

> स्पृष्ट्वा चाभिष्टुतं तोयं मूर्ध्नि ब्रह्ममुखेन तु ।

> आपो हि ष्ठेत् सूक्तेन दर्भैर् मार्जनम् आचरेत् ॥

प्रणवो व्याहृतिः सावित्रीति ब्रह्ममुखम् । तेन तोयं स्पृष्ट्वा तेन तोयेन मूर्ध्नि दर्भैर् मार्जनं चापो हि ष्ठेति सूक्तेन कुर्याद् इत्य् अर्थः । आपो हि ष्ठेत्य् अस्य सूक्तस्याम्बरीषः सिन्धुद्वीप ऋषिः, आपो देवता । नवम्या उत्तराव(र्ध)र्चस्यग्निः । आद्यानां सप्तानां गायत्री छन्दः, उत्तरयोर् अनुष्टुप्, मार्जने विनियोगः । कात्यायनः ।

> उत्थायार्कं प्रति क्षिपेत् त्रिकेणाञ्जलिम् अम्भसः ।

प्रणवो व्याहृतयः सावित्रीति त्रिकम् । अथ स्वशाखाधीतैः सूर्यदेवत्यैर् मन्त्रैर् आदित्यम् उपतिष्ठेत । ततः सावित्रीं जपेत् । तत्र व्यासः ।

> आवाहयेत् तु गायत्रीं सर्वपापप्रणाशिनीम् ।

> आगच्छ वरदे देवि जप्ये मे संनिधौ भव ॥

> गायन्तं त्रायसे यस्माद् गयत्री त्वं ततः स्मृता ॥

योगयाज्ञवल्क्यः ।

> श्वेतवर्णा समुद्दिष्टा कौशेयवसना तथा ।

> श्वेतैर् विलेपनैः पुण्यैर् अलंकारैश् च भूषिता ॥

> आदित्यमण्डलान्तःस्था ब्रह्मलोकनिवासिनी ।

> अक्षसूत्रधरा देवी पद्मासनगता शुभा ॥

> आवाह्य यजमानो हि ओजो ऽसीति विधानतः ।

> आवाह्य पूजयित्वा तु नमस्कृत्य निसर्जयेत् ॥

**[४७]** 	ॐकारं पूर्वम् उच्चार्य भूर् भुवः स्वस् तथैव च ।

> गायत्री प्रणवश् चान्ते जपो ह्य् एवम् उदाहृतः ॥

यमः ।

> सहस्रपरमां देवीं शतमध्यां दशावराम् ।

> गायत्रीं तु जपेन् नित्यं सर्वपापप्रणाशिनीम् ॥

कुर्याद् इत्य् अनुवृत्तौ योगयाज्ञवल्क्यः ।

> गृहे त्व् एकगुणं जप्यं नद्यां तु त्रिगुणं स्मृतम् ।

> गवां गोष्ठे शतगुणम् अग्न्यगारे शताधिकम् ॥

> सिद्धक्षेत्रेषु सर्वेषु देवतायाश् च संनिधौ ।

> सहस्रशतकोटीनाम् अनन्तं शिवसंनिधौ ॥

तथा,

> तिष्ठंश् चेद् वीक्ष्य्(क्ष)माणो ऽर्कं जपं कुर्यात् समाहितः ।

> अन्यथा प्राङ्मुखो कुर्याद् वक्ष्यमाणक्रमेण तु ॥

> प्राक्कूलेषु कुशेष्व् एवम् आसीनश् चासने शुभे ।

> नात्युच्छ्रिते नातिनीचे दर्भपाणिः सुसंयतैः ॥

> स्फोटिकेन्द्राक्षरुद्राक्षपुत्रजीवसमुद्भवैः ।

> अक्षमाला हि कर्तव्या उत्तमा ह्य् उत्तरोत्तरा ॥

> कोट्याधिका भवेद् वृद्धिर् अक्षमाला विशेषतः ।

> जपस्य क्रियमाणस्य तस्माच् छ्रेष्ठा परा परा ॥

> अभावे त्व् अक्षमालायाः कुशग्रन्थ्याथ पाणिना ।

> जप एव हि कर्तव्य एकाग्रमनसा सदा ॥

शङ्खः: "कुशबृस्यां समासीनः कुशोत्तरायां वा हस्तोपयामैर् वा कुशपवित्रपाणिर् उदङ्मुखः सूर्याभिमुखो वाक्षमालाम् आदाय देवतां ध्यायञ् जपं कुर्यात्" । बृसी, आसनम् । कुशोत्तरा कुशच्छन्ना । सुवर्णमणिमुक्ताफलस्फटिकपद्माक्षेन्द्राक्षपुत्रजीवकानाम् अन्यतमाम् अक्षमालां कुर्यात् । कुशग्रन्थिकृतां वा हस्तोपयामैर् वा ।

> न तथान्येन जप्येन पापं निर्दहति द्विजः ।

> **यथा सावित्रीजप्येन सर्वपपैः प्रमुच्यते ॥ **[४८]**

योगयाज्ञवल्क्यः ।

> ध्यायेन मनसा मन्त्रं जिह्वोष्ठौ न च चलयेत् ।

> न कम्पयेच् छिरोग्रीवं दन्तान् नैव प्रकाशयेत् ॥

> न चङ्क्रमन् न च हसन् न पार्श्वम् अवलोकयन् ।

> नापाश्रितो न जल्पंश् च न प्रावृतशिरास् तथा ॥

> न पदा पदम् आक्रम्य न चैव हि तथासनम् ।

> न चासमहितमना न च संश्रावयञ् जपेत् ॥

> न क्लिन्नवासाः स्थलगो जपादीन् आचरेद् बुधः ।

> व्रताद् ऋते नार्द्रवासा नैकवासाः समाचरेत् ॥

> न जीर्णेन न नीलेन प्रैक्लिष्टेन वा जपेत् ।

> यक्षराक्षसभूतानि सिद्धविद्याधरा गणाः ॥

> हरन्ति प्रसभं यस्मात्र् तस्माद् गुप्तं तु कारयेत् ।

> जपकाले न भाषेत व्रतहोमदिके तथा ॥

> एतेष्व् एवावसक्तस् तु यद्य् आगच्छेद् द्विजोत्तमः ।

> अभिवाद्य ततो विप्रं योगक्षेमं च कीर्तयेत् ॥

अवसक्तो ऽवहितः ।

> तूष्णीम् आसीत च जपंश् चण्डालपतितादिकान् ।

> दृष्ट्वा तान् वार्य् उपस्पृश्याभाष्य स्नात्वा पुनर् जपेत् ॥

उपस्पृश्याचम्य । आभाष्य संभाष्येत्य् अर्थः ।

> आचम्य प्रयतो नित्यं जपेद् अशुचिदर्शने ।

> सौरान् मन्त्रान् यथोत्साहं पावमानीश् च शक्तितः ॥

> उपंशुजपयुक्तस्य संस्याच् छतगुणो भवेत् ।

> साहस्रो मानसः प्रोक्तो यस्माद् ध्यानसमो हि सः ॥

शंस्य उच्चैर् जपः ।

> ओष्ठस्पन्दनमात्रं तु यत्रोपांशु तथाध्वनि ।

> कृत्वा जिह्वां निर्विकल्पां चिन्तयेत् तद् धि मानसम् ।

> नोच्चैर् जपं बुधः कुर्यात् सावित्र्यास् तु विशेषतः ॥ इति ॥ १।२३ ॥

_सायंसंध्योपास्तिम् आह ।_

> **प्राणान् आयम्य संप्रोक्ष्य तृचेनाब्दैवतेन तु ।**

> **जपन्न् आसीत सावित्रीं प्रत्यग् आ तरकोदयात् ॥ १।२४ ॥**

**[४९]**

यथाविधि **प्राणान् आयम्य** विधिवद् आहो हि ष्ठेति त्र्यृचेनात्मानं **संप्रोक्ष्य** प्रत्यङ्मुखः **सावित्रीं** पुर्ववज् **जपंस्** **तारकोदयं** यावन् नद्यादाव् **आसीत** । उदयो दर्शनयोग्यता, उपासीतेत्य् अनुवृत्तौ शौनकः: "अर्धास्तमिते मण्डल आ नक्षत्रदर्शनात्" इति । अत्राग्निश् च मा मन्युश् चेत्य् अस्य, अग्निर् ऋषिः । अग्निमन्युमन्युपतयो देवताः । प्रकृतिश् छन्दः । अपाम् ऊर्ध्वक्षेपे विशेषो व्यासेनोक्तः ।

> कराभ्यां तोयम् आदाय गायत्र्या चाभिमन्त्रितम् ।

> आदित्याभिमुखस् तिष्थेत् त्रिर् ऊर्ध्वं संध्ययोः क्षिपेत् ॥

मध्यंदिनसंध्यायाः समानम् अन्यत् । सायंसंध्याजपान्ते रात्र्युपस्थानम् । बौधायन आह: "इमं म इति वारुणीभ्यां रात्रिम् उपतिष्ठते इति । इमं मे वरुण श्रुधी हवमद्या च मृडय । त्वाम् अवस्युराचके । तत् त्वा यामि ब्राह्मणा वन्दमानस् तद् आशास्ते यजमानो हविर्भिः । अहेषमानो वरुणेह बोध्युर् उशंस मा न आयुः प्र मोषीः" इति । शुनःशेप ऋषिः । रात्रिर् देवता । पूर्वा गायत्री, उत्तरा त्रिष्टुप् ॥ १।२४ ॥

_प्रातःसंध्योपास्तिविधिम् आह_ ।

> **संध्यां प्राक् प्रातर् एवं हि तिष्ठेद् आ सूर्यदर्शनात् ।**

प्राणायामप्रोक्षणगायत्रीजपा एवंशब्देन गृहीताः । प्राङ्मुखः सावित्रीं जपन् प्रातःसंध्यां सूर्यदर्शनकालं यावत् तिष्ठेत् । संध्याम् इति "कालाध्वनोर् अत्यन्तसंयोगे" (पाण् २।३।५) इति द्वितीया । तेन सकलसंध्याकालो जपेन व्यपनेयः । अत्र च "ॐपूर्वां गायत्रीं जपेत्" इतिश्रुतिविरोधपरिहारार्थं जप एव प्राधान्येन विधेयः । स्नानासने तु तदङ्गतया । तेन जपन्न् आसीतेत्य् आसीनो जपेद् इत्य् अर्थः । संवर्तः ।

> प्रातःसंध्यां सनक्षत्राम् उपासीत यथाविधि ।

> सादित्यां पश्चिमां संध्याम् अर्धास्तमितभास्करात् ॥

योगयाज्ञवल्क्यः ।

> ह्रासवृद्धी तु सततं दिवसानां यथाक्रमम् ।

> संध्या मुहूर्तमात्रं तु ह्रासे वृद्धौ तु सा स्मृता ॥

> या भवेत् पश्चिमा संध्या सा विज्ञेया सरस्वती ।

> रक्ता भवति गायत्री सावित्री श्वेतपर्णिका ॥

**[५०]**	कृष्णा सरस्वती ज्ञेया संध्यात्रयम् उदाहृतम् ।

> संधौ संध्याम् उपासीत नास्तंगे नोद्गते रवौ ॥

> संध्यात्रयं तु कर्तव्यं द्विजेनात्मविदा सदा ।

> उभे संध्ये च कर्तव्ये ब्राह्मणैश् च गृहेष्व् अपि ॥

अतश् च वाक्यान् मध्याह्नसंध्या गृहे न कार्येति गम्यते । वसिष्ठः ।

> गृहे त्व् एकगुणा संध्या गोष्ठे दशगुणा स्मृता ।

> शतसाहस्रिका नद्याम् अनन्तं विष्णुसंनिधौ ॥

शातातपः ।

> अनृतं मद्यगन्धं च दिवामैथुनम् एव च ।

> पुनाति वृषलस्यान्नं बहिः संध्या ह्य् उपासिता ॥

> बहिः संध्या दशगुणा गर्तप्रस्रवणादिषु ।

> ख्याततीर्थे शतगुणा साहस्रा जाह्नवीजले ॥

मनुः ।

> एतद् अक्षरम् एतां च जपन् व्याहृतिपूर्वकम् ।

> संध्ययोर् उभयोर् विप्रो वेदपुण्येन युज्यते ॥

एतद् अक्षरं प्रणवः । यमः ।

> यद् अह्ना क्रियते पापं कर्मणा मनसा गिरा ।

> आसीनः पश्चिमां संध्यां प्राणायामैश् च हन्ति तत् ॥

> यद् रात्र्या क्रियते पापं कर्मणा मनसा गिरा ।

> पुर्वां संध्याम् उपासीनः प्राणायामैर् व्यपोहति ॥

> संध्याम् उपासते ये तु सततं संशितव्रताः ।

> विधूतपापास् ते यान्ति ब्रह्मलोकं सनातनम् ॥

> ऋषयो दीर्घसंध्यत्वाद् दीर्घम् आयुर् अवाप्नुवन् ।

> पूजां यशश् च कीर्तिश् च ब्रह्मवर्चसम् एव च ॥

विष्णुपुराणात् ।

> सर्वकालम् उपस्थानं संध्ययोः पार्थिवेष्यते ।

> अन्यत्र सूतकाशौचविभ्रमातुरभीतितः ॥

पुलस्त्यः ।

> संध्याम् इष्टिं चरुं होमं यावज्जीवं समाचरेत् ।

> सूतके मृतके चैव संध्याकर्म न संत्यजेत् ॥

> **मनसोच्चारयेन् मन्त्रान् प्राणायामम् ऋते द्विजः ॥ **[५१]**

यमः ।

> अनागतां तु ये पूर्वाम् अतीतां ये च पश्चिमाम् ।

> विप्राः संध्यां न तिष्ठन्ति वृषलास् त उदाहृताः ॥

दक्षः ।

> उपासते न यः संध्यां ब्राह्मणो हि विशेषतः ।

> स जीवन्न् एव शूद्रत्वं मृतः श्वा चैव जायते ॥

> संध्याहीनो ऽशुचिर् नित्यम् अनर्हः सर्वकर्मसु ।

> यद् अन्यत् कुरुते कर्म न तस्य फलभाग् भवेत् ॥

> **अग्निकार्यं ततः कुर्यात् संध्ययोर् उभयोर् अपि ॥ १।२५ ॥**

तारकोदयात् सूर्यदर्शनाच् चोर्ध्वं संध्याकाले प्रत्यासन्न एव काले स्वगृह्योक्तविधिना समिद्धोमं कुर्यात् । भविष्यत्पुराणात् ।

> दूराद् आहृत्य समिधः संनिदध्याद् गृहोपरि ।

> सायं प्रातश् च जुहुयात् ताभिर् अग्निम् अतन्द्रितः ॥

दूराद् इत्य् अपरिगृहीतदेशोपलक्षणार्थम् । मान्त्रवर्णिकी चात्र देवता । जुहुयाद् इति वचनाद् अग्निकार्यं होमादिकं प्रतीयते । सायंप्रातश् च शब्दाभ्यां रात्र्यहनी उपलक्ष्येते । बैजवापः: "पुरास्तमयात् प्राग् उदीचीं दिशं गत्वाहिंसन्न् अरण्यात् समिध आहरेत् । शुष्का ब्रह्मवर्चसकामः । आर्द्रा अन्नाद्यकाम उभयोर् उभयकामः" । कात्यायनः ।

> नाङ्गुष्ठाद् अधिका कार्या समित्स्थूलतया क्वचित् ।

> न वियुक्ता त्वचा चैव न सकीटा न पाटिता ॥

> प्रादेशान् नाधिका नोना तथा च स्याद् द्विशाखिका ।

> न सपर्णा न निर्वीर्या होमेषु च विजानता ॥

> विशीर्णा विदला ह्रस्वा वक्राः ससुशि(षि)रास् तथा ।

> न ग्राह्याश् च गुणैर् जुष्टाः कर्मसिद्धिविनाशिकाः ॥

वायुपुराणात् ।

> पालाश्यः समिधः कार्याः खादिर्यस् तदलाभतः ।

> **शमीरोहितकाश्वत्थास् तदलाभे ऽर्कवेतसाः ॥ **[५२]**

कात्यायनः ।

> यत्रोपदिश्यते कर्म कर्तुर् अङ्गं न चोच्यते ।

> दक्षिणस् तत्र विज्ञेयः कर्मणां पारगः करः ॥

> यत्र दिङ्नियमो नास्ति जपहोमादिकर्मसु ।

> तिस्रस् तत्र दिशः प्रोक्ता ऐन्द्री सौम्यापराजिता ॥

> आसीन ऊर्ध्वः प्रह्वो वा नियमो यत्र नेदृशः ।

> तद् आसीनेन कर्तव्यं न प्रह्वेण न तिष्ठता ॥

शातापतः ।

> नाभिवाद्यास् तु विप्रेण क्षत्रियाद्याः कथंचन ।

> ज्ञानकर्मगुणोपेता यद्य् अप्य् एते बहुश्रुताः ॥

> ब्राह्मणः सर्ववर्णानां स्वस्ति कुर्याद् इति श्रुतिः ।

> सवर्णैस् तु सवर्णानां कार्यम् एवाभिवादनम् ॥

अङ्गिराः ।

> अप्रणमं गते शूद्रे स्वस्ति कुर्वन्ति ये द्विजाः ।

> शूद्रो ऽपि नरकं याति ब्राह्मणस् तदनन्तरम् ॥

यमह् ।

> यत् सुखं त्रिषु लोकेषु व्याधिव्यसनवर्जितम् ।

> यस्मिन् सर्वे स्थिताः कामाः सा स्वस्तीत्य् अभिसंज्ञिता ॥

तथा,

> क्षत्रियस् त्रियुगं हन्ति वैश्यो हन्ति चतुर्युगम् ।

> हन्त्य् एकविंशतियुगं शूद्रो ब्राह्मणम् अब्रुवन् ॥

भविष्यत्पुराणात् ।

> अभीति गदितो विष्णुर् वादयामीति शंकरः ।

> द्वाव् एव पूजितौ तेन यः करोत्य् अभिवादनम् ॥

> सव्यापसव्यादिविधिर् यत्र नो विद्यते क्वचित् ।

> यज्ञोपवीतिना तत्र भाव्यं सर्वेषु कर्मसु ॥ १।२५ ॥

_अभिवादनविधिम् आह ।_

> **ततो ऽभिवादयेद् वृद्धान् असाव् अहम् इति ब्रुवन् ।**

अग्निकार्यं कृत्वासाव् अहम् इति ब्रुवञ् ज्यायसो ऽभिवादयेत् । असाव् इत्य् अस्य स्थाने प्रथमान्तं नाम कीर्तयेत् । तथाभिवादय इत्य् उक्त्वा वा । मनुः ।

> अभिवादात् परं विप्रो ज्यायांसम् अभिवादयन् ।

> असौ नामाहम् अस्मीति स्वनाम परिकीर्तयेत् ॥

> **भोःशब्दं कारयेद् अन्ते स्वस्य नाम्नो ऽभिवादने ॥ **[५३]**

अतश् चैवं प्रयोगो भवति । अभिवादये चैत्रनामाहम् अस्मि भो इति । अभिवादितेन च प्रत्यभिवादनं यथा कार्यं तथाह स एव ।

> आयुष्मान् भव सौम्येति वाच्यो विप्रो ऽभिवादने ।

> अकारश् चास्य नाम्नो ऽन्तर् वाच्यः पूर्वाक्षरः प्लुतः ॥

अत्र चाभिवादकनामसंनिविष्टान्तिमस्वरोपलक्षणार्थम् अकारग्रहणम् । ततश् च य एवास्ति स्वरो ऽन्त्यः स प्लुतः कार्यः पूर्वाक्षर इति वचनात् । पूर्वम् अक्षरं यस्य स पूर्वाक्षरः, पूर्वम् अभिवादकनामान्तर्वर्तिनः । तच् च सामर्थ्याद् व्यञ्जनम्, स्वरस्य हि व्यञ्जनम् एव पूर्वम् । अतश् च पूर्वाक्षर इति विशेषणोपदानाद् व्यञ्जनसहित एव स्वरः प्लावनीयः । न पुनर् अपूर्वो ऽकारो नामान्ते विधीयत इति निश्चीयते । तथा च वसिष्ठः: "आमन्त्रिते स्वरो ऽन्त्यस्य प्लवते संध्यक्षरम् अप्रगृह्यम् आयाय(उ)भावं च" इति । आमन्त्रितविभक्त्यन्तस्य नाम्नो ऽन्ते यः स्वरः स प्लवते त्रिमात्रो भवति । तथा प्रगृह्यसंज्ञावर्जितं यत् संध्यक्षरम् एकाकारैकाररूपम् आइभावस् तस्य कार्यः । ओकारौकाररूपं चेत् तदा तस्याउभावः कर्यः । अत्रोदाहरणानि: आयुष्मान् भव सौम्य यज्ञदत्त३ भद्रश्रमा३ [न] यज्ञभूता३इ चित्रगा३उ । "ज्यायांसम् अभिवादयन्" इत्य् उक्तम् । तत्र क्यता कालेन ज्यायान् भवतीत्य् अपेक्षिते मनुर् आह ।

> दशाब्दाख्यं पौरसख्यं पञ्चाब्दाख्यं कलाभ्र्ताम् ।

> त्र्यब्दपूर्वं श्रोत्रियाणाम् अल्पेनापि स्वयोनिषु ॥

पुरवासिनो दशभिर् वर्षैः पूर्वः सखैव भवति, ततो ऽधिकवर्षस् तु ज्यायान् । कलाभृतां शिल्पिनां गायनादीनां पञ्चाब्दपूर्वः सखा, ततो ऽधिको ज्यायान् । त्यब्दापेक्षम् अल्पत्वम् । श्रोत्रियाणां त्र्यब्दपूर्वः सखा, ततो ऽधिको ज्यायान् । तस्य च तारतम्यं गुणतारतम्यापेक्षम् । अपिशब्द एवकारार्थः । स्त्रियः कर्तव्यप्रत्यभिवादनान् अभिज्ञांश् च पुरुषान् प्रति तथाह मनुः ।

**[५४]**	नामधेयस्य ये केचिच् अभिवादं न जानते ।

> तान् प्राज्ञो ऽहम् इति ब्रूयात् स्त्रियः सर्वास् तथैव च ॥

आपस्तम्बः: "त्रिवर्षपूर्वः श्रोत्रियो ऽभिवादनम् अर्हति । ज्ञायमाने च वा योनिविशेषे वृद्धतरायाभिवाद्यम्" । तथा: "समानग्रामे च वसताम् अन्येषाम् अपि वृद्धतराणां प्राक् प्रातराशाद् अभिवादयीत स्वर्गम् आयुश् चेप्सन् । दक्षिणं बाहुं श्रोत्रसमं प्रसार्य ब्राह्मणो ऽभिवादयीत । उरःसमं राजन्यः । मध्यसमं वैश्यः । नीचैः शूद्रः प्राञ्जलिस् तथा । विषमगताय गुरवे नाभिवाद्यम् अन्वारुह्याभिवादयीत । सर्वत्र तु प्रत्युत्थायाभिवादनम् । अप्रयतेन नाभिवाद्यम्" । तथा: "अप्रयतश् च प्रयताय न प्रत्यभिवादयेत् । पतिवयसः स्त्रियो ऽवहितशिरा अवहितपाणिर् वाभिवादयीत । सर्वा नाम्ना स्त्रियो राजन्यवैश्यौ च न नाम्ना मात रमार्थदारांश् चेत्य् एके" । सांख्यायनः: "अहर् अहर् आचार्यायाभिवादयेत् । गुरुभ्यश् च समेत्य श्रोत्रियस्य" । मनुः ।

> लौकिकं वैदिकं वापि तथाध्यात्मिकम् एव वा ।

> आददीत यतो ज्ञानं तं पूर्वम् अभिवादयेत् ॥

> गुरोर् गुरौ संनिहिते गुरुवद् वृत्तिम् आचरेत् ।

> न चानिसृष्टो गुरुणा स्वान् गुरून् अभिवदयेत् ॥

अनिसृष्टो ऽननुज्ञापितः । स्वान् मातुलादीन् ।

> **गुरुं चैवाप्य् उपासीत स्वाध्यायार्थं समाहितः ॥ १।२६ ॥**

गुरुं चैवाभिवादयेत् । वृद्धत्वाद् एव गुरोर् अभिवादने सिद्धे पृथग्वचनं शास्त्रान्तरोकेनोपसंग्रहणेन विकल्पार्थम् । उपसंग्रहणम् आह मनुः ।

**[५५]**	व्यत्यस्तपाणिना कार्यम् उपसंग्रहणं गुरोः ।

> सव्येन सव्यः स्प्रष्टव्यो दक्षिणेन तु दक्षिणः ॥

सव्यदक्षिणाभ्यां पाणिभ्यां सव्यदक्षिणौ पादौ गुरोः स्पृशेद् इत्य् अर्थः । श्रोत्रे संस्पृश्य मनःसमाधानार्थम् अधस् तज्जान्वोर् आ पद्भ्याम् । गौतमः: "गुरोः पादोपसंग्रहणं प्रातर् ब्राह्मानुवचने चाध्यन्तयोः" । ब्रह्म वेदः । अनुवचनम् अध्यापनम् । आद्यन्तयोर् उपक्रमावसानयोः । आपस्तम्बः: "उदिते त्व् आदित्य आचार्येण समेत्योपसंग्रहणं सदैवाभिवादनम् उपसंग्राह्याचार्य इत्य् एके" । गुरुर् अत्राचार्यः पिता वा । अत्रिः ।

> दक्षिणं पाणिम् उद्धृत्य प्रकामम् अभिवादयेत् ।

> श्रोत्रिये त्व् अञ्जलिः कार्यो गुरोः पादोपसंग्रहम् ॥

अथ प्रकृतम् उच्यते: अप्य् उपासीत स्वाध्यायप्राप्त्यर्थं परिचरेत् । गुरुम् इत्य् अनुवर्तते । समाहितो ऽनन्यमनाः ॥ १।२६ ॥

> **आहूतश् चाप्य् अधीयीत लब्धं चास्मै निवेदयेत् ।**

गुरुणाहूतः पठेत् । लब्धं च गुरवे निवेदयेत् । उपसंग्रहणानन्तरं गौतमः: "अनुज्ञात उपविशेत् प्राङ्मुखो दक्षिणतः शिष्य उदङ्मुखो वा । एतत् प्रत्यहम् अध्ययनारम्भे कार्यम् । प्रथमाध्ययने तु पाणिना सव्यम् उपसंगृह्यानङ्गुष्ठम् अधीहि भो इति ब्रूयात् । तत्र चक्षुर्मनःप्राणोपस्पर्शनं दर्भैः प्राणायामास् त्रयः पञ्चदश मात्राः प्राक्कूलेष्व् आसनं च, ॐपूर्वा व्याह्र्तयः सप्त सत्यान्ताः" । प्राणाः शीर्षण्यानि खानि । ह्रस्वम् अक्षरं मात्रा, तया कालो लक्ष्यते । कूलम् अग्रम् ॥

> **हितं चास्याचरेन् नित्यं मनोवचनकर्मभिः ॥ १।२७ ॥**

**हितम्** आयताव् अनुकूलम् **अस्य** गुरोर् **आचरेत्** । सर्वदा मानसवाचिककायिकव्यापारैर् अतिहितकारी गुरोर् अप्रतिलोमयन् वाचेति । **च**कारः शास्त्रान्तरोक्तवचनसमुच्चयार्थः । तत्र मनुः ।

> शारीरं चैव वाचं च बुद्धीन्द्रियमनांसि च ।

> नियम्य प्राङ्मुखस् तिष्ठेद् वीक्षमाणो गुरोर् मुखम् ॥

**[५६]**	नित्यम् उद्धृतपाणिः स्यात् साध्वाचारः सुसंयतः ।

> आस्यताम् इति चोक्तः सन्न् आसीताभिमुखं गुरोः ॥

> हीनान्नवस्त्रवेषः स्यात् सर्वदा चैव संविशेत् ।

> प्रतिश्रवणसंभाषे शयानो न समाचरेत् ॥

प्रतिश्रवणम् अङ्गीकारः ।

> नासीनो न च भुञ्जानो न तिष्ठन् न पराङ्मुखः ।

> आसीनस्य स्थितः कुर्याद् अभिगच्छेच् च गच्छतः ॥

> प्रत्युद्गम्य त्व् आव्रजतः पश्चाद् धावंस् तु धावतः ।

> प्राङ्मुखस्याभिमुखो दूरस्थस्यैत्य चान्तिकम् ॥

> प्रणम्य तु शयानस्य निदेशे चैव तिष्ठतः ।

> नीचं शय्यासनं चास्य सर्वदा गुरुसंनिधौ ॥

> गुरोश् च चक्षुर्विषये न यथेष्टासनो भवेत् ।

> नोदाहरेद् अस्य नाम परोक्षम् अपि केवलम् ॥

> न चैवास्यानुकुर्वीत गतिभाषितचेष्टितम् ।

> गुरोर् यत्र परीवादो निन्दा वापि प्रवर्तते ॥

> कर्णौ तत्र पिधातव्यौ गन्तव्यं वा ततो ऽन्यतः ।

> दूरस्थो नार्चयेद् एनं न क्रुद्धो नान्तिके स्त्रियाः ॥

> यानासनस्थश् चैवैनम् अवरुह्याभिवादयेत् ॥ १।२७ ॥

_प्रसङ्गाद् गुरुं प्रत्य् अध्याप्यान् आह ।_

> **कृतज्ञाद्रोहिमेधाविशुचिकल्याणसूचकाः ।**

> **अध्याप्याः साधुशक्ताप्तस्वार्थदा धर्मतस् त्व् इमे ॥ १।२८ ॥**

कृतज्ञ उपकर्तुः स्मर्ता । अदोह्य् अनपराधी । मेधावी धारणावान् । शुचिः प्रयतः । कल्याणसूचकः शुभलक्षणः । कल्यानसूयका इति तु पाठे कल्यो नीरोगः । अनसूयको ऽसूयारहितः । आप्तो ऽप्रतारकः । स्वो ज्ञातिः । अर्थदो ऽगुर्वर्थप्रदाता । ज्ञानवित्तदा इति तु पाठे ज्ञानदो ज्ञानहेतुग्रन्थप्रदः । एते धर्मतो **[५७]** धर्मानतिक्रमेण गुरोर् अध्याप्या भवन्ति । अर्थप्रदं प्रत्य् अनेनाध्यापनं नाधर्मः, तस्य वृत्तित्वेन विहितत्वा । भृतिसंप्रतिपत्तिपूर्वकम् अध्यापनं प्रतिषिद्धम् । मनुस् त्व् आचार्यपुत्रम् अप्य् आह ।

> आचार्यपुत्रः शुश्रूषुर् ज्ञानदो धार्मिकः शुचिः ।

> शक्तार्थदाप्ताः स्वः साधुर् अध्याप्या दश धर्मतः ॥ इति ।

यत् तु तेनैवोक्तम्,

> धर्मार्थौ यत्र न स्यातां शुश्रूषा नापि तद्विधा ।

> तत्र विद्या न दातव्या गुप्तं बीजम् इवोषरे ॥

इति, तद् धर्मानुष्ठानार्थदानशुश्रूषणानि सति सामर्थ्ये यो न करोत्य् अध्याप्यगुणान्तरविरहे तद्विषयम् ॥ १।२८ ॥

_उपनीतं प्रत्य् आह ।_

> **दण्डाजिनोपवीतानि मेखलां चैव धारयेत् ।**

दण्डादीनि स्वकार्यधारणीयानि । तत्र दण्डस्य कार्यम् अवलम्बनं गवादिनिवारणं तमोवगाहनम् अप्सु प्रवेशनम् इत्यादि । अजिनोपवीतमेखलानाम् अदृष्टम् । अतस् तानि नित्यं धार्याणि । उपवीतं ब्रह्मसूत्रम् । मनुः ।

> ब्राह्मणो बैल्वपालाशौ क्षत्रियो वटखादिरौ ।

> पैप्पलौदुम्बरौ वैश्यो दण्डान् अर्हति धर्मतः ॥

यमः ।

> एतेषाम् अप्य् अलाभे तु सर्वेषां सर्वयज्ञियाः ।

मनुः ।

> ऋजवस् ते तु सर्वे स्युर् अव्रणाः सौम्यदर्शनाः ।

> अनुद्वेगकरा नॄणां सत्वचो ऽनग्निदूषिताः ॥

> केशान्तिको ब्राह्मणस्य दण्डः कार्यः प्रमाणतः ।

> ललाटसंमितो राज्ञः स्यात् तु नासान्तिको विशः ॥

तथा,

> कार्ष्णरौरवबास्तानि चर्माणि ब्रह्मचारिणः ।

> वसीरन्न् आनुपूर्व्येण शाणक्षौमाविकानि च ॥

कृष्णमृगरुरुच्छागानाम् अजिनानि ब्राह्मणादयो यथाक्रमं वसीरन्न् आच्छादयेयुर् उत्तरीयाणि कुर्युर् इत्य् अर्थः । तथा च पारस्करः: **[५८]** "ऐणेयम् अजिनम् उत्तरीयं ब्राह्मणस्य रौरवं राजन्यस्याजं गव्यं वा वैश्यस्य सर्वेषां वा गव्यम्" । यमः: "सर्वेषां रौरवशाणक्षौमाविकानि सामर्थ्याद् अधोवस्त्राणीतराणि न" । गौतमस् तु सर्वेषां ब्रह्मचारिणां शाणादिभिर् विकल्पितं शुक्लकार्पासं वस्त्रम् आह: "सर्वेषां कार्पासं वासो ऽविकृतम्" इति । अविकृतं शुक्लम् । वसिष्ठः: "शुक्लम् अहतं वासो ब्राह्मणस्य कार्पासं माञ्जिष्ठं क्षौमं क्षत्रियस्य पीतं कौशेयं वैश्यस्य सर्वेषां वा तान्तवम् अरक्तम् । शुक्लं कार्पासम् एवाहतं क्षौमाद्य् अपि" । मनुः ।

> कार्पासम् उपवीतं स्याद् विप्रस्योर्ध्ववृतं त्रिवृत् ।

> शणसूत्रमयं राज्ञो वैश्यस्याविकसूत्रिकम् ॥

भृगुः ।

> ऊर्ध्वं तु त्रिवृतं कार्यं तन्तुत्रयम् अधोवृतम् ।

> त्रिवृतं चोपवीतं स्यात् तस्यैको ग्रन्थिर् इष्यते ॥

त्रिवृत् नवसूरम् इत्य् अर्थः ।

> पृष्ठदेशे च नभ्यां च यद् वृतं विन्दते कटिम् ।

> तद् धार्यम् उपवीतं स्यान् नातिलम्बं न चोच्छ्रितम् ॥

> सदोपवीतिना भाव्यं सदा बद्धशिखेन च ।

> विशिखो व्युपवीतश् च यत् करोति न तत् कृतम् ॥

> उपवीतं बटोर् एकं द्वे तथेतरयोः स्मृते ॥

बौधायनः: "कौशं सौत्रं वा त्रिस्त्रिवृद् यज्ञोपवीतम्" । मनुः ।

> कौशं त्रिवृत् समा श्लक्ष्णा कार्या विप्रस्य मेखला ।

> क्षत्रियस्य तु मौर्वी ज्या वैश्यस्य शणतान्तवी ॥

> मुञ्जालाभे तु कर्तव्या कुशाश्मन्तकबल्वजैः ।

> त्रिवृता ग्रन्थिनैकेन त्रिभिः पञ्चभिर् एव वा ॥

यथार्षेयं ग्रन्थयः कार्या इत्य् अभिप्रायः । पैठीनसिः: "मौञ्जी मेखलाश्मन्तकी ब्राह्मणस्य" । बौधायनः: "अथैनं मौञ्जीं मेखलां त्रिवृतं त्रिः प्रदक्षिणं परिव्ययति" । मनुः ।

> यद् यस्य विहितं चर्म यत् सूत्रं या च मेखला ।

> **यो दण्डो यच् च वसनं तत् तद् अस्य व्रतेष्व् अपि ॥ **[५९]**

व्रतानि सावित्र्यादीनि ।

> मेखलाजिनं दण्डम् उपवीतं कमण्डलुम् ।

> अप्सु प्राप्य विनष्टानि गृह्णीतान्यानि मन्त्रतः ॥ इति ।

> **ब्राह्मणेषु चरेद् भैक्षम् अनिन्द्येष्व् आत्मवृत्तये ॥ १।२९ ॥**

**ब्राह्मणेष्व् अनिन्द्येष्व्** अनिभिशस्तादिषु **भैक्षं** प्राप्तं चरेत् । भिक्षितम् अन्नं भिक्षा, तासां समूहो **बैक्षम्** । **आत्मवृत्तय** आत्मन एव वृत्त्यर्थं न परस्य गुरुव्यतिरिक्तस्य । गुरुस् तु शिष्यनिवेदितं भैक्षं समश्नीयाद् एव । यद् आह आपस्तम्बः: "भैक्षं हविषा संस्तुतम् । तत्राचार्यो देवतार्थ आहवनीयार्थे च तं भोजयित्वा यद् उच्छिष्टं प्राश्नाति हविर् उच्चिष्टम् एव तत्" इति । मनुः ।

> उदकुम्भं सुमनसो गोशकृन् मृत्तिकां कुशान् ।

> आहरेद् यावद् अर्थानि भैक्षं चाहर् अहश् चरेत् ॥

> वेदयज्ञैर अहीनानां प्रशस्तानां स्वकर्मसु ।

> ब्रह्मचार्य् आहरेद् भैक्षं गृहेभ्यः प्रयतो ऽन्वहम् ॥

> गुरोः कुले न भिक्षेत न ज्ञातिकुलबन्धुषु ॥

यत् तु,

> मातरं वा स्वसारं वा मातुर् वा भगिनीं निजाम् ।

> भिक्षेत भिक्षां प्रथमं या चैनं न विमानयेत् ॥

इति, तद् उपनयनाङ्गभिकाविषयम् इति गुरोः कुल न भिक्षेतेत्य् अनेनाविरुद्धम्, नित्यभिक्षाविषयत्वाद् अस्य ।

> अलाभे त्व् अन्यगेहानां पूर्वं पूर्वं विवर्जयेत् ।

> सर्वं वापि चरेद् ग्रामं पूर्वोक्तानाम् असंभवे ॥

> अन्त्यवर्जं महाबाहो इत्य् आह भगवान् विभुः ॥

अन्त्यः शूद्रः ।

> वाचं नियम्य प्रयत आमिषं चापि वर्जयेत् ।

> चतुर्वर्ण्यं चरेद् भैक्षम् अलाभे कुरुनन्दन ॥

अलाभे त्रिवर्णिकानाम् इति शेषः ॥ १।२९ ॥

> **आदिमध्यावसानेषु भवच्छब्दोपलक्षिताः ।**

> **ब्राह्मणक्षत्रियविशां भैक्षचर्या यथाक्रमम् ॥ १।३० ॥**

**[६०]** बैक्षप्राक्तनवाक्यं **भैक्षचर्या**शब्देन लक्ष्यते । तद् आदौ मध्ये ऽवसाने च स्त्रीलिङ्गसंबुद्ध्यन्तं(न्त)भवच्छब्दयुक्तं ब्राह्मणस्य क्षत्रियस वैश्यस्य यथाक्रमं प्रयोक्तव्यं भवति । भवति भिक्षा देहीति ब्राह्मणस्य, भिक्षां भवति देहीति क्षत्रियस, भिक्षां भवतीति वैश्यस्येति सिद्धम् । प्रथमभिक्षाम् अधिकृत्य भविष्यत्पुराणम् ।

> मातरं वा स्वसारं वा मातुर् वा भगिनीं निजाम् ।

> भिक्षेत प्रथमं भिक्षां या चैनं न विमानयेत् ॥

> सुवर्णं रजतं रत्नं सा पात्रे ऽस्य विनिक्षिपेत् ॥

स्मृत्यन्तरं च ।

> भिक्षार्थं काञ्चनं वापि पात्रं सव्येन राजतम् ।

> पित्रा कृतोपनीतेज्यो मधुपर्ककरस् ततः ॥

यमः ।

> हस्तदत्ता तु या भिक्षा लवणं व्यञ्जनानि च ।

> भोक्ता त्व् अशुचितां याति दाता स्वर्गं न गच्छति ॥

मनुः ।

> परिगृह्येप्सितं दण्डम् उपस्थाय च भास्करम् ।

> प्रदक्षिणं परीत्याग्निं चरेद् भैक्षं यथाविधि ॥ १।३० ॥

> **कृताग्निकार्यो भुञ्जीत वाग्यतो गुर्वनुज्ञया ।**

> **आपोशानक्रियापूर्वं सत्कृत्यान्नम् अकुत्सयन् ॥ १।३९ ॥**

कृतम् अग्निकार्यं येन स **कृताग्निकार्यः** । **वाग्यतो** मौनी । **आपोशानक्रियां** कृत्वा **सत्कृत्य** पूजयन्न् **अन्नम् अकुत्सयन्न्** अनिन्दयन् **गुर्वनुज्ञा** भुङ्क्ष्वेति गुर्वनुमत्या **भुञ्जीत** । उपनयनकाल आपोशानप्रैषोक्ता क्रियापोशानक्रिया । भैक्षाद् एकदेशहोमो ऽत्राग्निकार्यम् । तद् आह पैठीनसिः: "हविषो हुत्वा संतर्प्याग्निं समिधं दत्त्वान्नं यद् अन्नम् अद्म्य् अमृतेन देवा यद् अन्नम् अद्मि बहुधा विरूपम् इति चोक्त्वानुमन्त्रयेत् त्रिः । स्विष्टकृतम् अग्निकार्यं कृत्वानुज्ञातो भुञ्जीत वाग्यतः" । तथा च आपस्तम्बः: "प्रोक्षिताद् भैक्षाद् अग्नौ हुत्वा भुञ्जीत" । **[६१]** अतश् चार्थ(र्था)संनिधाव् एतद् अग्निकार्यं संनिहिते त्व् आचार्ये ऽग्निकार्यस्थाने भैक्षम् आचार्यो भोजयितव्य इति तेनैवोक्तं हविषा संस्तुतम् इत्यादिना । अत्र मनुः ।

> समाहृत्य तु तद् भक्षं यावद् अर्थम् अमायया ।

> निवेद्य गुरवे ऽश्नीयाद् आचम्य प्राङ्मुखो शुचिः ॥

> आयुष्यं प्राङ्मुखो भुङ्क्ते यशस्यं दक्षिणामुखः ।

> श्रियं प्रत्यङ्मुखो भुङ्क्ते ऋतं भुक्त उदङ्मुखः ॥

अस्यार्थः: यत् प्राङ्मुखो भुङ्क्ते तद् आयुष्यम् । आयुषे हितम् । एवं यशस्यम् । यः प्रत्यङ्मुखो भुङ्क्ते स श्रियं प्राप्नोति । यस् तूदङ्मुखः स ऋतं सत्यं यज्ञं वाप्नोति । एवं भोक्तुः प्राक्मुखता नित्या काम्या च ।

> नोच्छिष्टं कस्यचिद् दद्यान् नाद्याद् एनम् अथान्तरा ।

> न चैवात्यशनं कुर्यान् न चोच्छिष्टः क्वचिद् व्रजेत् ॥

संवर्तः ।

> सायं प्रातर् मनुष्याणाम् अशनं दैवचोदितम् ।

> नान्तरा भोजनं कुर्याद् अग्निहोत्रसमो विधिः ॥

वसिष्ठः ।

> अष्टौ ग्रासा मुहेर् भक्ष्यं षोडशारण्यवासिनः ।

> द्वाविंशतिर् गृहस्थस्य अमितं ब्रह्मचारिणः ॥

आपस्तम्बः: "भुक्त्वा स्वयम् अमन्त्रं प्रक्षालयेन् न चोच्छिष्टं कुर्याद् अशक्तो भूमौ निखनेद् अप्सु वा प्रावेशयेद् आर्याय वा पर्यवदध्याद् अन्तर्हितेन वा शूद्राय" ॥ १।३१ ॥

> **ब्रह्मचर्ये स्थितो नैकम् अन्नम् अद्याद् अनापदि ।**

ब्रह्मचार्य् अनापद्य् एकस्यान्नं नाश्नीयात् ।

> **ब्राह्मणः कामम् अश्नीयाच् छ्राद्धे व्रतम् अपीडयन् ॥ १।३२ ॥ ॥**

ब्रह्मचारी ब्राह्मणश् चेत् तदाभ्यर्थितः सन्न् एकान्नम् अनापद्य् अपि भुञ्जीत । स चेच् छ्राद्धे भुञ्जीत तदा व्रतपीडाकरं मधुमांसादि वर्जयित्वाश्नीयात् ॥ १।३२ ॥

_ब्रह्मचारिनियमान् आह ।_

> **मधुमांसाञ्जनोच्छिष्टं शुक्तस्त्रीप्राणिहिंसनम् ।**

> **भास्करालोकनाश्लीलपरिवादांश् च वर्जयेत् ॥ १।३३ ॥**

ब्रह्मचारी मध्वादिकं वर्जयेत् । मधु मांसं शिष्टभोजनीयम् अपि । अञ्जनं कज्जलम् । उच्छिष्टं स्वस्य परस्य च गुरुव्यतिरिक्तस्य । तथा च वसिष्ठः **[६२]** : "उच्छिष्टम् अगुरोर् अभोज्यं स्वम् उच्छिष्टम् उच्छिष्टोपहतं च" इति । शुक्तं परुषं वचो ऽन्नं वा यत् कालवशाद् अलं भवति । स्त्रीशब्देन स्त्रीविषये प्रेक्षणालम्बने लक्ष्येते । तद् आह गौतमः: "स्त्रीप्रेक्षणालम्बने मैथुनशङ्कायाम्" इति । प्राणिहिंसनं प्राणिवधः । भास्करालोकनं प्रसिद्धम् । अश्लीलं सभानर्हं वचः । परिवादः परनिन्दावर्जनेनात्र वर्जनविषयः । संकल्पो व्रतनियमादिशब्दवाच्यो लक्ष्यते । अत एवाह: "श्राद्धे व्रतम् अपीडयन्" इति । मनुस् तु ।

> सेवेतेमांश् तु नियमान् ब्रह्मचारी गुरौ वसन् ।

> संनियम्येन्द्रियग्रामं तपोवृद्ध्यर्थम् आत्मनः ॥

चकारः स्मृत्यन्तरोपात्तानाम् अन्येषां ब्रह्मचारिधर्माणाम् उपसंहारार्थः । तत्र मनुः ।

> नित्यं स्नात्वा शुचिः कुर्याद् देवर्षिपितृतर्पणम् ।

> देवताभ्यर्चनं चैव समिदाधानम् एव च ॥

> वर्जयेन् मधुमांसानि गन्धमाल्यरसान् स्त्रियः ।

> अभ्यङ्गम् अञ्जनं चाक्ष्णोर् उपानच्छत्रधारणम् ॥

> कामं क्रोधं च लोभं च नर्तनं गीतवादितम् ।

> द्यूतं च जनवादं च परिवादं तथानृतम् ॥

> स्त्रीणां च प्रेक्षणालम्बम् उपघातं परस्य च ।

> एकः शयीत सर्वत्र न रेतः स्कन्दयेत् क्वचित् ॥

> कामाद् धि स्कन्दयन् रेतो हिनस्ति व्रतम् एव तु ॥

व्रं ब्रह्मचर्यम् । यमः ।

> जितेन्द्रियो जितालस्यो जितक्रोधो जितात्मवान् ।

तथा,

> खट्वासनं च शयनं वर्जयेद् दन्तधवनम् ।

> स्वपेद् एकः कुशेष्व् एव न रेतः स्कन्दयेत् क्वचित् ॥

गौतमः: "वर्जयेन् मधुमांसं गन्धमाल्यं दिवास्वप्नाञ्जनाभ्याज्जनोपानच्छत्र-कामक्रोध**[६३]**लोभमोहवाद्यवादनस्नानदन्तधावनहर्षनृत्तगीतपरिवादभयानि । गुरुदर्शने कण्ठप्रावृतावसक्तिकापादप्रसारणानि । निष्ठ्युतहसितविजृम्भितावस्फोटनानि च । स्त्रीप्रेक्षणालम्बने मैथुनशङ्कायां द्यूतहीनसेवाम् अदत्तादानं हिंसाम् आचार्यतत्पुत्रतदीक्षितानि च । शुक्ता वाचो मद्यं नित्याम् ब्राह्मणः" इति । अत्र स्नानं भोगार्थम् । भयं परं प्रति । कण्ठप्रावृतं कण्ठप्रावरणानि । अवसक्तिका जानुनोर् उपरि करबन्धः । अवस्फोटनम् अङ्गुल्याद्यङ्गस्फोटनम् । हीनसेवा मूत्रपुरीषावमार्जनादिका । तां गुरोर् अपि वर्जयेत्, "अङ्गानि प्रक्षालयीताशुचिलिप्तानि गुरोर् अपि" इति दर्शनात् । शुक्ता वाचः परोद्वेगकराणि वक्यानि । मद्यं प्रसिद्धम् । एतानि ब्रह्मचारी वर्जयेद् इति संबन्धः । मद्यं नित्यं ब्राह्मणः । नित्यम् इति वचनान् मद्यं कृतयुआदाव् अपि ब्राह्मणेन वर्ज्यम् । क्षत्रियवैश्याभ्यां तु कलाव् एव । यद् ब्रह्मपुराणम् ।

> दीर्घकालं ब्रह्मचर्यं धारणं च कमण्डलोः ।

> सगोत्राद् वा सपिण्डाद् वा विवाहो गोवधस् तथा ॥

> नराश्वमेधौ मद्यं च कलौ वर्ज्यं द्विजातिभिः ॥ इति ।

नित्यं सर्वकालम् । अब्रह्मचार्य् अपि ब्राह्मणो मद्यं वर्जयेद् इत्य् अर्थः । तथा,

> अधःशय्यासनी पूर्वोत्थायी जघन्यसंवेशी ।

> सर्वत्राप्रैहतवाक्यो ऽन्यत्र पातकात् ॥

अधःशय्यादि गुर्वपेक्षया । आपस्तम्बः: "आतम्प्रशंसां परगर्हां च वर्जयेत्" इति । तथा, "उत्सन्नश्लाघो ऽङ्गानि प्रक्षालयीताशुचिलिप्तानि । गुरोर् असंसर्शने" । उत्सन्नश्लाघ उत्सन्नशोभो भवेद् इति शेषः । यथा गुरुर् न पश्यति तथा प्रक्षालयीतेत्य् अर्थः । आपस्तम्बः: "न प्रेक्षेत नग्नां स्त्रियम् । ओषधिवनस्पतीनाम् आच्छिद्य नो जिघ्रेत् । न स्मयेत यदि स्मयेतापरिगृह्य स्मयेत, इति ब्राह्मणम्" । अपरिगृह्य मिखं पिधाय स्मयेतेति ब्राह्मणम् । **[६४]** हारीतः: "हयगजरथचैत्यवृक्षविशेषम् आरोहणफलचयनसंधिसर्पणकूपावरोहणमहानद्यर्णवप्रतरणमहासाहसानि वर्जयेत्" । मनुः ।

> मुण्डो वा जटिलो वा स्याद् अथ वा स्याच् छिकाजटः ।

> नैनं ग्रामे ऽभिनिम्नोचेत् सूर्यो नाभ्युदियात् क्वचित् ॥

> चोदितो गुरुणा नित्यं अप्रचोदित एव वा ।

> कुर्याद् अध्ययने योगम् आचार्यस्य हितेषु च ॥ इति ॥ १।३३ ॥

_मान्यमाननं ब्रह्मचारिधर्मं वक्तुं मान्यानां लक्षणानि तावद् आह ।_

> **स गुरुर् यः क्रियाः कृत्वा वेदम् अस्मै प्रयच्छति ।**

गर्भाधानाद्या उपनयनान्ताः क्रियाः संस्कारिका यो यस्य करोति स तस्य **गुरुः** । एतावद् एव गुरुलक्षणम् । तत्प्रसङ्गाद् ब्राह्मणं प्रति **वेदद् अस्मै प्रयच्छतीति** विध्यन्तरम् । निषेकादिक्रियानुष्ठानस्य वेददनस्य चार्थप्राप्तपौर्वापर्यानुवादकः क्त्वाप्रत्ययः । परमार्थतस् तु द्वे एवैते वाक्ये । अन्यथा क्षत्रियादेः स्वसुतं प्रति गुरुत्वं न स्यात्, वेददातृत्वाभावात् । इष्यते च क्षत्रियादेर् अपि स्वसुतं प्रति गुरुत्वम् । अन्यथा क्षत्रियादिसुतस्य पितृभार्यां गच्छतो गुरुतल्पगत्वं न स्यात् । अत एव मनुर् गर्भाधानादिक्रियाकर्तृत्वं वेददाननिरपेक्षं गुरुलक्षणम् आह ।

> निषेकादीनि कर्माणि यः करोति यथाविधि ।

> संभावयति चान्नेन स विप्रो गुरुर् उच्यते ॥

अत्राप्य् अन्नसंभावनम् औचित्यप्राप्तम् अनूद्यते न गुरुलक्षणतया विधीयते । विप्रग्रहणं च प्रदर्शनार्थंन नियमार्थम् । तथा सति क्षत्रियादिर् न हि गुरुः स्यात् । यथाविधिग्रहणेन च शूद्रादेर् निषेकमात्रकारिणो ऽपि गुरुत्वं दर्शयति, तस्य तावन् मात्रविधानात् । एवं क्षत्रियवैश्यायोर् अपि । पुंसवनादिषु कर्मसु कृतेषु प्रयच्छतीति वचनाद् ब्राह्मणः पितैव संभवे सत्य् आचार्यो भवेद् इति गम्यते । अत एव बृहस्पतिः ।

> एवं दण्डादिभिर् युक्तं संस्कृत्य विधिवत् पिता ।

> वेदम् अध्यापयेद् यत्नाच् छास्त्रं मन्वादिकं तथा ॥

इति पितुर् एवाधिकारम् आह । पितृव्यतिरिक्तानां गुरुत्वं त्व् औपचारिकम् इति दर्शयितुम् लक्षणाभ्धानम् । **[६५]** देवलः ।

> उपाध्यायः पिता ज्येष्ठो भ्राता चैव महीपतिः ।

> मातुलः श्वशुरश् त्राता मातामहपितामहौ ॥

> वर्णज्येष्ठः पितृव्यश् च पुंस्य् एते गुरवः स्मृताः ।

> माता मातामही गुर्वी पितुर् मातुश् च सोदरा ॥

> श्वश्रूः पितामही ज्येष्ठा धात्री च गुरवः स्त्रियः ।

> इत्य् उक्तो गुरुवर्गो ऽयं मातृतः पितृतो द्विधा ॥

इति, तद् उपचार इति मन्तव्यम् । अत्र च गुरुवत् तेषु वर्तितव्यम् इति फलम् । अत एवानुवर्तनम् आह ।

> अनुवर्तनम् एतेषां मनोवाक्कायकर्मभिः ॥ इति ।

गुरोर् भार्या गुर्वी । मातृतः पितृत इति बाहुल्याभिप्रायम् । महीपतिप्रभृतीनां तदभावात् । मनुर् अपि पूज्यमात्राभिप्रायेणाह ।

> अल्पं वा बहु वा यस्य श्रुतस्योपकरोति यः ।

> तम् अपीह गुरुं विद्याच् छ्रुतोपक्रियया तया ॥

> **उपनीय ददद् वेदम् आचार्यः स उदाह्र्तः ॥ १।३४ ॥**

यस् तु शिष्यम् **उपनीय वेदम्** अध्यापयति **स आचार्य** उक्तः । वेदशब्देनात्र विद्यान्तराण्य् अपि संगृह्यन्ते । तथा च मनुः ।

> उपनीय गुरुः शिष्यं वेदम् अध्यापयेद् द्विजः ।

> सकलं सरहस्यं च तम् आचार्यं प्रचक्षते ॥

कल्पशब्देनेह व्याकरणादीन्य् अङ्गानि मीमांसान्यायविस्तराश् च प्रतिपाद्यन्ते । कल्पो वेदार्थं कल्पयति । तथा च व्यासः ।

> न वेदपाठमात्रेण संतोषं कारयेद् द्विजः ।

> पाठमात्रावसानस् तु पङ्के गौर् इव सीदति ॥

पाठमात्रावसानो ऽर्थानभिज्ञ इत्य् अर्थः ॥ १।३४ ॥

> **एकदेशम् उपाध्ययः**

यस् तु वेदार्थैकदेशम् अध्यापयति स तस्योपाध्यायः । मनुः ।

> एकदेशं तु वेदस्य वेदाङ्गान्य् अपि वा पुनः ।

> यो ऽध्यापयति वृत्त्यर्थम् उपाध्याय स उच्यते ॥

> **ऋत्विग् यज्ञकृद् उच्यते ।**

**[६६]**

यो यज्ञाधिकारिणा स्वयज्ञसिद्ध्यर्थं परिक्रीतः सन् यज्ञकृद् भवति स तस्य ऋत्विग् इत्य् उच्यते । मनुः ।

> अग्न्याधेयं पाकयज्ञान् अग्निष्टोमदिकान् मखान् ।

> यः करोति वृतो यस्य स तस्यर्त्विग् इहोच्यते ॥

स च त्रिविधः । यथाह हारीतः: "क्षीरहोताहार्यवृतो विशेषवृतः" इति । लक्षणान्य् आह: "यो यस्याग्नीन् आदत्ते स तस्य क्षीरहोता" । अस्यार्थः: अग्न्याधेयसंबन्धिनाम् ऋत्विजां मध्ये यः कश्चिद् अग्निहोत्र ऋत्विग् भवति स क्षीरहोतेति । तदाह आश्वलायनः: "स्वयं पर्वणि जुहुयाद् ऋत्विजाम् एक इतरं कालम्" इति । "तस्यालाभे यम् अन्यं नित्यार्थं वृणीते स आहार्यवृतः । अथ यम् अन्यम् उत्तरोत्तरेषु क्रतुषु वृणीते स विशेषवृतः" । ऋत्विग्लक्षणम् इह प्रासङ्गिकम्, ब्रह्मचारिणं प्रति तस्यानुपयोगात् ॥

> **एते मान्या यथापूर्वम्**

एते गुर्वादयो मान्याः पूज्याः, यथापूर्वं पूर्वम् अनतिक्रम्य, उत्तरोत्तरे ऽभिवादनोपसंग्रहणादिभिर् मान्या इत्य् अर्थः ॥

> **एभ्यो माता गरीयसी ॥ १।३५ ॥**

एभ्यो गुर्वादिभ्यो ऽत्यर्थं गौरवं मातैवार्हतीत्य् अर्थः । गौतमस् तु मातुर् आचार्यस्य गौरवम् आह: "आचार्यः श्रेष्ठो गुरूणां मातेत्य् एके" । अत्र च गुरुशब्द औपचारिकः । पुराणात् ।

> द्वौ गुरू पुरुषस्येह पिता माता च धर्मतः ।

> तयोर् अपि पिता श्रेयान् बीजप्राधान्यदर्शनात् ॥

> अभाव एतयोः श्रेयान् गुरुः सम्यग् विचक्षणः ।

> स्वतन्त्राः सर्व एवैते परतन्त्रेषु सर्वदा ॥

> अनुशिष्टौ विसर्गे वा विक्रये चेश्वरा मताः ॥

एवं च सति पितुर् मातुर् आचार्यस्य च विप्रतिषिद्धार्थविषयायाम् आज्ञायां पितुर् आज्ञा गरीयसी । तदभावे मातुस् तदभाव आचार्यस्य । **[६७]** आचार्यस्य पुनर् आज्ञा पित्राज्ञातो ऽपि गरीयसीत्य् आह मनुः ।

> उत्पादकब्रह्मदात्रोर् गरीयान् ब्रह्मदः पिता ।

> ब्रह्मजन्म हि विप्रस्य प्रेत्य चेह च शाश्वतम् ॥

ब्रह्मद आचार्यः ॥ १।३५ ॥

_ब्रह्मचर्यकालस्य परिमाणम् आह ।_

> **प्रतिवेदं ब्रह्मचर्यं द्वादशाब्दानि पञ्च वा ।**

> **ग्रहणान्तिकम् इत्य् एके**

उक्तं ब्रह्मचर्यं तत् प्रतिवेदं प्रतिशाखं द्वादश् वर्षाणि पञ्च वा वर्षाणि वेदस्वीकारान्तं वा कर्तव्यम् । मनुः ।

> षट्त्रिंशदाब्दिकं चर्यं गुरौ त्रैविद्यकं व्रतम् ।

> तदर्धिकं पादिकं वा ग्रहणान्तिकम् एव वा ॥

आर्धिकपक्षे षड्वर्षाणि, पादिकपक्षे त्रीणि वर्षाणि, एकवेदब्रह्मचर्यम् । यमः ।

> गुरोर् अप्य् अवलिप्तस्य कार्याकार्यम् अजानतः ।

> उत्पथं प्रतिपन्नस्य परित्यागो विधीयते ॥

> **केशान्तश् चैव षोडशे ॥ १।३६ ॥**

षोडशे वर्षे ब्राह्मणस्य केशान्तो नाम संस्कारः कर्तव्यः । क्षत्रियवैश्ययोस् तु मनूक्तः ।

> केशान्तः षोडशे वर्षे ब्राह्मणस्य विधीयते ।

> राजन्यबन्धोर् द्वाविंशे वैश्यस्य द्व्यधिके ततः ॥ इति ।

जन्मादिर् एषा वर्षसंख्या, गर्भादिश् चेद् विवक्षिता स्याद् गर्भषोडश् इत्य् अवक्ष्यत्, यथा गर्भाष्टम इति । केवलसंख्योपादाने तु जन्मैवावधिः, यथाष्टमे चाब्द इति ॥ १।३६ ॥

> **आ षोडशाच् चाद्वाविंशाच् चतुर्विंशाच् च वत्सरात् ।**

> **ब्रह्मक्षत्रविशां काल औपनायनिकः परः ॥ १।३७ ॥**

जन्मत आ षोडशाद् वर्षाद् ब्राह्मणस्योपनयनकालः, अत ऊर्ध्वं तत्कालो नास्तीत्य् अर्थः । एवम् आ द्वाविंशाद् वर्षात् क्षत्रियस्याचतुर्विंशाद् वैश्यस्य । अभिविधौ चायम् आकारः । यत आह व्यासः ।

**[६८]**	औपनायनिकः कालः परः षोडशवार्षिकः ।

> द्वाविंशतिः परो ऽन्यस्य स्याच् चतुर्विंशतिः परः ॥

> ब्राह्मणक्षत्रियविशां कालश् चेद् अत्यगाद् अयम् ।

> सावित्रीपतिता व्रात्या भवन्त्य् आर्थविगर्हिताः ॥ १।३७ ॥

_अतिक्रान्तोपनयनकालानां यद् भवति तद् आह ।_

> **अत ऊर्ध्वं त्रयो ऽप्य् एते यथाकालम् असंस्कृताः ।**

> **सावित्रीपतिता व्रात्या व्रात्यस्तोमाद् ऋते क्रतोः ॥ १।३८ ॥**

द्विजातयो ऽनुपनीता यथासंख्यं षोडशद्वाविंशतिचतुर्विंशतिवर्षेभ्य **ऊर्ध्वं** व्रात्यस्तोमाख्यं क्रतुं विहाय सर्वधर्मानधिकारिणो भवन्ति । **सावित्रीपतिता व्रात्या** इति तेषां संज्ञा । व्रात्यस्तोमो नाम व्रात्यानां प्रायश्चित्तक्रतुः । तेन चोहालकव्रतादिना कृतप्रायश्चित्ता उपनीता धर्माधिकारिणो भवन्ति, संव्यवहार्याश् चान्येषाम् । यद् आह मनुः ।

> नैतैर् अपूतैर् विधिवद् आपद्य् अपि हि कर्हिचित् ।

> ब्राह्मन् यौनांश् च संबन्धान् आचरेद् ब्राह्मण सह ॥

अपूतैर् इति वचनात् कृतप्रायश्चित्तैः सह संव्यवहारो न दोषायेति गम्यते । अत्र "सर्वधर्मबहिष्कृताः" इति तु पाठे धर्मशब्दो द्विजातिधर्माभिप्रायः, न वर्णधर्मविषयः, व्रात्यानां वर्णत्वानपायात् ॥ १।३८ ॥

_अत्र दिव्जातिधर्मबहिष्कृतत्वे केतुम् आह ।_

> **मातुर् यद् अग्रे जायन्ते द्वितीयं मौञ्जिबन्धनात् ।**

> **ब्राह्मणक्षत्रियविशस् तस्माद् एते द्विजाः स्मृताः ॥ १।३९ ॥**

मातृतो ब्राह्मणादयः प्रथमं **जायन्ते** । **द्वितीयं मौञ्जिबन्धनात्** । **तस्माद् द्विजा एते** मन्वादिभिः **स्मृताः** । अत्र द्वितीयम् इति क्रियाविशेषणम् । अतो ऽनुपनीतत्वाद् व्रात्या न द्विजाः । तस्माद् द्विजातिधर्मानधिकारस् तेषाम् उक्तः ॥ १।३९ ॥

> **यज्ञानां तपसां चैव शुभानां चैव कर्मणाम् ।**

> **वेद एव द्विजातीनां निःश्रेयसकरः परः ॥ १।४० ॥**

**यज्ञानां** पञ्चयज्ञादीनां **तपसां** कृच्छ्रचान्द्रायणादीनाम् अन्येषाम् अपि शुभफलानां **कर्मणां** मध्ये **वेद एव** **पर** उत्कृष्टो **निःश्रेयसकरः** । यज्ञादिभ्यः कर्मभ्यो **[६९]** वेदस्य निर्धारणम् अनुपपन्नम् इति वेदशब्देन वेदाध्ययनं लक्ष्यते । तस्य च युक्तं यज्ञादीनां मध्ये परत्वं निःश्रेयसकरत्वान् निःश्रेयसकरबोधकत्वाच् च । तथा च मनुः ।

> आ ह वै स नख्याग्रेभ्यः परमं तप्यते तपः ।

> यः स्रग्व्य् अपि द्विजो ऽधीते स्वाध्यायं शक्तितो ऽन्वहम् ॥

आ नखाग्रेभ्यः परमं तपस् तप्यते हेत्यन्वयः । तथा ।

> वेदम् एव जपेन् नित्यं यथाकालम् अतन्द्रितः ।

> तं ह्य् अस्याहुः परं धर्मम् उपधर्मो ऽस्य उच्यते ॥ १।४० ॥

_अत्र हेतुम् आह ।_

> **मधुना पयसा चैव स देवांस् तर्पयेद् द्विजः ।**

> **पितॄन् मधुघृताभ्यां च ऋचो ऽधीते हि यो ऽन्वहम् ॥ १।४१ ॥**

**यो द्विजः** प्रत्यहम् **ऋचो ऽधीते स** मधुपयोभ्यां **देवान्** **मधुघृताभ्यां च पितॄंस्** तर्पयति ॥ १।४१ ॥

> **यजूंषि शक्तितो ऽधीते यो ऽन्वहं स घृतामृतैः ।**

> **प्रीणाति देवान् आज्येन पितॄंश् च मधुना द्विजः ॥ १।४२ ॥**

**यो यजूंषि** यथाशक्त्य् **अधीते स घृतामृतैर् देवान्** आज्यमधुभ्यां च **पितॄन् प्रीणाति** ॥ १।४२ ॥

> **स तु सोमघृतैर् देवांस् तर्पयेद् यो ऽन्वहं पठेत् ।**

> **सामानि तृप्तिं कुर्याच् च पितॄणां मधुसर्पिषा ॥ १।४३ ॥**

**यो ऽन्वहं सामानि पठेत् स सोमघृतैर् देवान्** मधुसर्पिर्भ्यां **च पितॄंस् तर्पयेत्** ॥ १।४३ ॥

**[७०]**	**वाकोवाक्यं पुराणं च नाराशंसीश् च गाथिकाः ।**

> **इतिहासांस् तथा विद्यां यो ऽधीते शक्तितो ऽन्वहम् ॥ १।४५ ॥**

> **मांसक्षीरौदनमधुतर्पणं स दिवौकसाम् ।**

> **करोति तृप्तिं च तथा प्तिॠणां मधुसर्पिषा ॥ १।४६ ॥**

वाकोवाक्यं प्रश्नप्रतिप्रश्नरूपो वेदभागः । पुराणं प्रसिद्धम् । नाराशंस्य ऋग्वेदखिलग्रन्थाधीता "इदं जना उपश्रुत" इत्याद्यास् तिस्र ऋचः । गाथिका इन्द्रगाथाद्याः । इतिहासा भारताद्याः । विद्या मधुविद्याद्याः । एतद् यः प्रत्यहं यथाशक्त्य् अधीते स मांस्क्षीरौदनमधुभिर् देवतर्पणं मधुसर्पिषा च पितृतृप्तिं करोति ॥ १।४५–४६ ॥

> **ते तृप्तास् तर्पयन्त्य् एनं सर्वैः कमफलैः शुभैः ।**

**ते** देवाद्या उक्तेन प्रकारेण **तृप्तास्** तर्पयितारं **सर्वैः** काम्यमानैः **फलैस् तर्पयन्ति** ।

> **यं यं क्रतुम् अधीयीत तस्य तस्याप्नुयात् फलम् ॥ १।४७ ॥**

क्रतुप्रतिपादको वेदभागः **क्रतुस्** तं यो ऽधीते स **तस्य** क्रतोः **फलं** प्राप्नोति ॥ १। ४७ ॥

> **त्रिर् वित्तपूर्णपृथिवीदानस्य फलम् अश्नुते ।**

> **तपसश् च परस्येह नित्यं स्वाध्यायवान् द्विजः ॥ १।४८ ॥**

धनपूर्णस्य् सकलभूमिदानस्य त्रिर् अभ्यस्तस्य परस्य तपसः फलं तदनवरतस्वाध्यायवान् द्विजो लभते । मधुना पयसेत्यादीनां प्रत्यक्षैव श्रुतिर् मूलम् । सा च ब्रह्मयज्ञाध्ययन्विध्यर्थवादभूतेति ब्रह्मयज्ञविधिर् अत्र कल्प्यः । तेन विनार्थवादानर्थक्यात् । स च ब्रह्मचारिणो ऽपीति तत्प्रकरणे वाक्यारम्भः ।

> अपां समीपे नियतो नैत्यकं विधिम् आश्रितः ।

> सावित्रीम् अप्य् अधीयीत गत्वारण्ये समाहितः ॥ इति ।

ततश् चासमर्थः सावित्र्या ब्रह्मयज्ञं कुर्यात् । समर्थ ऋगदिभिः ॥ १।४८ ॥

_द्विविधः खलु ब्रह्मचारी उपकुर्वाणो नैष्ठिकश् च । तत्रोपकुर्वाणस्य धर्मा उक्ताः । नैष्ठिकस्येदानीम् आह ।_

**[७१]	नैष्ठिको ब्रह्मचारी च वसेद् आचार्यसंनिधौ ।**

> **तदभावे ऽस्य तनये पत्न्यां वैश्वानरे ऽपि वा ॥ १।४९ ॥**

उपकुर्वाणकब्रह्मचार्य् आश्रमं यम् इच्छेत् तम् आवसेत् । तत्र यदि ब्रह्मचर्याश्रमम् इच्छेत् तदा नैष्ठिकब्रह्मचारी भवेत् । निष्ठा शरीरपातः, तदवधिके ब्रह्मचर्ये संकल्पः कृतो येन स नैष्ठिकब्रह्मचारी । स पुनर् आचार्यस्य संनिधौ वसेन् न समावर्तेत । आचार्याभावे तत्पुत्रस्य तदभाव आचार्यपत्न्यास् तदभावे ऽग्नेः ॥ १।४९ ॥

_तत्र वसतो यत् फलं तद् आह ।_

> **अनेन विधिना देहं साधयन् विजितेन्द्रियः ।**

> **ब्रह्मलोकम् अवाप्नोति न चेहाजायते पुनः ॥ १।५० ॥**

**अनेन** पूर्वोक्तेन ब्रह्मचर्यचरणेन **देहं** देहवन्तम् आत्मानं **साधयन्** ब्रह्मप्राप्तियोग्यं कुर्वन् **विजितेन्द्रियो** वशी चतुर्मुखलोकम् **अवाप्नोति** **नेह** संसारे **पुनर् आजायते** । अपुनरावृत्तिलक्षणं फलं ब्रह्मोपासकस्य सतो भवति न केवलकर्मणः । तद् उक्तम् आश्रमान् प्रकृत्य छान्दोग्ये: "सर्व एते पुण्यलोका भवन्ति ब्रह्मसंस्थो ऽमृतत्वम् एति" इति । अस्यार्थः: सर्व एते ब्रह्मस्कन्धाश् चत्वारो प्य् आश्रमिणः पुण्यलोका भवन्ति । एषां मध्ये यो ब्रह्मसंस्थो ब्रह्मनिष्ठः सो ऽमृतत्वम् अपुनरावृत्तिलक्षणम् एतीति । हारीतः: "द्विविधो ब्रह्मचारी, उपकुर्वाणो नैष्ठिकश् च । तयोर् उपकुर्वाणको व्याख्यातः । निष्ठां चेद् गच्छेद् आ शरीरनिपाताद् गुराव् आसीत तदभावे गुरुपत्न्यां तदभावे गुरुपुत्रं(त्रे) गुरुपुत्राभावे ऽग्निम् एवोपचरेत् । यज्ञियाः समिध आहृत्य संमार्जनोपलेपहोद्बोधन-समूहनसमिन्धनपर्यग्निकरणपरिक्रमोपस्थानहोमस्तोत्रनमस्कारादिभिर् अग्निं परिचरेन् नाग्निम् अधितिष्ठेन् न पद्भ्यां कर्षेन् न मुखेनोपधमेन् नापश्चाग्निं च युगपद् धारयेन् नाजीर्णभुक्त उच्छिष्टो वाभ्यादद्यान् नो(ना)भ्यादधेद् वातिक्रामेन् न **[७२]** निष्ठीवेत् । विविधचरुर्हविर्दानविशेषैर् आग्नेयैर् अग्निम् अहर् अहर् इन्धेतामन्त्र्य गच्छेद् आहृत्य निवेदयेत् तन्मनाः शरीरोपरमान्ते ब्रह्मणः सायुज्यं गच्छति" । वसिष्ठः: "ब्रह्मचार्य् आश्रमं परिचरेद् आ शरीरविमोक्षणात् । आचार्ये च प्रेते ऽग्निं परिचरेत् संयतवाक् चतुर्थषष्ठाष्टमकालभोजी भैक्षे गुर्वधीनो जटिलः शिखाजटो वा तथा त्रिर् अह्नो ऽभ्युपेयद् अपः" । देवलः: "सकृद्भोजनं सकृद् अप्स्व् अवगाहनम् उभयकालम् अग्निहोत्रं संध्योपासनम् अलुप्तचर्मकेशनखत्वग्गन्धमाल्यस्नेहाभ्यञ्जनवेषालंकार-च्छत्रोपानद्वाहनलङ्घनप्लवनधावनचिकित्साज्योतिषलक्षणवास्तुविद्यामङ्गलपौष्टिक-शान्तिकर्मगान्धर्वसङ्गसमयबन्धनशिल्पलेख्यलेखनकारुकर्मवेश्मक्षेत्रद्रव्य-धनधान्यपरिच्छदशस्त्रद्यूतव्यवहाराज्ञाभावलीलापरिहासप्रणयकुहकविस्मापन-विडम्बनविवादोत्सेकपरिवेदनरोदनवस्तिनस्यपादोद्वर्तनवर्जम् । गुरोः पूर्वोत्थानं जघन्यसंवेशनं प्रणामसंदिष्टकरणम् इष्टशुश्रूषा नित्योपासनम् अपचितिस् तद्भावे तत्पुत्रे दारेषु वा तद्वृत्तिर् आ मरणात्" । यद्य् आपदि क्षत्रियादिर् गुरुर् भवति तदा तत्र नात्यन्तिकवासः । तथा ब्राह्मणे ऽप्य् अध्यापनम् अकुर्वाणे । यद् आह मनुः ।

> नाब्राह्मणो गुरौ शिष्यो वासम् आत्यन्तिकं वसेत् ।

> ब्राह्मणे चाननूचाने काङ्क्षन् गतिम् उत्तमाम् ॥

न ब्रह्मवरस्मृतेर् अग्निहोत्रादिगृहस्थधर्मविधायकश्रुतिविरोधो वाच्यः, भिन्नविषयत्वात् । यो हि स्त्रीरागवशात् कृतविवाहस् तद्विषयाग्निहोत्रादिश्रुतिः । ब्रह्मचर्यस्मृतिस् तु वैराग्याद् अन्धत्वादिदोषाद् वा विवाहानधिकृतपुरुषविषया । अत एव पाक्षिकत्वेन नैष्ठिकत्वम् आह मनुः ।

> नाब्राह्मणे गुरौ शिष्यो वासम् आत्यन्तिकं वसेत् ।

> ब्राह्मणे चाननूचाने काङ्क्षन् गतिम् उत्तमाम् ॥ 

न ब्रह्मचर्यस्मृतेर् अग्निहोत्रादिगृहस्थधर्मविधायकश्रुतिविरोधो वाचयः, भिन्नविषयत्वात् । यो हि स्त्रीरागवशात् कृतविवाहस् तद्विषयाग्निहोत्रादिश्रुतिः । ब्रह्मचर्यस्मृतिस् तु वैराग्याद् अन्धत्वादिदोषाद् वा विवाहानधिकृतपुरुषविषया । अत एव पाक्षिकत्वेन नैष्ठिकत्वम् आह मनुः ।

> यदि त्व् आत्यन्तिकं वासो रोचयेत गुरौ कुले ।

> युक्तः परिचरेद् एनम् आ शरीरविमोक्षणात् ॥ इति ।

तथा च विष्णुः ।

> कुब्जवामनजात्यन्धक्लीबपङ्ग्वार्तरोगिणाम् ।

> **व्रतचर्या भवेत् तेषां यावज्जीवम् अनंशतः ॥ इति ।। **[७३]**

न च विवाहादिकारिणाम् अनाश्रमिणाम् एव जपतपःपरायणानाम् अप्य् अवस्थानम् उचितम् इत्य् आह दक्षः ।

> अनाश्रमी नैव तिष्ठेद् अब्दम् एकम् अपि द्विजः ।

> आश्रमेण विना तिष्ठन् प्रायश्चित्तीयते हि सः ॥

> जपे होमे तथा दाने स्वाध्याये च रतः सदा ।

> नासौ फलम् अवाप्नोति कुर्वाणो ऽप्य् आश्रमाच् च्युतः ॥

आश्रमाद् आश्रमान्तरगमनेनोत्तरं परिगृह्य पूर्वं न परिगृह्णीयाद् इति स एवाह ।

> त्रयाणाम् आनुलोम्यं स्यात् प्रातिलोम्यं न विद्यते ।

> प्रातिलोम्येन यो याति न तस्मात् पापकृत्तमः ॥ इति ॥ १।५० ॥

**इति श्रीविद्याधरवंशप्रभवश्रीशिलाहारनरेन्द्रजीमूतवाहनान्वयप्रसूत-श्रीमदपरादित्यदेवविरचिते याज्ञवल्कीयधर्मशास्त्रनिबन्धे **

**ब्रह्मचारिकाण्डं (प्रकरणं) समाप्तम्**
