+++
title = "+भारुचिः"
unicode_script = "devanagari"

+++
**_मनुशास्त्रविवरणम्_**

---
## ०६
**षष्ठो ऽध्यायः**

> **वैतानिकाञ् च जुहुयाद् अग्निहोत्रं यथाविधि ।**  
> **दर्शम् अस्कन्दयन् पर्व पौर्णमासं च योगतः ॥ ६.९ ॥**

होमसाधनप्रदर्शनार्थम् **अग्निहोत्र**ग्रहणम् ॥ ६.९ ॥

> **ऋक्षेष्ट्याग्रयणं चैव चातुर्मास्यानि चाहरेत् ।**  
> **तुरायणं च क्रमशोदाक्षस्यायनम् एव च ॥ ६.१० ॥**

वैतानिकम् इति श्लोके स्मार्तानाम् एव प्रवृत्तिर् दर्शपौर्णमासादिशब्दे स्तुत्यर्थम् उच्यते । श्रौतानां तु नित्यानां चरुपुरोडाशादीनां व्रीह्यादिनियतत्वाद् असामर्थ्यस्मृतिर् व्रीह्यादिनिर्वर्तने ॥ ६.१० ॥

> **वासन्तशारदैर् मेध्यैर् मुन्यन्नैः स्वयमाहृतैः ।**  
> **पुरोडाशांश् चरूंश् चैव विधिवन् निर्वपेत् पृथक् ॥ ६.११ ॥**

वैखानसोक्ता एवैते चरुपुरोडाशाः स्मार्ता वेदितव्याः ॥ ६.११॥

> **देवताभ्यस् तु तद् धुत्वा वन्यं मेध्यतरं हविः ।**  
> **शेषं समुपयुञ्जीत लवणं च स्वयंकृतम् ॥ ६.१२ ॥**

तच्छेषवृत्तितास्य नियम्यते ॥ ६.१२ ॥

> **स्थलजौदकशाकानि पुष्पमूलफलानि च ।**  
> **मेध्यवृक्षोद्भवान्य् अद्यात् स्नेहांश् च फलसंभवान् ॥ ६.१३ ॥**

आरण्यान्य् एवैतानि श्यामाकादीनि गृह्यन्ते ॥ ६.१३ ॥

> **वर्जयेन् मधुमांसानि भौमानि कवकानि च ।**  
> **भूस्त्रृणं शिग्रुकं चैव श्लेष्मातकफलानि च ॥ ६.१४ ॥**

**भौम**शब्दो गोजिह्विकाविषयो पृथगुक्तत्वात् । **कवक**शब्दस् तु प्रसिद्दार्थ एव । अपरे तु कवकविशेषणं **भौम**शब्दम् इच्छन्ति । तेषाम् अभोज्यत्वं प्राप्नोति । पूर्वस्मिन्न् अभक्ष्यप्रकरणे चाविशेषेण प्रतिषेधः सर्वच्छत्राकाण्म्। अथ तु तत्पदार्थविशिष्टप्रतिषेधात् एकजातिविषय एव । **शिग्रुक**शब्दश् च भूस्तृणसाहचर्यान् न सौभञ्जनकविषयः, किं तर्हि तत्स्वरूपतृणजातिविषयः ।

> अयं प्रतिषेधो ऽनर्थक इति, यतः कवकग्रहणम् अनर्थकम् इति <स्पन् स्त्य्ले="तेxत्-देचोरतिओन्-उन्देर्लिने;">केचित्<।स्पन्>।   
> <स्पन् स्त्य्ले="तेxत्-देचोरतिओन्-उन्देर्लिने;">अहं तु ब्रुवे<।स्पन्>, नानर्थक्यं शास्त्रे वेदितव्यं प्रसिद्धानाम् अवधानत्वाद् ऋषेः । यतो ऽनुवादो ऽयं प्रतिषिद्धानां भूस्तृषादीनां साहचर्यात् तत्समप्रत्यवायप्रज्ञापनार्थो, तत्भोजनं च प्रायश्चित्तसाम्यम् ।  
> <स्पन् स्त्य्ले="तेxत्-देचोरतिओन्-उन्देर्लिने;">अपरस्<।स्पन्> तु शुतापसप्रतिषेधार्थम् इदम् आह ।  
> <स्पन् स्त्य्ले="तेxत्-देचोरतिओन्-उन्देर्लिने;">तत् पुनर्<।स्पन्> विचार्यम् ।कवकानां पुनर्विधानेन तत्सहोपदिष्टानां लशुनादीनां विकत्थश् शक्यो वक्तुम्, समाचार । । । पुनर्ग्रहणवत् ।  
> **त्यजेद् आश्वयुजे मासि मुन्यन्नं पूर्वसंचितम् ।**  
> **जीर्णानि चैव वासांसि शाकमूलफलानि च ॥ ६.१५ ॥**

"षण्मासनिचयः" (म्ध् ६.१८) इति वैकल्पिकानि वक्ष्यति ॥ ६.१५ ॥

> **न फालकृष्टम् अश्नीयाद् उत्सृष्टं पूर्वसंचितम् ।**  
> **जीर्णानि चैव वासांसि शाकमूलफलानि च ॥ ६.१६ ॥**

अयं प्रतिषेधो **फालकृष्टानां** तथाफालकृष्टानाम् अपि ग्रामजातानाम् आरण्यानाम् ॥ ६.१६ ॥

> **अग्निपक्वाशनो वा स्यात् कालपक्वभुग् एव वा ।**  
> **अश्मकुट्टो भवेद् वापि दन्तोलूखलिको ऽपि वा ॥ ६.१७ ॥**

अग्निपक्वभुक् कालपक्वभुग् अश्मकुत्तभुग् इत्य् एते दन्तोलूखलिकाः ॥ ६.१७ ॥

> **सद्यः प्रक्षालको वा स्यान् माससंचयिको ऽपि वा ।**  
> **षण्मासनिचयो वा स्यात् समानिचय एव वा ॥ ६.१८ ॥**

। । । समानिचयस्यापवादः ॥ ६.१८ ॥

> **नक्तं वान्नं समश्नीयाद् दिवा वाहृत्य शक्ततः।**  
> **चतुर्थकालिको वा स्यात् स्याद् वाप्य् अष्टमकालिकः ॥ ६.१९ ॥**

[लेखोऽव्यक्तः।]

> **चान्द्रायणविधानैर् वा शुक्लकृष्णे च वर्तयेत् ।**  
> **पक्षान्तयोर् वाप्य् अश्नीयाद् यवागूं क्वथितां सकृत् ॥ ६.२० ॥**

[लेखोऽव्यक्तः।]

> **पुष्पमूलफलैर् वापि केवलैर् वर्तयेत् सदा ।**  
> **कालपक्वैः स्वयं शीर्णैर् वैखानसमते स्थितः ॥ ६.२१ ॥**

**The commentary and the mūla texts from 6.21–38 were illegible to Derrett. This is something that we may want to revisit by reading the original Malayalam manuscript. The readable commentary ends thus:

पुनर् ब्राह्मः एतस्माल् लिङ्गाद् अग्निपरित्यागात् । । । योत्सन्नशाखास्थम् अनुत्सन्नशाखास्थं वा चतुर्थम् आश्रमान्तरं प्रसादयितयं श्रुत्यविरोदेन्ह, यत् कारणं न ह्य् अकस्मात् सर्वकर्मसूत्रकर्तनो ऽस्ति ।

> **यो गत्त्वा दर्वभूतेभ्यः प्रव्रजत्य् अभयं गृहात् ।**  
> **तस्य तेजोमया लोकाः**

तेजस्विनो ब्रह्मलोकस्थानविशेषा अपुनरावर्तिनो ऽस्य नित्यप्रकाशलक्षणा वा परमात्मप्राप्तिलक्षणा वा

> **भवन्ति ब्रह्मवादिनः ॥ ६.३९ ॥**

परमात्मज्ञस्य न केवलं प्रव्रजितस्येति ॥ ६.३९ ॥

> **यस्माद् अण्व् अपि भूतानां द्विजान् नोत्पद्यते भयम् ।**  
> **तस्य देहाद् विमुक्तस्य भयं नास्ति कुतश्चन ॥ ६.४० ॥**  
> **अगानाद् अभिनिष्क्रान्तः पवित्रोपचितो मुनिः ।**  
> **समुपोढेषु कामेषु निरपेक्षः परिव्रजेत् ॥ ६.४१ ॥**

अनेन श्लोकत्रयेण सर्वभूताभयप्रदानं प्रव्रजितस्य विधीयते । एकारामता चानेन ॥ ६.४०–४१ ॥

> **एक एव चरेन् नित्यं सिद्ध्यर्थम् असहायवान् ।**  
> **सिद्धिम् एकस्य संपश्यन् न जहाति न हीयते ॥ ६.४२ ॥**

सिद्धे शास्त्राग्नित्यागे लौकिकाग्नित्यागार्थम् इदम् उच्यते ॥ ६.४२ ॥

> **अनग्निर् अनिकेतः स्याद् ग्रामम् अन्नार्थम् आश्रयेत् ।**  
> **उपेक्षको ऽसंचयिको मुनिर् भावसमाश्रितः ॥ ६.४३ ॥**

**अनग्निः स्यात्** । सो ऽयम् अग्नीन्धनतत्संपरिग्रहप्रतिषेधः । **अनिकेतश्** च **स्यात्** । ग्रामैकरात्रिकन्यायेन **ग्रामम् अन्नार्थम् आश्रयेत्** । अर्थाच् छेषं कालम् अरण्ये तिष्ठेत् । **उपेक्षकः** स्वशरीरादिषु । **असंचयिकः** अप्रतिषिद्धास्व् अपि कमण्डल्वादिमात्रासु । **मुनिर् भावसमाश्रितः** । चित्तसंयमोपदेशपरम् इदं ध्यानात्मानुष्ठानम् ॥ ६.४३ ॥

> **कपालं वृक्षमूलानि कुचेलम् असहायता ।**  
> **समता चैव सर्वस्मिन्न् एतन् मुक्तस्य लक्षणम् ॥ ६.४४ ॥**

**समता**दिगुणविधानार्थम् इदं भिक्षोः ॥ ६.४४ ॥

> **नाभिनन्देत मरणम्**

अनेन क्लेशाभिघातोद्वेगेन कार्त्स्ने

> **नाभिनन्देत जीवितम् ।**

विज्ञानाविगमसङ्गप्रीत्या,

> **कालम् एव प्रतीक्षेत निर्वेशं भृतको यथा ॥ ६.४५ ॥**  
> **दृष्टिपूतं न्यसेत् पादं वस्त्रपूतं जलं पिबेत् ।**  
> **मनःपूतां वदेद् वाचं सत्यपूतं समाचरेत् ॥ ६.४६ ॥**

प्रसिद्धार्थश्लोकः ॥ ६.४६ ॥

> **अतिवादांस् तितिक्षेत**

क्षमोपदेशो ऽयम् ।

> **नावमन्येत कंचन ।**

इति परावमानं वारयति ।

> **न चेमं देहम् आश्रित्य वैरं कूर्वीत केनचित् ॥ ६.४७ ॥**

एवं च सति क्षमायोगा

> **क्रुध्यन्तं न प्रतिक्रुध्येद् आक्रुष्टः कुशलं वदेत् ।**

शिवेन मनसा ध्यायेद् आक्रोष्टारं न केवलं न क्रुध्येत् ।

> **सप्तद्वारावकीर्णां च न वाचम् अनृतां वदेत् ॥ ६.४८ ॥**

**वाचस् सप्तद्वाराणि** धर्मो ऽर्थः कामो धर्मार्थाव् अर्थकामौ धर्मकामौ धर्मार्थकामा इति । तत्र मोक्षाश्रिताम् एव **वाचं** वदेन्, न **सप्तद्वाराश्रिताम्** **अनृतां** त्रिवर्गाश्रयाम् ।

> <स्पन् स्त्य्ले="तेxत्-देचोरतिओन्-उन्देर्लिने;">अपरे<।स्पन्> तु सप्त शिरसि प्राणाः, तदाश्रितां इत्य् आहुः ।   
> सप्तविभक्त्याश्रिताम् इत्य् <स्पन् स्त्य्ले="तेxत्-देचोरतिओन्-उन्देर्लिने;">अपरे<।स्पन्> ॥ ६.४८ ॥  
> **अध्यात्मरतिर् आसीनो निरपेक्षो निरामिषः ।**  
> **आत्मनैव सहायेन सुखार्थी विचरेद् इह ॥ ६.४९ ॥**  
> **न चोत्पातनिमित्ताभ्यां न नक्षत्राङ्गविद्यया ।**  
> **नानुशासनवादाभ्यां भिक्षां लिप्सेत कर्हिचित् ॥ ६.५० ॥**  
> **न तापसैर् ब्राह्मणैर् वा वयोभिर् अपि वा श्वभिः ।**  
> **आकीर्णं भिक्षुकैर् वान्यैर् अगारम् उपसंविशेत् ॥ ६.५१ ॥**  
> **कॢप्तकेशनखश्मश्रुः पात्री दण्डी कुसुम्भवान् ।**  
> **विचरेन् नियतो नित्यं सर्वभूतान्य् अपीडयन् ॥ ६.५२ ॥**  
> **अतैजसानि पात्राणि तस्य स्युर् निर्व्रणानि च ।**  
> **तेषाम् अद्भिः स्मृतं शौचं चमसानाम् इवाध्वरे ॥ ६.५३ ॥**  
> **अलाबुं दारुपात्रं च मृन्मयं वैदलं तथा ।**  
> **चत्वारि यतिपात्राणि मनुः स्वायम्भुवो ऽब्रवीत् ॥ ६.५४ ॥**  
> **एककालं चरेद् भैक्षे न प्रसज्जेत विस्तरे ।**  
> **भैक्षे प्रसक्तो हि यतिर् विषयेष्व् अपि सज्जति ॥ ६.५५ ॥**

सायं भोजनस्य प्रतिषेधः, गार्हस्थ्ये द्विभोजनस्य प्राप्तस्य ॥ ६.५५ ॥

> **विधूमे सन्नमुसले व्यङ्गारे भुक्तवज्जने ।**  
> **वृत्ते शरावसंपाते भिक्षां नित्यं यतिश् चरेत् ॥ ६.५६ ॥**  
> **अलाभे न विषादी स्याल् लाभश् चाइनं न हर्षयेत् ।**  
> **प्राणयात्रिकमात्रः स्यान् मात्रासङ्गाद् विनिर्गतः ॥ ६.५७ ॥**

अर्थप्राप्त । । । म् अस्मिन्न् अपि ॥ ६.५७ ॥

> **अभिपूजितलाभांस् तु जुगुप्सेतैव सर्वशः ।**  
> **अभिपूजितलाभैस् तु यतिर् मुक्तो ऽपि बध्यते ॥ ६.५८ ॥**  
> **अल्पान्नाभ्यवहारेण रहःस्थानासनेन च ।**  
> **ह्रियमाणानि विषयैर् इन्द्रियाणि निवर्तयेत् ॥ ६.५९ ॥**

इन्द्रियजयोपायद्वयोपदेशो ऽयम् । कस्य पुनर् हेतोरे यौ॥।

> **इन्द्रियाणां निरोधेन रागद्वेषक्षयेण च ।**  
> **अहिंसया च भूतानाम् अमृतत्वाय कल्पते ॥ ६.६० ॥**

संसारस्वभावावलोकनेन च नित्यम् इन्द्रियजयम् आतिष्ठेत् । तच् च पुनर् इदम् ॥ ६.६० ॥

> **अवेक्षेत गतिर् नॄणां कर्मदोषसमुद्भवाः ।**  
> **निरये चैव पतनं यातनाश् च यमक्षये ॥ ६.६१ ॥**  
> **विप्रयोगं प्रियैश् चैव संप्रयोगं तथाप्रियैः ।**  
> **जरया चाभिभवनं व्याधिभिश् चैव पीडनम् ॥ ६.६२ ॥**  
> **देहाद् उत्क्रमणं चास्मात् पुनर् गर्भे च संभवम् ।**  
> **योनिकोटिसहस्रेषु सृतीश् चास्यान्तरात्मनः ॥ ६.६३ ॥**  
> **अधर्मप्रभवं चैव दुःखयोगं शरीरिणाम् ।**  
> **धर्मार्थप्रभवं चैव सुखसंयोगम् अक्षयम् ॥ ६.६४ ॥**  
> **सूक्ष्मतां चान्ववेक्षेत योगेन परमात्मनः ।**  
> **देहेषु चैवोपपत्तिम् उत्तमेष्व् अधमेषु च ॥ ६.६५ ॥**  
> **दूषितो ऽपि चरेद् धर्मं यत्र तत्राश्रमे रतः।**  
> **समः सर्वेषु भूतेषु न लिङ्गं धर्मकारणम् ॥ ६.६६ ॥**

प्रसंख्यानद्यानात्मानुष्ठानस्तुतिर् इयं समत्वदर्शनस्य, न तु लिङ्गप्रतिषेधो, विहितत्वात् ।

> **फलं कतकवृक्षस्य यद्य् अप्य् अम्बुप्रसादकम् ।**  
> **न नामग्रहणाद् एव तस्य वारि प्रसीदति ॥ ६.६७ ॥**

क्रियातः फलम्, न विज्ञानमात्राद् इत्य् अनुष्ठानस्तुतिर् इयम् ॥ ६.६७ ॥

> **संरक्षणार्थं जन्तूनां रात्राव् अहनि वा सदा ।**  
> **शरीरस्यात्यये चैव समीक्ष्य वसुधां चरेत् ॥ ६.६८ ॥**

अप्रत्ययाद् धर्मोत्पत्तिर् एव यत्नवतो ऽपि, यस्माद् **समीक्ष्य वसुधां चरेद्** इति । तस्य च प्रायश्चित्तम् अप्रकरणे ऽप्य् आदरार्थम् ॥ ६.६८ ॥

> **अह्ना रात्र्या च याञ् जन्तून् हिनस्त्य् अज्ञानतो यतिः ।**  
> **तेषां स्नात्वा विशुद्ध्यर्थं प्राणायामान् षड् आचरेत् ॥ ६.६९ ॥**  
> **प्राणायामा ब्राह्मणस्य त्रयो ऽपि विधिवत् कृताः ।**  
> **व्याहृतिप्रणवैर् युक्ता विज्ञेयं परमं तपः ॥ ६.७० ॥**  
> **दह्यन्ते ध्मायमानानां धातूनां हि यथा मलाः ।**  
> **तथेन्द्रियाणां दह्यन्ते दोषाः प्राणस्य निग्रहात् ॥ ६.७१ ॥**

एवं च सति ।

> **प्राणायामैर् दहेद् दोषान् धारणाभिश् च किल्बिषम् ।**  
> **प्रत्याहारेण संसर्गान् ध्यानेनानीश्वरान् गुणान् ॥ ६.७२ ॥**

**प्राणायामैर् दहेद् दोषान्** रागादीन् सविषयान् तत्कारणं वा ऽकुशलकर्मराशि । तथा च प्राणायामान् शुद्धिहेतून् वक्ष्यति प्रायश्चित्तप्रकरणे । तथा च प्राणायामान् शुद्धिहेतून् वक्ष्यति प्रायश्चित्तप्रकरणे । प्राणायामस्य दोषाणां च विनाश्यविनाशकसंबन्धः । शास्त्रलक्षणत्वाच् छ्रद्दधानीयः, विधिपक्षम् आश्रित्य । यतो नायं प्राणायामस्तुत्यर्थो ऽर्थवादः । स्तुत्यर्थत्वे ऽपि च सति न ह्य् अकस्मात् स्तुतिः प्राणायामानामुपपद्यते इति स्तुत्या विधिर् अनुमातव्यः । **धारणाः** पुनर् अवधारयत्य् आत्मानम् उपसृष्टो यतिर् योगसमाध्यवस्थायां कामक्रोधमोहलोभस्नेहादिभिः प्रवर्त्यमानम् अकुशलेषु, तभिश् च परमार्थदर्शनप्रसंख्यानभावनाख्याभिः कामादिप्रतिपक्षभूताभिर् **धारणाभिः किल्बिषम्** अनुत्पत्त्या **दहेत्** । एवं च प्राणायामैः संचितविरोधः धारणाभिर् स्नागतानुत्पत्तिर् अकुशलस्येत्य् उक्तं भवति । अपरे त्व् आहुर् विशिष्टानि शरीरात्मप्रदेशानि मनसः प्रज्ञाप्रयत्नकृतान्य् आत्मनो यथाबलं **धारणाह्** ।

> <स्पन् स्त्य्ले="तेxत्-देचोरतिओन्-उन्देर्लिने;">अन्ये<।स्पन्> धारणा मैत्र्याद्याः संचक्षते ।  
> मैत्रीकृपामुदोपेक्षाः सर्वप्राणिष्व् अवस्थिताः ।  
> ब्रह्मलोकं नयन्त्य् आशु ध्यातारं धारणास् त्व् इह ॥ 

**प्रत्याहारेण** मनस इन्द्रियाणां च **संसर्गान्** विषयसंपर्काख्याञ् छब्दाद्युपलब्धिहेतून् । तेषु ह्य् एवम् उपहेतुषु अन्तःकरणप्रत्याहारेण मनसः समाधानयोगः प्रत्यनीकः । प्रतिलब्धसमाधानस्य प्रतिबन्धकरणत्वाच् छब्दाद्युपलब्धिकण्टकानि ध्यानादीन्य् आहुर् आचार्याः । परमात्मकर्मकेण च प्रणव**ध्यानेनानीश्वरा**न् **गुणान्** योगर्द्धिप्रत्यनीकभूतानैश्वर्यादीन् प्रतिलब्धसमाधानस्य दहमानस्य योगिनः सर्वोपसर्गस्थानम् अतिक्रान्तस्य परमार्थदर्शनप्रसंख्यानभावनाभिर् इति ॥ ६.७२ ॥

_किं चान्यत्_ ।

> **उच्चावचेषु भूतेषु दुर्ज्ञानाम् अकृतात्मभिः ।**  
> **ज्ञानयोगेन संपश्येद् गतिम् अस्यान्तरात्मनः ॥ ६.७३ ॥**

**उच्चावचेषु** गतिषूत्कृष्टापकृष्टेषु वा भूतानाम् उत्पत्तिस्थानेषु गतिसंभवम् **अस्यान्तरात्मनः** कर्माधिकारपुरुषस्य **ज्ञानयोगेन**, **ज्ञानं** शस्त्रं ज्ञायते ऽनेनेति कृत्वा, तदध्ययनविज्ञानसंबन्धेनाभ्यासयोगेन वा । तस्य **दुर्ज्ञानाम् अकृतात्मभिर्** अनधीताश्रुतशास्त्रैः । एवं हि प्रसंख्यानवान् नित्यम् अध्यात्मरतिर् उत्कृष्यते ॥ ६.७३ ॥

_कस्य पुनर् हेतोर् एतद् एवम्, यस्माद् आह ।_

> **सम्यग्दर्शनसंपन्नः कर्मभिर् न निबध्यते ।**  
> **दर्शनेन विहीनस् तु संसारं प्रतिपद्यते ॥ ६.७४ ॥**

**सम्यग्दर्शनं** नाम परमात्मदर्शनम् । संसार्यात्मनो ऽसंसार्यात्मनो वा देहेन्द्रियमनोबुद्ध्यादिव्यतिरिक्तस्य संसार्यात्मनो ऽधिकारीपुरुषस्य वा प्रधानपुरुषयोर् वा नानात्वकस्य कर्माङ्गदेवताया वा संसारस्वभावस्य च वा "अवेक्षेत गतीर् नॄणाम्" (म्ध् ६.६१) इत्य् एवमाद्य् उक्तं प्रसंख्यानविज्ञानं वा शरीरगतं शुक्लशोणिताद्युत्पन्नम् इति विषयगतं च **संयग्दर्शन**शब्देनोच्यते । तथा च वक्ष्यत्य् "अस्थिस्थूणम्" (म्ध् ६.७६) इत्य् एवमादि । सर्वं चैतद् यथाविषयं **संयग्दर्शन**शब्देनोच्यते । सामर्थ्याद् एवं ज्ञानकर्मसमुच्चयम् उपदेक्ष्यत्य् अनन्तरश्लोक एवम् । अतश् चैतद् एवम् अतः, **दर्शनेन विहीनस् तु** केवलकर्मकृत् **संसारम्** आवृत्तिम् **प्रतिपद्यते** पितृलोकद्वारेण । सैषा ज्ञानकर्मसमुच्च्यस्तुतिर् विज्ञानमात्रस्तुतिर् वा ॥ ६.७४ ॥

_तथा च दर्शयति ।_

> **अहिंसयेन्द्रियासङ्गैर् वैदिकैश् चैव कर्मभिः ।**  
> **तपसश् चरणैश् चोग्रैः साधयन्तीह तत्पदम् ॥ ६.७५ ॥**

**अहिंसयेति** सामान्यम् अपीदं प्रव्रजितस्य विशेषसाधनम् । तद् धर्मानाम् अपि विशेषाणां निदर्शनार्थम् । एवम् **इन्द्रियसङ्गैः** ब्रह्मचारिणः, **वैदिकैश्** चाग्निहोत्रादिकर्मभिः गृहस्थस्य, **तपसश् चरणैर्** इति तापसस्य । तदैवं सर्वाश्रमेष्व् अयं ज्ञानकर्मसमुच्चयो ब्रह्मत्वप्राप्तिहेतुर् विज्ञेयः, समुच्चयविकल्पपक्षयोर् आश्रमाणाम्, न तु बाधापक्षे । प्रकरणाद् वायं प्रव्रजितस्य विज्ञानकर्मस्मुच्चयः । एवं च सति **वैदिकैश् चैव कर्मभिर्** इत्य् अत्र वेदान्तचोदिता परमात्मोपासना गृह्यते, नाग्निहोत्रादीनि कर्माणि । **तपसश् चरणैर्** इत्य् अत्रापि तद् धर्मा एवानूद्यन्ते । तथा चोपनिषत्स्व् एवाह- "तस्माद् एवंविच् छान्तो दान्त उपरतस् तितिक्षुः समाहितो भूत्वात्मन्य् एवात्मानं पश्यति" इति । न वानप्रस्थधर्माः ॥ ६.७५ ॥

एवं च सत्य् अयम् अनेन सम्यग्विज्ञानसमानभावनाकरमेण प्रसन्नतत्त्वज्ञानो वैराग्यप्रकर्षात् प्रसंख्यायेमं कायम् एव,

> **अस्थिस्थूणं स्नायुबद्धं मांसशोणितलेपनम् ।**  
> **चर्मावनद्धं दुर्गन्धिं पूर्णं मूत्रपुरीषयोः ॥ ६.७६ ॥**  
> **जराशोकसमाविष्टं रोगायतम् आतुरम् ।**  
> **रजस्वलम् अनित्यं च भूतावासम् इमं त्यजेत् ॥ ६.७७ ॥**

_तस्य च त्यागस्योपायभेदाद् द्वित्वं दृष्टान्तद्वयेन प्रदर्शयति ।_

> **नदीकूलं यथा वृक्षो वृक्षं वा शकुनिर् यथा ।**  
> **तथा त्यजन्न् इमं देहं दुःखग्राहाद् विमुच्यते ॥ ६.७८ ॥**

यस् तावद् घटमानकस् तस्य कर्मक्षयात् अपराधिनो देहत्यागः, यथा वृक्षस्याबुद्धिपूर्वः पातः । यः पुनर् अभ्याससामर्थ्यात् प्राणमनोनिग्रहस् तस्य निस्तीर्णोपधस्य पश्यप्रकृतेर् धर्मविशेषोपष्कृतात्मनो महायोगयुक्तदीकस्य बुद्धिपूर्वो देहत्यागः शकुनिवद् जिज्ञेयः सांख्ययोगयोर् आशयो देहपातद्वयोपदेशो दृष्टान्तद्वयेन प्रदर्श्यते ॥ ६.७८ ॥

_इदानीं क्षमासाधनस्तुत्यर्थं मध्यस्थ्यप्रदर्शनार्थं वा प्रसंख्यानम् इदम् अत्रोच्यते ।_

> **प्रियेषु स्वेषु सुकृतम् अप्रियेषु च दुष्कृतम् ।**  
> **विसृज्य ध्यानयोगेन ब्रह्माभ्येति सनातनम् ॥ ६.७९ ॥**

**प्रियेषु स्वेषु** धर्मविरुद्धेष्व् आत्मीयेषु स्वादुभैक्षलाभादिषु च निपतत्सु कारणत्वेनात्मीयम् एव **सुकृतं** विसृज्य, ध्यानयोगेन परमार्थदर्शनेन विनियुज्य, तम् कारणतया स्वधर्मं व्युदस्य च तत्संपादयितारं पुरुषम्, एवम् **अप्रियेषु दुष्कृतं विसृज्य ध्यानयोगेन** परं **ब्रह्माभ्येति**।

_क्षमयानया विगतरागद्वेषतया च मध्यस्थो भूत्वा, एवं च अयम्_,

> **यदा भावेन भवति सर्वभावेषु निःस्पृहः ।**  
> **तदा सुखम् अवाप्नोति प्रेत्य चेह च शाश्वतम् ॥ ६.८० ॥**

**इह** शमसुखं **प्रेत्य च** ब्रह्मलोकप्राप्तिसुखम् । शाश्वतम् इतीयं स्तुतिः भूतार्थानुवादो वा ॥ ६.८० ॥

_अधुना सर्वसङ्गत्यागोपयोपदेशस्य प्रयोजनम् इदम् आचष्टे ।_

> **अनेन विधिना सर्वांस् त्यक्त्वा सङ्गाञ् छनैः शनैः ।**  
> **सर्वद्वन्द्वैर् विप्रमुइतो ब्रह्मण्य् एवावतिष्ठते ॥ ६.८१ ॥**

उभाव् अपि चेमौ श्लोकौ "प्रियेषु स्वेषु सुकृतम्" (म्ध् ६.७९) इत्य् एतस्य श्लोकस्य शेषयोर् वचनीयौ ॥ ६.८१ ॥

_तथा च सत्य् एतद् अत्र यत् परमार्थदर्शनं रागद्वेषप्रहाणायोक्तं "विसृज्य ध्यानयोगेन" इति तत्स्तुतिम् अधिकृत्य सर्वविज्ञानस्तुत्यर्थं वेदम् आरभ्यते ।_

> **ध्यानिकं सर्वम् एवैतद् यद् एतद् अभिशब्दितम् ।**

प्रकरणात् प्रव्रज्याख्यं कर्म सर्वाश्रमकर वा, कार्यसामान्यात् । **द्यान**शब्देन च यावत् किंचिद् अत्र प्रव्रज्याप्रकरणे शास्त्रे वा परमार्थदर्शनम् उक्तं तत् सर्वम् अभिधीयते । तस्मिन् ध्याने परमार्थदर्शने यत् कर्म तद् ध्यानिकम् । एवं च सति परमार्थदर्शनस्तितुर् इयम्, ज्ञानकर्मसमुच्चयस्तुतिर् वा । तथा चोक्तम्- "सम्यग्दर्शनसंपन्नः कर्मभिर् न निबध्यते" (म्ध् ६.७४) इति । अस्य वा हेतुर् अयं विज्ञेयः । कस्मात् पुनर् एतद् एवं भवति, यस्मात्,

> **न ह्य् अनध्यात्मवित् कश्चित् क्रियाफलम् उपाश्नुते ॥ ६.८२ ॥**

आत्मनि तद् इत्य् अध्यात्मं बुद्ध्यादि तद् वेत्तीत्य् **अध्यात्मविच्** च । पुनर् यथाविषयं व्याकरणीयम् । अस्य निदर्शनार्थम् इदं रहस्यब्राह्मणं भवति "यो वा एतद् अक्षरं गार्ग्य् अविदित्वा ऽस्मिंल् लोके जुहोति यजते तपस् तप्यते बहूनि वर्षसहस्राण्य् अन्तवद् एवास्य तद् भवति" इति श्रुतेः । तथा च समुच्चये प्रशस्यते- "तद् य इत्तम् एतद् विदुर् ये चेमे ऽरण्ये श्रद्धा तप इत्य् उपासते, ते ऽर्चिषम् अभिसंभवन्ति" इत्य् एवमादिः । अधुना षडङ्गवेदाध्ययनोपदेशात् पूर्वत्र ब्रह्मचारिप्रकरणे नियमार्थं प्रव्रजितस्येदम् आरभ्यते, विशेषार्थं वा ॥ ६.८२ ॥

_अध्यात्मनिष्ठत्वोपदेशे वा सति तन्निवृत्त्याशङ्कयानुवृत्त्यर्थम् इदम् उच्यते ।_

> **[अधियज्ञं ब्रह्म जपेद्] अधिदैविकम् एव च ।**  
> **आध्यात्मिकं च सततं वेदान्ताभिहितं च यत् ॥ ६.८३ ॥**

यज्ञे तद् इत्य् **अधियज्ञं** कर्मोपदेशः । **ब्रह्म** विध्यर्थवादनामधेयाख्यम् । **आधिदैविकं** मन्त्राः । आध्यात्मिकं च ब्रह्ममन्त्रैकदेशः । प्रकरणात् पुरुषसूक्तादि सुक्रिया वा । **वेदान्ताभिहितम्** उपनिषदः । सामर्थ्यात् सोयं मन्त्रब्राह्मणाख्यो वेदः, श्लोकसमाप्त्यर्थम् एवं चतुर्धोक्तः । तथा च सति यथैव प्रव्रजितस्याध्यात्मानुष्ठानम् उत्कर्षाय, एवं वेदाभ्यासो ऽपीत्य् एतद् अपि सामर्थ्याद् अवगम्यते । तथा च स्मृतिः-

> शब्दब्रह्मणि निष्णातः

तस्याध्ययनविज्ञानतदर्थानुष्ठानेन,

> परं ब्रह्माधिगच्छति ॥

<स्पन् स्त्य्ले="तेxत्-देचोरतिओन्-उन्देर्लिने;">अपरस्<।स्पन्> त्व् आह- समर्थस्येदम् अध्यात्मानुष्ठाने श्रौतस्य वा तत्रारतेर् वा ।

_अस्येदानीं सर्वविधेर् वा यथायोगं स्तुत्यर्थम् इदम् आरभ्यते ।_

> **इदं शरणम् अज्ञानाम् इदम् एव विजानताम् ।**  
> **इदम् अन्विच्छतां स्वर्गम् इदम् आनन्त्यम् इच्छताम् ॥ ६.८४ ॥**

आनन्तर्याद् ब्रह्मणो जपकर्मेदम् उच्यते यथा सांख्येन । अथ वा परिव्रज्याप्रशंसेयम्, तदुपसंहारदर्शनात् चातुराश्रमिधर्मक्रमेण शास्त्रस्यानुपसंहारात् तस्य । तथा च शास्त्रोपसंहारशास्त्रस्तुतिर् वक्ष्यते ॥ ६.८४ ॥

> **अनेन क्रमयोगेन परिव्रजति यो द्विजः ।**  
> **स विधूयेह पाप्मानं परं ब्रह्माधिगच्छति ॥ ६.८५ ॥**

अयं श्लोकः परव्रज्याधिकारस्तुत्यर्थः, आश्रमसमुच्चयस्तुत्यर्थो वा ॥ ६.८५ ॥

> **एष धर्मो ऽनुशिष्टो वो यतीनां नियतात्मनाम् ।**  
> **वेदसंन्यासिकानांतु कर्मयोगं निबोधत ॥ ६.८६ ॥**

पूर्वोत्तरयोः प्रकरणयोर् उपसंहारार्थोपन्यासार्थः श्लोकः । वेदस्य संन्यासो वेदसंन्यासः । तत्र भवो **वेदसंन्यासिकम्** । न हि वेदस्य संन्यासो ऽस्ति शास्त्रविरोधात्, यतः सामर्थ्याद् अयम् अस्यार्थ उच्यते । वेदस्य हि ग्रन्थार्थाभ्यासनिमित्तः, तदर्थानुष्ठानाय च प्रतिग्रहादीनां वृत्तिकर्मणां संन्यासो यस्य स वेदसंन्यासिको गृहस्त एव कृतकरणीयो ऽभिधीयते सामर्थ्यात् । तथा च तं वक्ष्यत्य् अनन्तरम् एव । कृतसंपत्तिविधानो वा आसन्नमृत्यूपदर्शकेनारिष्टदर्शनेन । तथा च वाजसनेयकं रहस्यब्राह्मणम् इदमर्थं भवति । "अथातः संप्रत्तिः । यदा प्रैष्यन् मन्यते ऽथ पुत्रम् आह" इत्य् एवमादि । स हि कृतकरणीयः तथावसन्नशरीरो वा जरसा कृतसंपत्तिविधानो पुत्रोपहृतवृत्तिर् अस्याम् अवस्थायां निरुत्सुकः परमसंयमवान् परमात्मध्यानैकालम्बनः सुखम् आसीत । न तु नित्यानाम् अग्निहोत्रादीनां संन्यासो ऽस्ति, नित्यत्वाद् एव, शास्त्रविरोधाच् च, न च वेदस्येत्य् उक्तम् । यतो ऽयम् एव शास्त्रार्थ इति, विकल्पार्थश् चायम् अस्येहोपदेशः पारिव्राज्येनाक्रमे ऽपि कथम् । यस् तावत् समर्थो गृहात् प्रव्रज्यायां तस्य यथाशास्त्रं संभवति, असमर्थस्य पुनर् उत्सृष्टाग्नेः शास्त्राद् अर्थाद् वेयम् अवस्थोच्यते । प्रव्रज्या वैकल्पिकी । एवं च कृत्वा प्रव्रज्यानन्तरं (?) तदुपदेशो युज्यत इति ॥ ६.८६ ॥

_उक्त आश्रमाणां समुच्चयस्, तेषां पुनर् अधुना बाधाविकल्पौ वक्तव्याव् इति । यतस् तत्प्रसिद्धय इदम् आरभ्यते ।_

> **ब्रह्मचारी गृहस्थश् च वानप्रस्थो ऽथ भिक्षुकः ।**  
> **एते गृहस्थप्रभवाश् चत्वारः पृथग् आश्रमाः ॥ ६.८७ ॥**

एवं च न पाषण्डोत्पन्नाः सन्तः स्वकर्मणा संबध्यन्ते । सर्वाश्रमाणां च गार्हस्थ्यस्य श्रैष्ठ्यम् । बाधापक्षम् आश्रित्य यद् वक्ष्यति तत्स्तुत्यर्थम् इदं वेदितव्यम् । विकल्पार्थं पुनर् इदम् एषाम् ॥ ६.८७ ॥

> **सर्वे ऽपि क्रमशस् त्व् एते यथाशास्त्रं निषेविताः ।**  
> **यथोक्तकारिणं विप्रं नयन्ति परमां गतिम् ॥ ६.८८ ॥**

**अपि**शब्दात् सर्वे ऽपि त्रयो ऽपि द्वाव् अपि एको ऽपीत्य् अयम् एव विकल्पः प्रदर्शनीयः, समुच्चयवत् तेषाम् । तथा च स्मृत्यन्तरम्- "तस्याश्रमविकल्पम् एके" (ग्ध् ३.१) इति । सर्वसमुच्चयवच् च द्वित्रिसमुच्चयो ऽप्य् **अपि**शब्दसामर्थ्याद् उपदिष्टो मन्तव्यः ॥ ६.८८ ॥

_बाधापक्षस् तु ।_

> **सर्वेषाम् अपि त्व् एतेषां वेदश्रुतिविधानतः ।**  
> **गृहस्थ उच्यते श्रेष्ठः स त्रीन् एतान् बिभर्ति हि ॥ ६.८९ ॥**

**वेदश्रुत्या** गार्हस्थ्(य्)अस्याधानात् प्रभृत्य् आश्मशानकरणात् सर्वम् अभिधीयते, न स्मृत्या । अतः "प्रत्यक्षविधानाद् गार्हस्थ्यस्य" (ग्ध् ३.३६) तदनुष्ठानपुरुषो ऽपि **श्रेष्ठ** उच्यते यतश् च **स त्रीन् एतान् बिभर्त्य्** अन्नादिभिः । अतश् च गृहस्थाश्रमस्य **वेदश्रुतिविधानतः** श्रैष्ठ्यवचनात् तद्विरोधेनाश्रमान्तरप्रतिपत्तिर् अर्थाद् गम्यते । एवं च सत्य् आश्रमाणां न समो विकल्पः, किं तर्ःइ विषमः ॥ ६.८९ ॥

_अस्मिन् बाधापक्षे स्मार्तत्वाद् आश्रमाणाम् अस्य स्तुतुः ।_

> **यथा नदी नदाः सर्वे सागरे यान्ति संस्थितम् ।**  
> **तथैवाश्रमिणः सर्वे गृहस्थे यान्ति संस्थितम् ॥ ६.९० ॥**

यथा च गौतमः- "ऐकाश्रम्यं त्व् आचार्याः" इत्य् एवमादि । त्रयो ऽपि चैते, आश्रमाणां विकल्पाद् अस्मिन् पक्षे वेदस्मृतिशास्त्राविरोधेन यथाधिकारं व्याख्येयाः । एकान्तग्रहणस् त्व् आचार्यः शास्त्रविरोधाद् विज्ञेयः ॥ ६.९० ॥

> **चतुर्भिर् अपि तूपेतैर् नित्यम् आश्रमिभिर् द्विजैः ।**  
> **दशलक्षणको धर्मः सेवितव्यः प्रयत्नतः ॥ ६.९१ ॥**

तत्र तत्र शास्त्रे विक्षेपेणोक्तानां वृत्त्यादीनां समाहृत्येहोपदेशः पुनर् असंमोहार्थः, अथ वा साधारणत्वप्रदर्शनार्थः, विशेषणार्थो वा ॥ ६.९१ ॥

> **धृतिः क्षमा दमो ऽस्तेयं शौचम् इन्द्रियसंयमः ।**  
> **धीर् विद्या सत्यम् अक्रोधो दशकं धर्मलक्षणम् ॥ ६.९२ ॥**

**धृतिर्** नाम यथाशास्त्रम् अवस्थानम् आत्मगुनाद् यतो भवति सा **धृतिः** । **क्षमा** चित्तसंक्षोभहेतुष्व् अप्रतिक्रियापराधमर्षनेन । **दमस्** तु द्वन्द्वाभिमुख्यम्, शास्त्रविहिताभ्यासं **दमं** मन्यन्ते च । परद्रव्येष्व् आत्मसंयमो **ऽस्तेयम्** । आहारादिशुद्धिः **शौचम्** । **इन्द्रियसंयमो** नाम इन्द्रियविषयेष्व् अविरुद्धेष्व् अप्रसङ्गं यथाविषयम् । विज्ञानं शस्त्रात् संशयादिप्रतिपक्षरहितं **धीः** । **विद्या** वेदाभ्यासः । **सत्यम्** प्रसिद्धम् । **अक्रोधः** सत्स्व् अपि संक्षोभहेतुषु चित्तस्याविकारः । पूर्वत्रोत्पन्नस्य क्रोधस्य कार्यानारंभः **क्षमेत्य्** उक्तः, इह त्व् अनुत्पत्तिर् एव क्रोधस्येति विशेषः । सर्वं चैतच् छास्त्रविहितम् अपि सत् सुखावभोधनार्थं पुनः संक्षिप्योक्तम् ॥ ६.९२ ॥

_परिचिन्त्यमानश् च सर्वो ऽयं यमनियमाधीनेति तत्फलविवक्षयेदम् आह ।_

> **दश लक्षणानि दर्मस्य ये विप्राः समधीयते ।**  
> **अधीत्य चानुवर्तन्ते ते यान्ति परमां गतिम् ॥ ६.९३ ॥**

_संन्यासक्रमार्थम् अधुनेदम् उच्यते ।_

> **दशलक्षणकं धर्मम् अनुतिष्ठन् समाहितः ।**  
> **वदान्तान् विधिवच् छ्रुत्वा संन्यसेद् अनृणो द्विजः ॥ ६.९४ ॥**

प्रकरणाच् च वेदन्यासिकस्योच्यते । अन्ये तु प्रव्रजिष्यतो ऽप्य् आहुः । एवं च सति परित्यक्तसर्वबाह्यव्यापारः ॥ ६.९४ ॥

> **संन्यस्य सर्वकर्माणि कर्मदोषान् अपानुदन् ।**  
> **नियतो वेदम् अभ्यस्य पुत्रैश्वर्ये सुखं वसेत् ॥ ६.९५ ॥**

_संन्यासप्रयोजम् इदानीं तदनुष्ठानप्ररोचनार्थम् आह ।_

> **एवं संन्यास्य कर्माणि स्वकार्यपरमो ऽस्पृहः ।**  
> **संयासेनापहत्यैनः प्राप्नोति परमां गतिम् ॥ ६.९६ ॥**

फलार्थवादो ऽयम्, फलविधिर् वा ॥ ६.९६ ॥

> **एष वो ऽभिहितो धर्मो ब्राह्मणस्य चतुर्विधः ।**  
> **पुण्यो ऽक्षयफलः प्रेत्य राज्ञां धर्मं निबोधत ॥ ६.९७ ॥**

आगमः सत्य् अपि द्विजातित्वे । तथा च वाजसनेयकं रहस्यब्राह्मणम् इदमर्थं भवति- "ब्राह्मणाः प्रव्रजन्ति" एवमाद्य् उक्तो वर्णाश्रमधर्मः । तद्व्यतिक्रमनिमित्तस् त्व् इदानीं प्रायश्चित्तलक्षणो वक्तव्यो ऽपि स नोच्यते, तत्संरक्षणहेतोः पार्तिवधर्मस्यानभिधानात् । एवं च सति यः श्रद्दधानतया यथाशस्त्रं गुरुम् उपस्थास्यते तस्य व्यतिकर्माभावात् प्रायश्चित्तानधिकार एव, इतरस्य तु राजदण्डभयात् । यः पुनर् अनयोः राजाचार्ययोः शासनातिगो भविष्यति तं प्रत्य् उपदेशः प्रायश्चित्तस्य युज्यते । यतो ऽर्थक्रमाद् एवैतस्मात् प्रायश्चित्तानि प्रोत्सार्य राजधर्मा एव तावच् छिष्यन्त इति ॥ ६.९७ ॥

**ऋजुविमलस्य कृतौ मनुशास्त्रविवरणे षष्ठो ऽध्यायः ।**


## ०७
**सप्तमो ऽध्यायः**

एवम् एकाश्रम्यं चातुराश्रम्यं च सविकल्पं प्रसाध्य तत्संरक्षणार्थम् इदानीम् ।

> **राजधर्मान् प्रवक्ष्यामि यथा वृत्तो भवेन् नृपः ।**  
> **संभवश् च यथा तस्य सिद्धिश् च परमा यथा ॥ ७.१ ॥**

**सिद्धिस्** तु **परमा** राज्ञः स्वीकृतसर्वराजमण्डलस्यानन्तरं सकलमहीमण्डलाधिपत्ये सति निरतिशया धर्मार्थसुखत्रिवर्गाभ्युदयप्राप्तिर् अपरामात्यादिप्रकृतिसम्पत् ॥ ७.१ ॥

_तत्र सिद्धिम् अवेक्ष्येदम् उच्यते ।_

> **ब्राह्मं प्राप्तेन संस्कारं क्षत्रियेण यथाविधि ।**  
> **सर्वस्यास्य यथान्यायं कर्तव्यं परिरक्षणम् ॥ ७.२ ॥**

ब्रह्मणे ब्रह्मणो वा संस्कारो **ब्राह्मम्** उपनयनादिः स्नानान्तस्, तं **प्राप्तेन क्षत्रियेण**, नान्यवर्णेन । **यथाविधि** यथाशस्त्रम् । **सर्वस्यास्येत्य्** अनेनाभिनयेन वर्णाश्रमौ निर्दिशति । **यथान्यायं** यथोपदेशं **कर्तव्यं परिरक्षणम्** इति अन्यवृत्तिपरिसंख्येयं नियमो वा ।

> एके तु दृष्टार्थत्वाद् उपदेशं वृत्त्यर्थं मन्यन्ते । तथा च सति पित्र्ये धने निध्यधिगमे ऽन्यथा प्राप्तौ न नियोगतः क्षत्रियो राज्यम् आतिष्ठेद् इति ।   
> तद् अयुक्तम्, "वेदाभ्यासो ब्राह्मणस्य क्षत्रियस्य तु रक्षणम्, वार्ताकर्मैव वैश्यस्य विशिष्टानि स्वकर्मसु" इत्य् उक्तत्वाद् विशिष्टत्वं चैषां दृष्टादृष्टसंबन्धेन युक्तम् । नियमाश्रयश् चादृष्टसंबन्धः । वृत्तिदाश् चानाथा दीनाश् च राज्ञा रक्ष्यन्ते, यतो न दृष्टार्थम् एव रक्षणम् ॥ ७.२ ॥

_अराज्ञो ऽपि च क्षत्रियस्य ग्रामादिसंरक्षणे ऽप्य् एतदर्थवन्नियमशास्त्रस्तुत्यास्य भयो धारणम् अधुनोच्यते ।_

> **अराजके हि लोके ऽस्मिन् सर्वतो विद्रुते भयात् ।**  
> **रक्षार्थम् अस्य सर्वस्य राजानम् असृजत् प्रभुः ॥ ७.३ ॥**

हिरण्यगर्भः मात्स्यन्यायो मा भूत् । प्रजानाम् इति [रक्षाय] राजोत्पत्तिर् अनेन प्रदर्श्यते । पूर्वविधिस्तुतिर् इयम् ॥ ७.३ ॥

> **इन्द्रानिलयमार्काणाम् अग्नेश् च वरुणस्य च ।**  
> **चन्द्रवित्तेशयोश् चैव मात्रा निर्हृत्य शाश्वतीः॥ ७.४ ॥**

"बालो ऽपि नावमन्तव्यः" (म्ध् ७.८) इत्य् अस्य विधेर् वक्ष्यमाणस्येमे दश श्लोकाः शेषतया विज्ञेयाः । एवम् इन्रादीनां स्वविषये येन चेष्टाः करोति तेन तेषां मात्राभ्यो निर्मित इत्य् उच्यते ॥ ७.४ ॥

> **यस्माद् ēषां सुरेन्द्राणां मात्राभ्यो निर्मितो नृपः ।**  
> **तस्माद् अभिभवत्य् एष सर्वभूतानि तेजसा ॥ ७.५ ॥**

कार्येणैतद् अर्थं दर्शयति । यस्माद् आधिपत्यैश्वर्यात् **सर्वभूतान्य् अभिभवति** स्वेन **तेजसा** अत इन्द्रादिदेवता**मात्राभ्यो** **निर्मित** इति स्तूयते ॥ ७.५ ॥

_यतश् च ।_

> **तपत्य् आदित्यवच् चैव चक्षूंषि च मनांसि च ।**  
> **न चैनं भुवि शक्नोति कश्चिद् अप्य् अभिवीक्षितुम् ॥ ७.६ ॥**

महाराजलिङ्गेन चामरच्छत्रभृङ्गादिना युक्तो दीप्तिमत्त्वाच् **चक्षूंष्य् आदित्यवत्** **तापयति**, **मनांसि** दण्डपातनाद् । यस्माद् अतो **न कश्चिद् एनं शक्नोत्य् अभिवीक्षितुम्** अपि, किं पुनर् अपकर्तुम् । पूर्ववद् अयम् अपि स्तुत्यै ॥ ७.६ ॥

_एवं च सति तासु तास्व् अवस्थासु कार्यार्थम् ।_

> **सो ऽग्निर् भवति वायुश् च सो ऽर्कः सोमः स धर्मराट् ।**  
> **स कुबेरः स वरुणः स महेन्द्रः प्रभावतः ॥ ७.७ ॥**

एवं चेमे लोकपाला यैर् अयं राजा तथैव व्यपदिश्यते ॥ ७.७ ॥

_यतश् चैतद् एवम् अतः ।_

> **बालो ऽपि नावमन्तव्यो मनुष्य इति भूमिपः ।**  
> **महती देवता ह्य् एषा नररूपेण तिष्ठति ॥ ७.८ ॥**

शक्नोति ह्य् अयं बालो ऽप्य् अमात्यादिभिर् अकार्यकारिणो निवर्तयितुम् ॥ ७.८ ॥

_किं चान्यत् ।_

> **एकम् एव दहत्य् अग्निर् नरं दुरुपसर्पिणम् ।**  
> **कुलं दहति राजाग्निः सपशुद्रव्यसंचयम् ॥ ७.९ ॥**

यस्माद् अकार्यकारिणां तत्सहायानां तदपराधसंबन्धानां च **कुलं दहति** । अतो ऽप्य् असौ नावमन्तव्यः ॥ ७.९॥

_यतश् च-_

> **कार्यं स ऽवेक्ष्य शक्तिं च देशकालौ च तत्त्वतः ।**  
> **कुरुते धर्मसिद्ध्यर्थं विश्वरूपं पुनः पुनः ॥ ७.१० ॥**

अतश् चासौ वाल्लभ्यान् मैत्र्यात् स्वाजन्यद्वारेण वा नावमन्तव्यः ॥ ७.१० ॥

_यतश् च तस्य सम्यग् उपचरितस्य-_

> **[यस्य] प्रसादे पद्मा श्रीर् विजयश् च पराक्रमे ।**  
> **मृत्युश् च वसति क्रोधे सर्वतेजोमयो हि सः ॥ ७.११ ॥**

अतो न केवलम् असौ भयात् प्रत्यवायपरिहारार्थम् आराध्यः, अभ्युदयो ऽपि हि तस्मात् सम्यग् उपचरिताद् विशिष्टो भवति ॥ ७.११ ॥

_अतश् चैवं च सति-_

> **तं यस् तु द्वेष्टि संमोहात् स विनश्यत्य् असंशयम् ।**

यथोक्तम् उपदेशम् अपरिगणय्य पौनह्पुन्यन । यतस् तं न द्विष्याद् अन्यार्थापराधम्, येन-

> **तस्य ह्य् आशु विनाशाय राजा प्रकुरुते मनः ॥ ७.१२ ॥**

अनयस् तु द्विष्यमाणः कदाचिद् धर्मापेक्षयाशक्त्या वा सहेत, राज्ञः पुनः सहमानस्य स्वतन्त्रविरोदो यतो ऽशक्तश् चासौ निग्रहणं कर्तुम् इति । अतः सदानुवर्तितव्यो निरुपधैस् सद्भिः ॥ ७.१२ ॥

> **तस्मात् धर्मं यम् इष्टेषु व्यवस्यति नराधिपः ।**  
> **अनिष्टं चाप्य् अनिष्टेषु तद्धर्मं न विचारयेत् ॥ ७.१३ ॥**

न हि राजा वर्णाश्रमधर्मप्रवृत्तौ हेतुः, शास्त्रलक्षणत्वाद् धर्माधर्मयोः । अव्यवस्था चैवं स्यात् । व्यवस्थाकारिणा च शास्त्रेण भवितव्यम् । तथा च बहुकृत्वस् तदुक्तिः, तद्विरोधश् चान्याय्यः । यतः प्रकरणाद् राजस्तुतिपरम् एतत् प्रत्यवगन्तव्यम् । लौकिकधर्मापेक्षया वेदं विज्ञेयं शास्त्रम् । समाप्ता राजोत्पत्तिः ॥ ७.१३ ॥

_अधुना तत्सहकारी दण्डो व्याक्रियते-_

> **तस्यार्थे सर्वभूतानां गोप्तारं धर्मम् आत्मजम् ।**  
> **ब्रह्मतेजोमयं दण्डम् असृजत् पूर्वम् ईश्वरः ॥ ७.१४ ॥**

इदम् आरभ्य द्वादशश्लोकाः दण्डोत्पत्त्यर्थाः । दण्डनामानं **तेजोमयं सर्वभूतगोप्तारं धर्मम् आत्मजम् असृजत् पूर्वं** राजोत्पत्तेः । एतद् उक्तं भवति "दण्डाद् ऋते राजसत्वं नाभिवर्तते तस्मान् नैव दण्डोत्सर्जनेन राजा प्रजा रक्षिष्यति" इति ॥ ७.१४ ॥

_यतश् च-_

> **तस्य सर्वाणि भूतानि स्थावराणि चराणि च ।**  
> **भयाद् भोगाय कल्पन्ते स्वधर्मान् न चलन्ति च ॥ ७.१५ ॥**

जातश् चासौ युक्तो राजसाहाय्ये यस्य भयात् **स्थावराणि** फलच्छायादिभिर् **भोगाय कल्पन्ते**, किं पुनर् अन्ये । यो हि स्थावरो वृक्षो न **भोगाय** कल्पते नियतं तस्य परिशोधनाद्य् आरभते, यतश् च न परिशुद्ध्यते हित्वासाव् अङ्गारीक्रियते, यश् च प्रतिकूलं वर्तते तस्य छेदनमूलोत्पाटनादिभिर् दण्डः प्रणीयते एव । यथा राजमार्गादिजातस्य बीरणस्तंबादेः॥ ७.१५ ॥

> **तं देशकालौ शक्तिं च विद्यां चावेक्ष्य तत्त्वतः ।**  
> **यथार्हतः संप्रणयेन् नरेष्व् अन्यायवृत्तिषु ॥ ७.१६ ॥**

ग्रामारण्यबाह्याभ्यन्तररथ्यादिर् **देशः** । दिवा नक्तं बालो युवा स्थविर इति **कालः** । **शक्तिः** शरीरगतार्थगता च । **विद्या** त्रयी शाङ्गोपाङ्गा । एतदपेक्षया दण्डः प्रणेयः । अन्यथा प्रणीतो ऽनर्थम् उत्पादयति, अर्थं च न करोतीति दण्डस्तुत्यर्थो ऽयम् अनुवादः । दण्डपातनविधिं तूपरिष्टाद् वक्ष्यत्य् अपराधं प्रतिज्ञायेति ॥ ७.१६ ॥

> **स राजा पुरुषो दण्डः स नेता शासिता च सः ।**  
> **चतुर्णाम् आश्रमाणां च धर्मस्य प्रतिभूः स्मृतः ॥ ७.१७ ॥**

**दण्ड** एव **राजा**, तन्निमित्तत्वाद् राजत्वस्य । स एव **पुरुषः**, येन बलीयसो ऽपि पुरुषान् स्त्रीवन् न्यक्क्र्त्वा वशम् आनयति । स नेता यस्मात् तद्भयाद् एव कार्याणि सम्याङ् नीयन्ते । स एव **शासिता** येन तदपेक्षयैव वासना शासनीभवति । स एव **पतिभूर्** वर्णाश्रमव्यतिक्रमे प्रतिभूर् इव प्रतिभूः ॥ ७.१७ ॥

_यतश् चैवम् अतः-_

> **दण्डः शास्ति प्रजाः सर्वा दण्ड एवाभिरक्षति ।**  
> **दण्डः सुप्तेषु जागर्ति दण्डं धर्मं विदुर् बुधाः ॥ ७.१८ ॥**

न शास्त्रं राजा वा शास्ति । सत्य् अपि च शास्त्रे राजनि च **दण्ड**भयाद् एव शासनम् अनुवर्तन्ते वर्णाश्रमिणः । एवं च स **एवाभिरक्षति**, अकार्यकारिभ्य इतरान् । सुप्तेष्व् अपि राजपुरुषेष्व् ऐहिकभयात् परलोकभयाद् वा न यथाकामं प्रवर्तते लोकः ॥ ७.१८ ॥

> **समीक्ष्य स धृतः सम्यक् सर्वा रञ्जयति प्रजाः ।**  
> **असमीक्ष्य प्रणीतस् तु विनाशयति सर्वतः ॥ ७.१९ ॥**

नैतावता मुच्यामहे, असम्यग्धृतः कार्यं न करोतीति । यथैव सम्यग्धृतो **रञ्जयति प्रजाः**, एवम् असम्यग्धृतः सर्वम् एव **विनाशयति** ॥ ७.१९ ॥

> **यदि न प्रणयेद् राजा दण्डं दण्ड्येष्व् अतन्द्रितः ।**  
> **शूले मत्यान् एवापक्ष्यन् दुर्बलान् बलवत्तराः ॥ ७.२० ॥**

न केवलं दण्डप्रणीतौ गुणावाप्तिः, अप्रणीतौ मत्स्यस्य न्यायः प्रवर्तते ॥ ७.२० ॥

> **अद्यात् काकः पुरोषाशं श्वावलिह्याद् धविस् तथा ।**  
> **स्वाम्यं च न स्यात् कस्मिंश्चित् प्रवर्तेताधरोत्तरम् ॥ ७.२१ ॥**

सर्वा धर्माण् (?) । काकश्वादयः ऋद्धिमद्भिः सर्वोत्तमैर् अपि देवैर् दण्डाद् ऋते न शक्यन्ते प्रतिवारयितुम् । किं पुनर् अन्यः । सुहृन्मित्रस्वजनवचनाद् इति ॥ ७.२१ ॥

_एवं च सति-_

> **सर्वो दण्डजितो लोको दुर्लभो हि शुचिर् नरः ।**  
> **दण्डस्य हि भयात् सर्वं जगद् भोगाय कल्पते ॥ ७.२२ ॥**

प्रायण **सर्वो दण्डजित** एव **लोकः**, येन **दुर्लभः** स्वभावशुद्धः, शासनानुवर्ती । तद् एतद् दण्डपातनं यद्य् अपि दुःखोत्पादनं तथापि प्रकल्प्यते शास्त्रेण, येनान्य उपायो धर्मस्थितेर् नास्तीति ॥ ७.२२ ॥

> **देवदानवगन्धर्वा रक्षांसि पतगोरगाः ।**  
> **ते ऽपि भोगाय कल्पन्ते दण्डेनैव निपीडिताः ॥ ७.२३ ॥**

एवम् ईश्वरा अपि सन्तो देवादयो ऽनुग्रहोपघाताभ्याम् । दण्डभयाद् एवानुग्राह्यान् अनुगृह्णन्ति, उपघात्यांश् चोपघ्नन्ति । यदि च दण्डान् न बिभुर् ऐश्वर्याद् यथाकामम् अभिप्रवर्तेरन्, न च प्रवर्तन्ते । अतो मन्यामहे देवादयो ऽपि दण्डभयाद् एव सत्य् अप्य् ऐश्वर्ये यथा कर्मानुग्रहोपघाताभ्यां वर्तन्ते न यथाकामम् इति अतिशयवचनेनैषा दण्डस्तुतिः ॥ ७.२३ ॥

_तथा च-_

> **दुष्येयुः सर्ववर्णाश् च भिद्येरन् सर्वसेतवः ।**  
> **सर्वलोकप्रकोपश् च भवेद् दण्डस्य विभ्रमात् ॥ ७.२४ ॥**

अधार्यमाणे न्यायन् दण्डे वर्णनिमित्ता धर्मा **दुष्येयुः** । ये च धर्मार्थकाम**सेतवः** ते च **भुद्येरन्** । किं बहुना, कः शक्नोति भगवन्तं दण्डं धर्मनामानं व्यवस्थाकारिणं बहुगुणत्वात् स्तोतुम् ॥ ७.२४ ॥

> **यत्र श्यामो लोहिताक्षो दण्डश् चरति पापहा ।**  
> **प्रजास् तत्र न मुह्यन्ते मेता चेत् साधु पश्यति ॥ ७.२५ ॥**

एतद्रूपं मनुष्याणां प्रशस्तम् अभीष्टं चातस् तेनासता रूपकं कृत्वा स्तौति । अथ वा द्विरूपो दण्डः कुःखदो भयदश् चेति । यतस् तस्य द्वाभ्यां रूपाभ्यां स्तूयते भयहेतुत्वं श्यामतया दुःखहेतुत्वं च लोहिताक्षत्वेनेति, देवतारूपं वेदं शास्त्रप्रत्यक्षं यथाभूतम् अनेनानूद्यते । समाप्ता दण्डस्तुतिः ॥ ७.२५ ॥

> **तस्याहुः संप्रणेतारं राजानं सत्यवादिनम् ।**  
> **समीक्ष्य कारिणं प्राज्ञं धर्मकामार्थकोविदम् ॥ ७.२६ ॥**

**तस्य** दण्डस्य प्रणेता जात्या क्षत्रियो ऽभिषेकाद् आधिपत्यप्रभावगुणयुक्तः । **सत्यवादि** नानवस्थितं दण्डं प्रीत्या प्रापयति, द्वेषेण वा वर्धयति । **समीक्ष्य कारी** दण्डावधारेण देशाध्यपेक्षया **प्राज्ञो** देशादीनाम् उत्सर्गापवाददर्शने । **धर्मकामार्थेषु** च पण्डितः तेषाम् अवस्थाविशेषज्ञः समचित्तः । तम् एवंविधं दण्डस्य प्रेणेतारम् आहुः ॥ ७.२६ ॥

_एवंविधश् च-_

> **तं राजा प्रणयन् सम्यक् त्रिवर्गेणाभिवर्धते ।**  
> **कामात्मा विषमः क्षुद्रो दण्डेनैव निहन्यते ॥ ७.२७ ॥**

अदृष्टम् उत्सृज्य दृष्टेन चैनं प्रगुणीकरोति । येन **सम्यक्** प्रणीत एष त्रिवर्गेण प्रणेतारं वर्धयति । कामादिदिषैश् च **दण्डेनैव निहन्यते** ॥ ७.२७ ॥

_यस्माद्-_

> **दण्डो हि सुमहत्तेजो दुर्धरश् चाकृतात्मभिः ।**  
> **धर्माद् धि चलितं हन्ति नृपम् एव सबान्धवम् ॥ ७.२८ ॥**

येषां स्वाभाविको विद्योपनीतश् च विनयस् ते कृतात्मानः । तैर् अयम् शको धारयितुम् । व्परीतं तस्माच् **चलितं दण्द एव सबान्धवं हन्ति** ॥ ७.२८ ॥

> **ततो दुर्गं च राष्ट्रं च लोकं च सचराचरम् ।**  
> **अन्तरिक्षगतांश् चैव मुनीन् देवांश् च पीडयेत् ॥ ७.२९ ॥**

यदि नृपं सबान्धवं हत्वावतिष्ठेत दण्डः किं न लब्धं भवेत् । येन तु नैतावतावतिष्ठेत दण्डः किं न लब्धं भवेत् । येन तु नैतावतावतिष्ठते दुर्गादीन् अपि हन्ति । **अन्तरिक्षगतान्** द्युलोकगतांश् च देवादीन् अपि हन्ति । यस्माद् इतः प्रदानजीवना देवा मुनयश् चैतस्माद् असम्यक्प्रणयनाद् देशादिविप्लवे तदिज्याविच्छेदेन हता एव देवादयो भवन्ति, येभ्यो न प्रदीयते । तथा च पौराणिकाः-

> वर्णाश्रमेभ्यस् त्व् इज्या तु लोके ऽस्मिन् या प्रवर्तते ।  
> सर्वासां देवयोनीनां स्थितिहेतुः स वै स्मृतः ॥ इति ।  
> **सो ऽसहायेन् मूढेन लुब्धेनाकृतबुद्धिना ।**  
> **न शक्यो न्यायतो नेतुं सक्तेन विषयेषु च ॥ ७.३० ॥**

यस्माद् दण्डो दुष्प्रणीतो दृष्टम् अदृष्टं च हन्ति, अतो **ऽसहायेन मूढेन लुब्धेनाकृतबुद्धिना** विषयातिसेविनेति पञ्चभिर् एतैर् दोषैर् युक्तेन्**आशक्यो नेतुम्** । ॥ ७.३० ॥

_एतद् विपरीतैश् च पञ्चभिर् गुणैर् युक्तेनासौ शक्यो नेतुम्, यतस् तत्प्रदर्शनायेदम् उच्यते-_

> **शुचिना सत्यसंधेन यथाशास्त्रानुसारिणा ।**  
> **दण्डः प्रणयितुं शक्यस् सुसहायेन धीमता ॥ ७.३१ ॥**

**शुचिना** जितेन्द्रियेण, **सत्यसंधेन** प्रकरणाद् अलुब्धेन, **यथाशस्त्रानुसारिणा** अमूढेन, **सुसहायेन** नासहायेन मूर्खसहायेन वा, **धीमता** कृतशास्त्रप्रज्ञेन स्मृतिमता वा ॥ ७.३१ ॥

_एवंविधश् च सन् राजा-_

> **स्वराष्ट्रे न्यायवृत्तः स्याद् भृशदण्डश् च शत्रुषु ।**  
> **सुहृत्स्व् अजिह्मः स्निग्धेषु ब्राह्मणेषु क्षमान्वितः ॥ ७.३२ ॥**

परराष्ट्रे तीक्ष्णदण्डतोच्यते, शौर्यप्रज्ञापनार्थम् । समानाभ्युदयप्रत्यवायः **सुहृद्**, यस्य कार्यानपेक्षं सुहृत्त्वं स **स्निग्धः** । तस्मिन् न कुटिलवृत्तिर्, अन्यस्मिंस् तु कार्यापेक्षया कुटिलवृत्तिर् अपि स्यात् । **ब्राह्मणेषु क्षमान्वितः** नियच्छन्न् अपि दण्डेन ब्राह्मणान् अकार्यकारिणः क्षमापूर्वं नियच्छेन् न तु क्रोधेन सहसैव च ॥ ७.३२ ॥

> **एवंवृत्तस्य नृपतेः शिलोच्छेनापि (?) जीवतः ।**  
> **विस्तीर्यते यशो लोके तैलबिन्दुर् इवाम्भसि ॥ ७.३३ ॥**

**एवंवृत्तस्य** राज्ञो ऽन्तरेणापि कोशं केवलेनैव सम्यग्दण्डप्रणयनेन **विस्तीर्यते** राजयशः, येन शक्नोति परराष्ट्राण्य् अप्य् आत्मीकर्तुं परिपालयितुं च ॥ ७.३३ ॥

> **अतस् तु विपरीतस्य नृपतेर् अजितात्मनः ।**  
> **संक्षिप्यते यशो लोके घृतबिन्दुर् इवाम्भसि ॥ ७.३४ ॥**

**अतो विपरीतस्य** राष्ट्रम् अपि संकुचति निर्गुणत्वात्, कुतो ऽन्यद् भविष्यति । सैषा दण्डप्रणयनस्तुतिः समाप्ता ॥ ७.३४ ॥

_कस्मात् पुनर् एतद् एवम् । यद्माद् एवंगुण एव-_

> **स्वे स्वे धर्मे निविष्टानां सर्वेषाम् अनुपूर्वशः ।**  
> **वर्णानाम् आश्रमाणां च राजा सृष्टो ऽभिरक्षिता ॥ ७.३५ ॥**

उपन्यासार्थम् उत्तरविवक्षार्थं चेदम् उक्तम् अप् सद् उच्यते ॥ ७.३५ ॥

> **तेन यद् यत् सभृत्येन कर्तव्यं रक्षता प्रजाः ।**  
> **तत् तद् वो ऽहं प्रवक्ष्यामि यथावद् अनुपूर्वशः ॥ ७.३६ ॥**

श्रोतॄणाम् अवधानार्थः श्लोकः ॥ ७.३६ ॥

> **ब्राह्मणान् पर्युपासीत प्रातर् उत्थाय पार्थिवः ।**  
> **त्रैविद्यवृद्धान् विदुषस् तिष्ठेत् तेषां च शासने ॥ ७.३७ ॥**

त्रयो ऽवयवा अस्येति त्रयी । तस्यां ग्रन्थार्थयोर् वृद्धास् ते **त्रैविद्यवृद्धाः**, तान् । अथ वा त्रैविद्याध्यायिनस् त्रैविद्यवृद्धाश् च वयस्थप्रज्ञया च त्रैविद्यवृद्धा, ये आन्वीक्षिक्यां दण्डनीत्यां च स्वभिविनीतास् ते विद्वांसः तान् **विदुषः प्रातर् उत्थायोपासीता**नन्यचित्तः । यच् च ते ब्रूयुस् तच् चाविशङ्कितं कुर्यान् न हि ते किंचिद् अहितं राज्ञो वक्ष्यन्ति परमधार्मिकत्वात् ॥ ७.३७ ॥

> **वृद्धांश् च नित्यं सेवेत विप्रान् वेदविदः शुचीन् ।**  
> **वृद्धसेवी हि सततं रक्षोभिर् अपि पूज्यते ॥ ७.३८ ॥**

इमान् अपरान् विद्यावृद्धान् ब्राह्मणान् धर्मायैव केवलाय सेवेत । येन **वृद्धसेवी** न केवलं धर्मेण युज्यते, लोके ऽपि च विश्वसनीयतमो भवति । अतश् च **रक्षोभिर् अपि पूज्यते** इत्य् उच्यते ॥ ७.३८ ॥

> **तेभ्यो ऽधिगच्छेद् विनयं विनीतात्मापि नित्यशः ।**  
> **विनीतात्मा हि नृपतिर् न विनश्यति कर्हिचित् ॥ ७.३९ ॥**

विनयो हि द्विविधः- वाभाविकः आधेयश् च । शुश्रूषादिगुणयुक्तं च विद्या विनयति । अतो यद्य् अपि स्वभावतो विनीतात्मा भवेत्, तथाप्य् अभ्यासेन पाटवं जनयेत् । कस्मात् । पुनर् इयान् विनयाधाने यत्न आस्थीयते ॥ ७.३९ ॥

_येन-_

> **बहवो ऽविनयान् नष्टा राजानः सुपरिग्रहाः ।**  
> **वनस्थाश् चैव राज्यानि विनयात् प्रतिपेदिरे ॥ ७.४० ॥**

उभयतोपदेशो हि विनयाधानादरार्थः ॥ ७.४० ॥

_तानिदानीं (?) दर्शयति-_

> **वेनो विनष्टो ऽविनयान् नहुषश् चैव पर्थिवः ।**  
> **सुदाः पैजवनश् चैव सुमुखि निमिर् एव च ॥ ७.४१ ॥**  
> **पृथुस् तु विनयाद् राज्यं प्राप्तवान् मनुर् एव च ।**  
> **कुबेरश् च धनैश्वर्यं ब्राह्मण्यं चैव गाधिजः ॥ ७.४२ ॥**

त्रिभिः शॢओकैर् विनयस्य प्रत्यक्षफलतां वेनादिदृष्टान्तैर् दर्शयति विनयाधानप्ररोचनाय ॥ ७.४२ ॥

_एवं च सत्य् आहितविनयो राजा-_

> **त्रैविद्येभ्यस् त्रयीं विद्यां दण्डनीतिं च शास्वतीम् ।**  
> **आन्वीक्षिकीं चात्मविद्यां वार्तारंभांश् च लोकतः ॥ ७.४३ ॥**

अधिगच्छेद् इति वर्तते । **त्रैविद्येभ्यो** वेदाधिगमस्योक्तत्वाद् ब्रह्मचार्यवस्थायाम् एव तदर्थाधिगमार्थो ऽयं पुनर् आरम्भः सामर्थ्याद् वेदितव्यः । अनधिगताधिगमार्थो वा व्रतस्नातकपक्षे दण्डनीत्युपदिदिक्षया वा पुनर् अस्योपदेशो दृष्टान्तार्थवादार्थः । एवं दण्डनीतिविद्भ्यो **दण्डनीतिम्** अधिगच्छेत् । **शाश्वतीम्** इति स्तुतिपरम् एतत् । दन्डनीतेर् वेदवद् [आनन्त्यं नास्ति] । यद्य् अपि च दण्डनीत्याश्रयं सर्वं शक्यते लोकतो ग्रहीतुम्, दृष्टोपायसाध्यत्वात् तस्य, तथाप्य् अबुद्धा न प्रतिपद्येरन्, बुद्धाश् च दण्डपातने नियमेन वर्तेरन् । लोभान् परित्यज्यादृष्टम् अस्याङ्कनम् अस्य विवासनम् । इयांश् च पुनर् अयम् अस्य दण्ड इतीष्यते च नियमो, दृष्टप्रयोजनत्वान् नियमस्मृतेः । अतो राज्ञा **दण्डनीतिर्** अवश्यम् अध्येतव्या । **आन्वीक्षिकीं चात्मविदां** तद्विद्भ्यः । एवं च सत्य् अयं तयाहिततत्त्वविज्ञानो ऽभ्युदयोपनिपातापक्रमकालेषु हर्षविषादविकारोपशमप्रयोजनम् अध्यात्मप्रसंख्यानम् अवाप्य न राज्यतन्त्रं परिहापयिष्यति । प्रज्ञावाक्यक्रियावैशारद्यं चास्या जायते, आन्वीक्षिक्यधिगमे तच् चास्यागमिके विधौ सामन्तदूतसंवादादिषु सप्रयोजनं भवति । **वार्तारंभांश् च** कोशोपचयहेतून् **लोकतो** **ऽधिगच्छेद्** इति वर्तते ॥ ७.४३ ॥

_आहितविद्याविनयश् चायं राजा प्रयत्नतः,_

> **इन्द्रियाणां जये योगं समातिष्ठेद् दिवानिशम् ।**  
> **जितेन्द्रियस् तु शक्नोति वशे स्थापयितुं प्रजाः ॥ ७.४४ ॥**

श्रोत्रादीनां शब्दादिषु यथाशास्त्रं प्रवृत्तिर् इन्द्रियजयः । स च वर्णधर्मेषूक्तो [मुख्यो विनय इति पुनर् इहोपदिष्टः] ॥ ७.४४ ॥

_कथं नामायं जितेन्द्रियः ।_

> **दश कामसमुत्तानि तथाष्टौ क्रोधजानि च ।**  
> **व्यसनानि दुरन्तानि प्रयत्नेन विवर्जयेत् ॥ ७.४५ ॥**

कामक्रोधसमुत्थयोर् दुःखयोर् उपन्यासस् त्यागार्थः, कामक्रोधपरित्यागेन । तत्त्यागश् चेन्द्रियजयेनेत्य् उक्तम् । बलाबलम् अधुना व्यसनवर्गस्योच्यते, आदरार्थम् । कथं नामायं गुरुतरं व्यसनवर्गम् आदरेण जह्यात् ॥ ७.४५ ॥

> **कामजेषु प्रसक्तस् तु व्यसनेषु महीपतिः ।**  
> **वियुज्यते ऽर्थधर्माभ्यां क्रोधजेष्व् आत्मनैव तु ॥ ७.४६ ॥**

अनयोस् तु वर्गयोः **कामजेषु प्रसक्तः** पानद्यूतगीतनृत्तवादित्रादिषु **अर्थधर्माभ्यां वियुज्यते**, येनार्थधर्माभ्याम् अविरोदेन नैषा प्रवृत्तिः संभवति । **क्रोधजेष** तु पैशुनसाहसादौ वर्तमानो द्वेष्यभावम् उपगतो नियतम् उच्छिद्यते ॥ ७.४६ ॥

> **मृगयाक्षो दिवास्वप्नः परिवादः स्त्रियो मदः।**  
> **तौर्यत्रिको वृथाट्या च कामजो दशको गणः ॥ ७.४७ ॥**

**कामज** इत् कामाद् इच्छातो जातो विशिष्टकामार्थो वा । स च यः सुखोपभोगार्थो जायते । पूर्वानुभूतविषयानुचिन्तनसुखाद् वा कामपराणां जायते । येनातः कामज इत्य् उच्यते **दशको गणः** । कामजव्यसनवर्गस्वरूपनिर्देशो मृगयादिः । यानं **मृगया** । **दिवास्वप्नः** कर्मानुष्ठानकाले कर्मस्व् अव्यापारः । **परिवादस्** त्व् अमात्यादीनां क्रियमाणः स्वतन्त्रविरोधी संपद्येत,सर्वो हि पृष्टमांसभक्षणे क्रियमाणे राजकार्यषु न सम्यग् वर्तते, प्रशिथिलमानतया । अपरिवाद्यानां च परिवादे प्रसिद्धो दर्मविरोधः । **स्त्रियो मद** इत्य् एतद् द्वयं प्रतीतम् । **तौर्यत्रिको** नृत्तगीतवादित्राणि । **वृथाट्या** अप्रयोजनम् अटनम् । धर्मार्थसुखरहितम् ईषत्प्रयोजनं वा । एवं च सति सर्वम् एतद् राज्ञो ऽर्थविरोधेन वर्तते । अतो ऽस्य कामजव्यसनवर्गस्य परिहर्तव्यतयोपदेशो युक्ततरः ॥ ७.४७ ॥

> **पैशुनं साहसं द्रोह ईर्ष्यासूयार्थदूषणम् । **  
> **वाग्दण्डजं च पारुष्यं क्रोधजो ऽपि गणो ऽष्टकः ॥ ७.४८ ॥**

**पैशुनं** हेडकत्वं तच् च क्रोधात् क्रियते । एवं **साहसं** च । तच् च साधोर् नीचे कर्मणि नियोगः, कर्मोपरोधो वा निष्कारणम् । **द्रोह** उपांशुवधः, तन्त्रोपरोधो वा जीवत एव । **ईर्ष्या** विषयसाधारणत्वव्यावृत्तीच्छा । **असूया** परतुणोपघातार्था वाक्प्रवृत्तिश् चेष्टा वा, जिह्विकाधरविक्षेपहस्ताभिनयैः । **अर्थदूषणम्** अदानम् अपहरणं वा । **वाग्दण्डजपारुष्यं** प्रसिद्धार्थम् । एवं **क्रोधजो ऽपि गणो ऽष्टकः** ॥ ७.४८ ॥

> **द्वयोर् अप्य् एतयोर् मूलं यं सर्वे कवयो विदुः ।**  
> **तं यत्नेन यजेल् लोभं तज्जौ ह्य् एतौ गणाव् उभौ ॥ ७.४९ ॥**

स्त्र्यादिषु लुब्धः कामजं गणं सेवते । प्रतिहतस्य च तत्र क्रोध इति । स एवम् अयं **लोभः** कामक्रोधयोः व्यसनवर्गयोः मूलम् उच्यते । उपदेशप्रयोजनं तु तत्त्यागे व्यसनवर्गद्वयाभावः प्रदर्शितो यथा स्यात् कारणाभावात् । अथ वान्यायेन परद्रव्यादानं लोभात् क्रियते, मृगयायां च वर्तमानः स्वतन्त्रावसादाद् अवश्यम् अन्यायेन परद्रव्याण्य् आदत्ते । यश् च मृगयापरित्यागे वर्तते, अवश्यम् असौ स्वतन्त्रसिद्ध्यर्थं कोशोपचयहेत्वनुष्ठाने यतेत, तत्र च व्यापृतस्य मृगयायाम् अप्रवृत्तिः । एवं दिवास्वप्नादिषु अपि व्याख्येयम् । अक्षेषु तु प्रसिद्दैव लोभात् प्रवृत्तिः । एवं क्रोधजेष्व् अपि पैशुनादिषु वर्तमानो लुब्ध एवान्तं गच्छति । केवलेन तु क्रोधेन प्रवर्तमानः स्वल्पके वा विआशे ऽवतिष्ठते, उपशमं वा गच्छति । व्यसनवर्गद्वयासेविनः कार्यसामान्याद् वा लोभस्य द्वयोर् अप्य् एतयोर् व्यसनवर्गयोर् मूलं लोभ उच्यते । यथाश्रुतार्थासंभवाद् इतरत्र च सामर्थ्यात् सो ऽयम् अत्र निन्दातिशयः, परित्यागादरार्थो राज्यतन्त्रसिद्धय इति ॥ ७.४९ ॥

> **पानम् अक्षाः स्त्रियश् चैव मृगया च यथाक्रमम् ।**  
> **एतत् कष्टतरं विद्याच् चतुष्कं कामजे गणे ॥ ७.५० ॥**

दिवास्वप्नादिभ्यो ऽयं चतुष्को कष्टतर इति प्रसिद्धम् इतीदं व्याख्येयम् ॥ ७.५० ॥

> **दण्डस्य पातनं चैव वाक्पारुष्यार्थदूषणे ।**  
> **क्रोधजे ऽपि गणे विद्यात् कष्टम् एतत् त्रिकं सदा ॥ ७.५१ ॥**

अयम् अपि त्रिको गणः पैशुनादिभ्यः पापीयान् इति सुप्रतीतम् ॥ ७.५१ ॥

> **सप्तकस्यास्य वर्गस्य सर्वत्रैवानुषङ्गिणः ।**  
> **पूर्वं पूर्वं गुरुतरं विद्याद् व्यसनम् आत्मवान् ॥ ७.५२ ॥**

पानद्यूतयोः पानं गरीयः । तत्र हि संज्ञाप्रणाशः, अनुमत्तस्योन्मत्तत्वम् अप्रेतस्य प्रेतत्वं [कौपीनदर्शनं] श्रुतप्रञाप्रहाणं मित्रहानिः सद्भिर् वियोगः, असद्भिश् च प्रयोगः, गीतादिषु चार्थघ्नेषु प्रसङ्गः, रहस्यमन्त्रप्रकाशं मदवेगेनेति पानदोषाः । द्यूते तु जितम् एवाक्षविदुषा अनक्षज्ञस्यापि पाक्षिकः पराजयः । द्यूतस्त्रीव्यसनयोश् च द्यूतं गरीयः । येन तद् एव जितद्रव्यं तस्याप्य् [आमिषं] भवति, तथा तन्निमित्तो वैरानुबन्धः । जयः साधारणः केवलः पराजयो ऽनुभक्तनाशः । मूत्रपुरीषवेगधारणाच् च शरीरतन्त्रशैथिल्यं व्याधिनिदानम् आसेवनेन क्षुद्रादिभिश् च पीडातिशयेन । मातर्य् अपि च मृतायां दीव्यत्य् एव कितवः, कृच्छ्रेषु च पृच्छ्यमानः सुहृद्भिर् अपि कुप्यतीति द्यूतदोषाः । स्त्रीव्यसने त्व् अपत्योत्पत्तिः, प्रतिकर्मभोजनभूयिष्ट्गम् (?) अनुसवनं धर्मार्थपरिग्रहः । शक्या च स्त्री राजहिते नियोक्तुम् अपवाहयितुं वा । स्त्रीमृगयाव्यसनयोः स्त्रीव्यसनं गरीयः । अदर्शनं कार्याणाम्, स्त्रीव्यसनासङ्गेषु राजकार्येषु निर्वेदः । कालातिपातनम् । धर्मलोपः । पानदोषानुबन्धः । अर्थघेषु च नृत्तादिषु प्रसङ्ग इति । मृगायां तु व्यायामः पित्तश्लेषमेधःस्वेदादिनाशः । चले स्थिरे च काले लक्षपरिचयः । प्रहरणवैशारद्योपजननं ग्राम्यजनपरिचयश् चेति । एवं कामजस्य चतुष्कस्य स्ववर्गे पूर्वं पूर्वं पापीयः । ततस् तेषां पूर्वं पूर्वं यत्नतः परिहरेत् । क्रोधजस्य तु त्रिकस्य दण्डपातनवाक्पारुष्ययोर् दण्डपातनं गरीयः । दण्डपातने हि शरीरविनाशाद् अशक्यं प्रतिसन्धानम्, वाक्पारुष्ये त्व् अमर्षजः क्रोधाग्निः शक्यते दानमानाम्भोभिः शमयितुम् । वाक्पारुष्यार्थदूषणयोर् वाक्पारुष्यं गरीयः । तेजस्विनो हि परुषवचनस्य चित्तसंक्षोभे भेषजं नासादयन्ति । तथा च प्रवादः-

> स्थिरं स्वाधिम् इतं गाढं भित्त्वास्तिसंप्रवेशित   
> निःशल्यम् अङ्गान् कृन्तन्ति न वाचो हृदयाद् अपि ॥  
> संरोहति शरैर् विद्धं वनं परशुना हतम्  
> वाचा दुरुक्तं बीभत्सं न रोहति परिक्षतम् ॥

भाग्यायत्तत्वाद् अर्थस्य च तेजस्विनो ऽर्थदूषणं न गणयन्ति । एवम् एवास्यापि क्रोधजस्य त्रिकस्य पूर्वं पूर्वं गरीय इति व्याख्यातम् ॥ ७.५२ ॥

> **व्यसनस्य च मृत्योश् च व्यसनं कष्टम् उच्यते ।**  
> **व्यसन्य् अधो हि व्रजति स्वर्यात्य् अव्यसनी मृतः ॥ ७.५३ ॥**

व्यसननिन्देयं सामान्यतस् तत्परिहारार्थम् । यद्य् अपि मृत्युव्यसने सर्वहरे, तथाप्य् अयम् अनयोर् विशेषः- मृत्युर् अस्मिन्न् एव लोके सर्वहरः, व्यसनं पुनर् उभयोर् अपि लोकयोर् इति । अथ वा यथाश्रुत एवास्य श्लोकस्यार्थो वचनीयः । एवं च ब्रुवता कामक्रोधजानां पुरुषधर्माणां व्यसनीभूतानां प्रतिषेध उक्तो भवति, न त्व् ईषद् आसेवनेन । येनाभ्यस्यामाना ह्य् एते व्यसनीभूता धर्मार्थप्राणहरा भवन्ति राज्यतन्त्रशैथिल्यन् । अपि चात्यन्तासेवनम् अप्य् उक्तम्, राज्ञ शक्यं चेति । यतो व्यसनाख्यानाम् एषां प्रतिषेधः । एवम् अव्यसनस्य राज्ञो गुणवत्सहायसंपदर्थम् अमात्यलक्षणम् इदम् अधुनोच्यते ॥ ७.५३ ॥

> **मौलाञ् छास्त्रविदः शूरांल् लब्धलक्षान् कुलोद्गतान् ।**  
> **सचिवान् सप्त वाष्टौ वा प्रकुर्वीत परीक्षितान् ॥ ७.५४ ॥**

[मूलम्] अन्वयम्, अन्वयागता जानपदाश् च **मौलाः** । **शास्त्रविद्**ग्रहणेन तु सर्वे ऽमात्यगुणा गृह्यन्ते, सामर्थ्यात् । तद् यथा प्राज्ञः स्ववग्रहः धारयिष्णुर् दक्षो वाग्मी प्रगल्भः प्रतिपत्तिमान् उत्साहप्रभावयुक्तः क्लेशसहः शुचिर् मैत्रः शीलबलार्योग[सत्त्व]युक्तः स्तम्भचापलहीनस् [संप्रियो] वैरा[णाम् अकर्तेत्य् अमात्यसंपत् । **शूर**शब्देन राजका]र्येषु शरीरकलत्रापत्यधनादिष्व् अपि निरपेक्षो गम्यते । अथ वा प्रसिद्ध्यपेक्ष एवास्यार्थः । **लब्धलक्ष**ग्रहणेन च परिदृष्टाभ्यस्ततत्कर्मा गृह्यते । [कुलोद्गता हि सामान्यतो ऽका]र्येषु न प्रवर्तन्ते । **सचिव**शब्दः सहायपर्यायः । **सप्ताष्ट**ग्रहणं नियमार्थम् । येनाल्पानाम् एकचित्ततादोषः, बहूनां मन्त्रभेदः पक्षवि[भागत् [?] । **सुपरीक्षितान्** इति धर्मार्थकामभयोपधाभिः । सेयं परी]क्षोच्यते । पुरोहितः स्वल्पे कार्ये राज्ञा व्याजेनाक्षिप्तो ऽमृष्यमाणः सशपथम् एकैकम् अमात्यम् उपजपेत् । "अधार्मिको ऽयं रा[जा] । साधु धार्मिकम् एकं कुलीनम् अवरुद्धम् एकप्रग्रहं सामन्तम् आटविकं वा प्रतिपादयामः । अन्यभ्यश् च मन्त्रिभ्य एतद् रोचते । भवतस् तु कथम्" इति । प्रत्याख्याने धर्मोपधाशुद्धः । सेनापतिर् असत्प्रतिग्रहेणावक्षिप्तो राज्ञा सर्वप्रत्यक्षं बहुनार्थसंप्रदानेनाप्तपुरुषैर् एकैकम् अमात्यम् उपजपेद् राजविनाशाय । "एतच् च सर्वमन्त्रिभ्यो रोचते, अथ कथं भवतः" इति । प्रत्याख्याने ऽर्थोपधाशुद्धः । परिव्राजिकान्तःपुरे लब्धविश्वासा एकैकम् अमात्यम् उपजपेद् "राजमहिषी भवन्तं कामयते तत्कृतसमागमोपाया च" [इति प्रत्याख्यान (?) कामोपधाशुद्धः । राजप्रयुक्ता एव केचित् पुरुषाः प्रवादम् आविष्कुर्युः, "कृतसमयैर् अमात्याइ राजा हन्यते" इति । उपलब्धप्रवाद] आप्तपुरुषः कश्चिद् अमात्येषु मन्त्रम् अवश्रावयेद् "इमं प्रवादम् उपश्रुत्य भवतां निग्रहो राज्ञावधृतः" इति । तेषाम् एव चान्यतमः कृतसंवित्कः प्रत्येकं तान् राजामात्येषूत्साहयेत् । तत्र ये प्रत्याचक्षते ते भयोपधाशुद्धाः ।

> अथ वा **मौलांस्** तावत् कुर्याद् अर्थसमाहर्तॄन् संनिधातॄन् अर्थव्यवहारिणः । **शास्त्रविदः** कुर्यात् प्रज्ञासचिवान् । **शूरांस्** तु दण्डातिशयव्यवहारिणः कुर्यात् । सर्वांश् चैतान् **लब्धलक्षान्** दृष्टशौचानुरागसामर्थ्यान् इत्य् अर्थः । **कुलोद्गतान्** इति चैतत् सर्वेषां पूर्वविशेषणम् । **सचिवान् सप्त वाष्टौ वेति** यथा संभवं राजकार्येषु प्रसमीक्ष्य कुर्यात् । **सुपरीक्षितान्** इति चैतत् सर्वामात्यविशेषणम् । कथम् । प्रणिधिभिः सर्वोपधाशुद्धान् इत्य् अर्थः। इयं परीक्षा राजविषयाद् अन्यत्र, न तु पूर्ववत् । इतरथा ह्य् एतद् एव शुद्धिभेदे हेतुः स्यात् । अमात्यानां व्युत्पत्ताव् अमात्या नानाकर्मप्रयोजना राज्ञा परिगृह्यन्ते ॥ ७.५४ ॥ 

_यस्मात्_,

> **अपि यत् सुकरं कर्म तद् अप्य् एकेन दुष्करम् ।**  
> **विशेषतो ऽसहायेन किम् उ राज्यं महोदयम् ॥ ७.५५ ॥**

एवं च सति मन्त्रिणाम् अविधानाद् अन्यत्रैत एव यथासंभवं राज्ञो मन्त्रिणः स्युः । तथा च कृत्वोक्तम् एवेति ॥ ७.५५

_तत्र ये तेषां मन्त्रिसचिवः,_

> **तैः सार्धं चिन्तयेन् नित्यं सामान्यं संधिविग्रहम् ।**  
> **स्थानं समुदयं गुप्तिं लब्धप्रशमनानि च ॥ ७.५६ ॥**

तैः सह संधिव्ग्रहादौ षाड्गुण्ये सामान्यं गुणदोषबलाबलं विचारयेत् । स नातिरहस्यम् । यत् त्व् इदं कर्तव्यावधारणं परमरहस्यं तत् स्वचित्तेनैव व्यवस्येत् । एवम् अस्य राज्ञः परप्रणेयता न भवति । किं चान्यत् **स्थानं तैस् सार्धं चिन्तयेद्** इति वर्तते । तत् पुनश् चतुर्विधम्- दण्डकोशपुरराष्ट्राणि । तत्र दण्डो हस्त्यश्वरथपदातयः । तेषां प्रतिकर्मपोषणरक्षणादि चिन्त्यम् । तथा कोशस्य हेमरूप्यबाहुल्यम् आयव्ययरक्षणानि च चिन्त्यानि । तथा राष्ट्रस्य देशप्रयायस्य स्वाजीव आत्मसंधारणः परसंधारणो, आपदि स्वारक्ष्यः, पशव्यः शत्रुद्वेषि सीताप्रायो गुप्तगोचरः, पशुमान् अदेवमातृकः, आपदि च दण्डकरसह इत्य् एवमादि चिन्त्यम् । पुरस्य वक्ष्यति- तत् स्याद् आयुधसंपन्न इत्य् एवमादि ।

> अथ वा **स्थानं** स्वदेशाद् अप्रच्यवनम् । एवं समुदयाश् चिन्त्याः । ते च कृषिर् व्रजो गुल्मस्थानं वणिक्पथः शुल्कदण्ड इत्य् एवमादयः । **गुप्तिं** स्वराष्ट्रगतां वक्ष्यति । **लब्धप्रशमनानि** देवताश्रमविद्व्यावतां धार्मिकाणां च शूराणां च दानमानत्यागायोगः । उचितानां चाभ्यनुज्ञानम् । सर्वबन्धनमोक्षः । अनुग्रहो दीनानाथव्याधितानाम् । उत्सवानां चापूर्वाणां प्रव[र्तनं, प्रवृत्तानाम् अनुवृत्तिः । यच् च कोश]दण्डोपघातकम् अधार्मिकं वा चारित्रं तद् अपनीय धर्मव्यवहारं स्थापयेत् । आह च- "चारित्रम् [अकृतं धर्म्यं कृतं चान्यैः प्रवर्तयेत्, प्रवर्तयेन् न चाधर्म्यं कृतं चान्यैर् निवर्तयेत्" इति । एवं] स्थानादीनि चिन्त्यानि ॥ ७.५६ ॥  
> **तेषां स्वं स्वम् अभिप्रायम् उपलभ्य पृथक् पृथक् ।**  
> **स्मस्तानां च कार्येषु विदध्याद् धितम् आत्मनः ॥ ७.५७ ॥**

परतः प्रज्ञाम् उपादित्समानस् तान् मन्त्रि[ण एकैकशः पृच्छेत्] समस्तांश् च । यत्कारणं कश्चिद् धि पुरुषः परिषद्य् अप्रतिभानवान् भवति, रहसि च प्रगल्भः परिषदि च घट्टितप्रज्ञो भवति । यतस् तान् अपक्ष्योभयथा पृच्छेत् । ते यद् उक्तवन्तस् तद् व्यवस्येत्, तदन्यतमोपदिष्टं यावद् अप्रत्यनीकं निर्दोषं च ॥ ७.५७ ॥

> **सर्वेषां तु विशिष्टेन ब्राह्मणेन विपश्चिता ।**  
> **मन्त्रयेत परं मन्त्रं राजा षाङ्गुण्यसंयुतम् [?] ॥ ७.५८ ॥**

अधिकतरप्रज्ञो हि ब्राह्मणो धार्मिकत्वाच् च निर्दोषतया विश्वसनीयः ॥ ७.५८ ॥

_एवं च सति,_

> **नित्यं तस्मिन् समाश्वस्तः सर्वकार्याणि निक्षिपेत् ।**  
> **तेन सार्धं विनिश्चित्य ततः कर्म समाचरेत् ॥ ७.५९ ॥**  
> **अन्यान् अपि प्रकुर्वीत शुचीन् प्राज्ञान् अवस्थितान् ।**  
> **सम्यग् अर्थसमाहर्तॄन् अमात्यान् सुपरीक्षितान् ॥ ७.६० ॥**

मन्त्रिगुणयुक्तान् एतान् अपि कुर्यात् सर्वोपधाभिदृष्टतया च **सुपरीक्षितान्** । **अर्थसअमाहर्तॄन्** संनिधातॄन् [सप्ताष्टौ] वा संख्यानियमापवादो ऽयं राजसहायानाम् उच्यते ॥ ७.६० ॥

> **निवर्तेतास्य यावद्भिर् इतिकर्तव्यता नृभिः ।**  
> **तावतो ऽतन्द्रितान् दक्षान् प्रकुर्वीत विचक्षणान् ॥ ७.६१ ॥**

कार्यपरिमाणेनाइषां राज्ञः सचिवानां संग्रहः स्यात् । यत्कारणं कार्यसमावेशाद् अन्येनोपयोगेन हि कश्चिद् विषादं गच्छेत्, समर्थो ऽपि च प्रमाद्यति ॥ ७.६१ ॥

> **तेषाम् अर्थे नियुञ्जीत शूरान् दक्षान् कुलोद्गतान् ।**  
> **शुचीन् आकरकर्मान्ते भीरून् अन्तर्निवेशने ॥ ७.६२ ॥**

**तेषाम् अर्थे** शुचयो ऽर्थस्यायव्यययोः स्थाप्याः । दृष्टकर्मतयाविषादिनः **शूरा** बलाध्यक्षा भीरवस् तु भोजनादौ नियोक्तव्याः । सर्वे चैते **दक्षाः** कर्याः, ते हि द्वन्द्वोपनिपातान् अपरिगणय्योत्थानशीलतया स्वामिनः कार्यकालं नातिपातयन्ति ॥ ७.६२ ॥

> **दूतं चैव प्रकुर्वीत सर्वशास्त्रविशारदम् ।**  
> **इङ्गिताकारचेष्टज्ञं शुचिं दक्षं कुलोद्गतम् ॥ ७.६३ ॥**

**दूतो** ऽमात्यगुणसंपदुपेतः कार्यः, **सर्वशास्त्रविशारदो**पदेशात् । इमाश् **चेङ्गिताकारचेष्टा** दूतेनावश्यं वेदितव्याः । परविषये राज्ञः । तत्र संधित्सत इमानीङ्गितानि दूतस्यादरेण सम्प्[अरिग्रहः, विश्वसनम्, मुहुः संपूजनम्, तद्वाक्यस्य चानसूयाभिनन्दनम् । एतान्य् एव विपर्यस्तानि विजिघृक्षतः । **आकारः** खलु शरीरगतः, म्लानमुखता वर्णविपर्ययः । तूष्णींभावो दीर्घोष्णनिश्वासादिः शरीरविकारो दैन्यं सूचयति । प्रसन्नमुखता वाक्यवैशारद्यं शरीरसंस्कार इत्य् एवमादि हर्षम् सूचयति । चेष्टासु कर्मस्व् अनभ्युत्थानं दैन्यम् आविष्करोति कार्यव्यापद्विषादानुगतम्, अभ्युत्थानं पुनर् हर्षं विपर्यये । **शुचित्वम्** अस्य दूतस्य स्त्रीगते ऽर्थगते [च] । स च विशेषेणोपदिश्यते । स्त्रीसंबन्धे मन्त्रभेदः परिभवश् चार्थग्रहणे कार्यहानिः । **कुलोद्गत**प्रयोजनम् उक्तम् ॥ ७.६३ ॥

_कस्य पुनर् हेतोर् आदरेण दूतलक्षणम् इदं कथ्यते, यस्मात् ।_

> **अनुरक्तः शुचिर् दक्षः स्मृतिमान् देशकालवित् ।**  
> **वपुष्मान् वीतभीर् वाग्मी दूतो राज्ञः प्रशस्यते ॥ ७.६४ ॥**

**अनुरक्तो** ऽहार्यो भवति । **शुचिर्** अर्थे स्त्रीषु चाभेद्यो भवति । **दक्षो** देशकालौ नातिक्रामति । **स्मृतिमान्** स्वामिसंदेशम् अपरिमुषितस्मृतिप्रसङ्गेन कथयति । **देशकालवित्** सर्वत्र कार्यसाधकः । **वपुष्मान्** अनाधृष्यो भवति, प्रियदर्शनत्वाच् च ग्राह्यवाक् । **वीतभीः** स्वामिसंदेशं परुषम् अप्य् अवितथम् आचष्टे । पौनः पुन्येन । **वाग्मी** संदेशस्योत्तरप्रतिवचनसमर्थो भवति । किमर्थम् अयं दूतलक्षणादरोपदेश एवं क्रियते ॥ ७.६४ ॥

> **अमात्ये दण्ड आयत्तो दण्डे वैनयिकी क्रिया ।**  
> **नृपतौ कोशराष्ट्रे तु दूते संधिविपर्ययौ ॥ ७.६५ ॥**

यथा बलाधिकृते हस्त्यश्वादिबलम् **आ[यत्तम्** । । । राजसमुद्यमेन राष्ट्रम् अ]भिप्रायेण वर्धते, तद् उपेक्षया च क्षीयते । एवं **दूते** संधिविग्रहाव् आयत्ताव् इत् भूतार्थसंबन्धेनैषा दूतस्तुतिः । यतश् चैतद् एव मतम् ॥ ७.६५ ॥

> **दूत एव [हि संधत्ते भिनत्त्य् एव च संहतान् ।**  
> **दूतस् तत् कुरुते] कर्म येन भिद्येत मानवाः ॥ ७.६६ ॥**

मन्त्रस्य हि भेदेन संवरणेन चेदम् उभयं करोतीत्य् उच्यत इति ॥ ७.६६ ॥

> **स विद्याद् अस्य कृत्येषु निगूढेङ्गितचेष्टितैः ।**  
> **[आकारम् इङ्गित्]तं चेष्टां भृत्येषु च राजशत्रुषु ॥ ७.६७ ॥**  
> **बुद्ध्वा च सर्वं तत्त्वेन परराजचिकीर्षितम् ।**

साध्वसाधु वा सभृत्यवर्गस्य

> **तथा प्रयत्नम् आतिष्ठेद् यथात्मानं न पीडयेत् ॥ ७.६८ ॥**

स्वामिनो ऽपीडया संधिविग्रहादि प्रतिपत्तव्यं दूतेन । तथा राजधानीम् अनुज्ञातः प्रविशेत् । आटविकान्तपालैः सह संदध्यात् । युद्धोपरोधभूमिम् अवेक्षेत । दुर्गराष्ट्रप्रमाणं सारं चोपलेभेत । प्राणाबाधे ऽपि च शासनं यथोक्तं ब्रूयात् । पूजया नोत्सिक्तः स्यात् । वाक्यम् अनिष्टं सहेत । पानं वर्जयेत् । कृत्यप्क्षान् उपजपेत् । अनुरागापरागौ च यातव्यप्रकृतीनां विद्यात् । स्वबलपरिमाणं च नाचक्षीत, केनचिद् अज्ञानविक्षेपादिना व्याजेन । यच् चान्यद् अपि यातव्यारम्भसहकारि तत् सर्वं बन्धुरत्नापहरणं चारज्ञानादि चानुतिष्ठेत् ॥ ७.६८ ॥

> **जाङ्गलं सस्यसंपन्नम् आर्यप्रायम् अनाविलम् ।**  
> **रम्यम् आनतसामन्तं स्वाजीव्यं देशम् आवसेत् ॥ ७.६९ ॥**

जाङ्ल्गलं नानाविधधान्यमूलफलपुष्पतृणेन्धनहेतुम् । **सस्यसंपन्नं** दुर्भिक्षरहितम् । **आर्यप्रायं** ब्राह्मणभूयिष्ठं धर्मादिपरिपालननिमित्तम् । **अनाविलं** श्वापदसरीसृपतस्करदंशमशकादिभिर् अनाकुलम् । **रम्यं** सर्वर्तुकुसुमसमृद्धपादपोद्यानादिभिः । **आनतसामन्तं** प्रह्वीभूतविनतसामन्तम् । **स्वाजीव्यं** प्रसन्नसलिलजलाशयम् अतिविशंकटगृहप्रासादमालिनम् । एभिश् च जाङ्गलादिभिर् अन्यैश् च देशगुणैः संपन्नं **देशम् आवसेत्** ॥ ७.६९ ॥

> **धन्वदुर्गं महीदुर्गम् अब्दुर्गं वार्क्षम् एव वा ।**  
> **नृदुर्गं गिरिदुर्गं वा समाश्रित्यावसेत् पुरम् ॥ ७.७० ॥**

प्राकारेण वेष्टितं विष्कम्भद्विगुणोत्सेधेनैष्टिकेन शैलेन वा द्वादशहस्त्[आद् ऊर्ध्वम् उ]च्छ्रितेन तालमूलेन कपिशीर्षचिताग्रेण । । । दृढवप्रेण परिष्कृतं **महीदुर्गम्** । अगाधेनानास्रावणीयेन चोदकेन परिवेष्टितम् **अब्दुर्गम्** । समन्ततो ऽर्धयोजनमात्रं घनमहावृक्षचितं **वार्क्षदुर्गम्** । चतुरङ्गबलाधिष्ठितं प्रवरायुधीयपुरुषप्रायं **नृदुर्गम्** । गिरिपृष्टं दुरारोहम् एकमार्गानुगतम् [अन्तर्]नदीप्रस्रवणोदमं **गिरिदुर्गम्** ॥ ७.७० ॥

> **सर्वेण तु प्रयत्नेन गिरिदुर्गं समाश्रयेत् ।**  
> **एषां हि बाहुगुण्येन गिरिदुर्गं विशिष्यते ॥ ७.७१ ॥**

**एषां** दुर्गाणाम् अनाधृष्यतमत्वाद् गिरिदुर्गं श्रेष्ठम् ॥ ७.७१ ॥

> **त्रीण्याद्यान्य् आश्रितास् त्व् एषां मृगगर्ताश्रयाप्चराः ।**  
> **त्रीण्य् उत्तराणि क्रमशः प्लवङ्गमनरामराः ॥ ७.७२ ॥**  
> **यथा दुर्गाश्रितान् एतान् नोपहिंसन्ति शत्रवः ।**  
> **तथारयो न हिंसन्ति नृपं दुर्गसमाश्रयम् ॥ ७.७३ ॥**

दृष्टानत्श्लोकाव् आदरप्रतिपत्त्यर्थौ ॥ ७.७२–७३ ॥

> **एकः शतं योधयति प्राकारस्थो धनुर्धरः ।**  
> **शतं दशसहस्राणि तस्माद् दुर्गं विधीयते ॥ ७.७४ ॥**

प्रत्यक्षफलत्वं महीदुर्गस्य दर्शयति । एवं च तस्मिन् तस्मिन् दुर्गे गुणो वेदितव्यः ॥ ७.७४ ॥

> **तत् स्याद् आयुधसंपन्नं धनधान्येन वाहनैः ।**  
> **ब्राःमणैः शिल्पिभिर् यन्त्रैर् यवसेनोदकेन च ॥ ७.७५ ॥**

दुर्गोपरोधकालप्रयोजनवतां प्रदर्शनार्थः श्लोकः । एवं च सत्य् अन्यद् अपि यत् कालप्रयोजनं वधशल्यविषवैद्यमौहूर्तिकादि तद् अपि ग्राह्यम् ॥ ७.७५ ॥

> **तस्य मध्ये सुपर्याप्तं कारयेद् गृहम् आत्मनः ।**  
> **गुप्तं सर्वर्तुकं शुभ्रं जलवृक्षसमन्वितम् ॥ ७.७६ ॥**

आत्मतन्त्रानुरूपम् असंबाधं यथर्तुस्थानं सुरुङ्गादियुक्तं च **गृहं कारयेत्** ॥ ७.७६ ॥

> **तद् अध्यास्योद्वहेद् भार्यां सवर्णां लक्षणान्विताम् ।**  
> **कुले महति संभूतां हृद्यां रूपगुणान्विताम् ॥ ७.७७ ॥**

राज्यतन्त्रसहायार्थं महतः कुलाद् इत्य् एतत्संबन्धेन सवर्णादीनाम् उक्तानाम् अनुवादः ॥ ७.७७ ॥

> **पुरोहितं च कुर्वीत वृणुयाद् एव चर्त्विजः ।**  
> **ते ऽस्य गृह्याणि कर्माणि कुर्युर् वैतानिकानि च ॥ ७.७८ ॥**

अमात्यगुणैर् ब्राह्मणगुणैश् च युक्तः पुरो[हितः स्]यात् । ऋत्विजस् तु ब्राह्मणगुणयुक्ता एव ॥ ७.७८ ॥

> **यजेत राजा क्रतुभिर् विविधैर् आप्तदक्षिणैः ।**  
> **धर्मार्थं चैव विप्रेभ्यो दद्याद् भोगान् धनानि च ॥ ७.७९ ॥**

इमे अधिके यागदाने राज्ञो विधीयेते । नित्यवद् एवानयोर् अप्य् अकरणे प्रत्यवाय एव ॥ ७.७९ ॥

> **सांवत्सरिकम् आप्तैश् च राष्ट्राद् आहारयेद् बलिम् ।**  
> **स्याच् चाम्नायपरो लोके वर्तेत पितृवन् नृषु ॥ ७.८० ॥**

यथोक्तेभ्य आयस्थानेभ्य आम्नायप्रामाण्येन षष्ठाष्टमभागग्रहणादिना **बलिम् आहारयेत्** । [करदेष्व् अन्येषु च **पितृवत्**] स्यात् ।

> **अध्यक्षान् विविधान् कुर्यात् तत्र तत्र विपश्चितः ।**  
> **ते ऽस्य सर्वाण्य् अवेक्षेरन् नॄणां कार्याणि कुर्वताम् ॥ ७.८१ ॥**

सुवर्णकोष्ठागारप्ण्यकुप्यायुधतुलाशुल्कनौहस्त्यश्वरथपदात्य्**अध्यक्षा**दीन् **विविधान् विपश्चितः** स्थापयेत् । सर्व एते अमात्यगुणसंपद्युक्ता विज्ञेयाः ॥ ७.८१ ॥

> **आवृत्तानां गुरुकुलाद् विप्राणां पूजको भवेत् ।**  
> **नृपाणाम् अक्षयो ह्य् एष निधिर् ब्राह्मो विधीयते ॥ ७.८२ ॥**

इदम् अपि स्नातकेभ्यो नियमदानं राज्ञो **विधीयते** । एतेभ्यो ऽपि ह्य् अददतः प्रत्यवायः । तथा चोक्तम् "अदित्संस् त्यागम् अर्हति" (म्ध् १०.११३) इति ॥ ७.८२ ॥

> **न तं स्तेना न चामित्रा हरन्ति न च नश्यति ।**  
> **तस्माद् राज्ञा निधातव्यो ब्राह्मणेष्व् अक्षयो निधिः ॥ ७.८३ ॥**

यथा स्तेना आटविका अमित्रा नृपद्रव्यापहारिणः न तथा ब्राह्मणादिभ्यो हिरण्यादिदानेन निधेः कुतश्चिद् विनाश इत्य् अर्थवादो ऽयं नियतदानस्तुत्यर्थः ॥ ७.८४ ॥

_अयं चान्यः ।_

> **न स्कन्दते न व्यथते न च नश्य्ति कर्हिचित् ।**  
> **वरिष्ठम् अग्निहोत्रेभ्यो ब्राह्मणस्य मुखे हुतम् ॥ ७.८४ ॥**

यथा स्कन्ना आहुतिर् दोषाय पात्रभेदाच् च व्यथिता, अविज्ञातदेवता च यथा यथानश्यति । तथा च ब्राह्मणम् "अर्धा ह वा एषाहुतिर् या देवताम् अविज्ञाय हुता" । एवं च सति या आहुतेर् दोषत्रयेण निन्दा सा प्रकृतब्राह्मणदानस्तुत्यर्था । तथा चोक्तम् "वरिष्ठम् अग्निहोत्रेभ्यः" इति । अग्निहोत्रेभ्यो ऽग्निहोत्रादिभ्य इत्य् अर्थः । सर्वं नित्यकर्मोपसंग्रहार्थम् एतद् एवं विज्ञेयम् । **मुख**ग्रहणाच् चान्नदानम् इति केचिद् आहुः । तद् अयुक्तम् । "पाण्यास्यो हि द्विजः स्मृतः" (म्ध् ४.११७) इति वचनात्, सर्वप्रतिग्रहविषयम् एतद् विज्ञेयम् ॥ ७.८४ ॥

_इदं चान्यत् ।_

> **समम् अब्राःमणे दानं द्विगुणं ब्राह्मणब्रुवे ।**  
> **सहस्रगुणम् आचार्ये त्व् अनन्तं वेदपारगे ॥ ७.८५ ॥**

इतश् चैतेभ्यो देयम् । गुणवत्स्नातकब्राह्मणनियमदानस्तुतिप्रकरणाद् **अब्राह्मणा**दिग्रहणम् इदं विद्वद्दानप्रशंसार्थं वेदितव्यम् । कथं कृत्वा । अब्राह्मणब्राह्मणब्रुवोर् नोपपद्यते । उक्तं च-

> वेदविद्याव्रतस्नाताञ् श्रोत्रियान् गृहम् आगतान् ।  
> पूजयेद् धव्यकव्याभ्यां विपरीतांस् तु वर्जयेत् ॥ इति । (म्ध् ८.६३)

न चायं फलविधिः, फलविधौ हि काम्यदानस्य स्याद् । एवं च यथोक्तार्थसामर्थ्यान् नायं फलविधिः कल्पोपदेशार्थः श्लोकः । अन्यथा हि प्रकरणम् उपरुध्येतेति । अथ वा यथोक्ते दीनानातनिमित्ते अब्राह्मणादिदाने पात्रविशेषात् फलविशेषप्रदर्शनार्थः स्याद् अयं राज्ञां विशेषधर्मः । यत्कारणं न ह्य् अकस्मात् प्रशंसा स्याद् इति ॥ ७.८५ ॥

_तथा चोत्तरश्लोकः।_

> **पात्रस्य हि विशेषेण श्रद्दधानतयैव च ।**  
> **अल्पं वा बहु वा प्रेत्य दानस्यावाप्यते फलम् ॥ ७.८६ ॥**

एवं च सति यथा पात्रविशेषात् फलविशेषः, एवं दाने समानेभ्यो ऽपि ब्राह्मणेभ्य इति पात्रविशेषापवादो ऽयं विज्ञेयः । पूर्वश्लोकार्थस्य तु द्वितीयस्येदम् अधुना विवरणं क्रियते । न च देयद्रव्यस्य फलेन जातितः साम्यम्, न च परिमाणतो युज्यते, शाश्त्रविरोधान् न्यायविरोधाच् च । कथं तर्हि इदं समं व्याकरणीयम् । लोकप्रसिद्ध्या नोत्कृष्टं न च निकृष्टम् । यत् तत्समं तथा च लोकप्रसिद्धमेवावधिं कृत्वा द्वैगुण्यादयो वक्तव्याः । अन्ये तु मन्यन्ते न देयद्रव्यस्य समं फलं घटते । तस्माद् दातृगतं साम्यं प्रत्येतव्यम् । अब्राह्मणाय दत्वा भिक्षाद्य् अपि मानुषशरीरेणैव तद्दानोपफलोपभोगं प्राप्नोति, नोत्कृष्टपात्रदानात् । तद् एतद् विचारणीयम् । अब्राह्मणौ च क्षत्रियवैश्यौ । तथा च गौतमीये भिक्षादानप्रकरण एतद् उक्तम् । ब्राह्मणवर्णाद् अनन्तरौ च तौ । प्रयोगश् च "अब्राह्मणाद् विद्योपयोगः" (ग्ध् ७.१) इति । न च शूद्राद् अब्राह्मणाद् विद्योपयोगः । अर्थलोभाच् छास्त्रप्रतिषेधाच् च । ब्राह्मणजाते । । । नितेनेति । क्षत्रियवैश्ययोस् तु ब्रह्मचआरिणोर् इष्यत एव भैक्षादिप्रतिग्रहोपदेशसामर्थ्याद् एवं चाब्राह्मणशब्देन ताव् अपि युक्त[तरं विज्ञेयौ] ॥ ७.८६ ॥

> **समोत्तमाधमै राजा त्व् आहूतः पालयन् प्रजाः ।**  
> **न निवर्तेत संग्रामात् क्षत्रधर्मम् अनुस्मरन् ॥ ७.८७ ॥**

आहूतस्य [येन] केनापि संग्रामाद् अनिवृत्तिः स्यात्, यत्कारणम् एष हि राज्ञां विशिष्टो धर्मः ॥ ७.८७ ॥

_यत्_ ।

> **संग्रामेष्व् अनिवर्तित्वं प्रजानां चैव पालनम् ।**  
> **शुश्रूषा ब्राह्मणानां च राज्ञां श्रेयस्करं परम् ॥ ७.८८ ॥**

यथा प्रजापालनब्राह्मणशुश्रूषणे राज्ञां विशिष्टो धर्म, एवं संग्रामेष्व् अनिवर्तित्वम् इत्य् अनिवृत्तिस्तुतिः ॥ ७.८८ ॥

_तथा चाह ।_

> **आहवेषु मिथो ऽन्योन्यं जिघांसन्तो महीक्षितः ।**  
> **युध्यमानाः परं शक्त्या स्वर्गं यान्त्य् अपराङ्मुखाः ॥ ७.८९ ॥**

अतश् च संग्रामाद् अनिवर्तित्वं राज्ञां विशेषधर्मः । तस्य च युध्यतो नियमः शिष्यते च ॥ ७.८९ ॥

> **न कूटैर् आयुधैर् हन्याद् युध्यमानो रणे रिपून् ।**  
> **न कर्णिभिर् नापि दग्धैर् नाग्निज्वलिततेजनैः ॥ ७.९० ॥**  
> **न च हन्यात् स्थलारूढं न क्लीबं न कृताञ्जलिम् ।**  
> **न मुक्तकेशं नासीनं न तवास्मीति वादिनम् ॥ ७.९१ ॥**  
> **न सुप्तं न विसन्नाहं न नग्नं न निरायुधम् ।**  
> **नायुध्यमानं पश्यन्तं न परेण समागतम् ॥ ७.९२ ॥**  
> **नायुधव्यसनप्राप्तं नार्तं नातिपरीक्षितम् ।**  
> **न भीतं न परावृत्तं सतां धर्मम् अनुस्मरन् ॥ ७.९३ ॥**

संग्रामनियमविधिर् अयम्, तेषां हतिप्रत्यवायार्थम् ॥ ७.९०–९३ ॥

> **यस् तु भीतः परावृत्तः संग्रामे हन्यते परैः ।**  
> **भर्तुर् यद् दुष्कृतं किंचित् तत् सर्वं प्रतिपद्यते ॥ ७.९४ ॥**  
> **यच् चास्य सुकृतं किंचिद् अमुत्रार्थम् उपार्जितम् ।**  
> **भर्ता तत् सर्वम् आदत्ते परावृत्तहतस्य तु ॥ ७.९५ ॥**

राज्ञो ऽन्यस्यापि दण्डपुरुषस्य परावृत्तस्य् निन्दा श्लोकद्वयेनोक्ता, युक्ता च तन्निन्दा । यदर्थम् असौ ह्रियते तद् अकुर्वन् प्रत्यवेत्य् एव ॥ ७.९४–९५ ॥

> **रथाश्वं हस्तिनं छत्रं धनधान्यं पशून् स्त्रियः ।**  
> **सर्वद्रव्याणि कुप्यं च यो यं जयति तस्य तत् ॥ ७.९६ ॥**

स्वामित्वाद् राजग्रहणनिवृत्त्यर्थो नियमः ॥ ७.९६ ॥

> **राज्ञस् तु दद्याद् उद्धारम् इत्य् एषा वैदिकी श्रुतिः ।**  
> **राज्ञा च सर्वयोधेभ्यो दातव्यम् अपृथग्जितम् ॥ ७.९७ ॥**

उद्धारोपरिष्ठद्रव्यं **सर्वयोधेभ्यो** राज्ञा आदेयम् । वैदिकी श्रुतिर् "महेन्द्रम् उद्धारम् उदहरत् वृत्रं हत्वा" इत्यादि । अपृथग्जितं समूहजितं यत्, ततः सर्वयोधेभ्यो युद्धव्यायामक्लेशानुरूपं देयम् ॥ ७.९७ ॥

> **एषो ऽनुपस्कृतः प्रोक्तो यौधधर्मः सनातनः ।**  
> **अस्माद् धर्मान् न च्यवेत क्षत्रियो घ्नन् रणे रिपून् ॥ ७.९८ ॥**

अनुपस्कृतः अकृतः स्वभावसिद्धगुण इत्य् अर्थः । विगुणम् उपस्क्रियते गुणाधानार्थम् । उपसंहारार्थश्लोकः ॥ ७.९८ ॥

> **अलब्धं चैव लिप्सेत लब्धं रक्षेच् च यत्नतः ।**  
> **रक्षितं वर्धयेच् चैनं वृद्धं पात्रेषु निक्षिपेत् ॥ ७.९९ ॥**

[**लिप्सेता**]लिप्समानः संतुष्टः सन् राजा सपत्नैर् महद्भिर् दायादैर् वर्धमानैर् उच्छिद्येताल्पतन्त्रत्वाद्, अर्जितं चारक्षन् केवलेनार्जितक्लेशेन फलरहितेन संक्षिप्यते, **रक्षितं** च सम्यग् अवर्धयन् क्षीयते । तदुपयुञ्जानो ऽन्यस्याभावात् तदार्जितं रक्षितं वर्धितं च यन् महता यत्नत्रयेण तदप्रयच्छन् पात्रेभ्यः परलोकाद् धीयते । निष्का[मतयास्यैव यत्न]त्रयसाध्यं क्लेशत्रयम् आपद्यते ॥ ७.९९ ॥

> **एतच् चतुर्विधं विद्यात् पुरुषार्थप्रयोजनम् ।**  
> **अस्य नित्यम् अनुष्ठानं सम्यक् कुर्याद् अतन्द्रितः ॥ ७.१००॥**  
> **अलब्धम् इच्छेद् दण्डेन लब्धं रक्षेद् अविक्षया ।**  
> **रक्षितं वर्धयेद् वृद्ध्या वृद्धं पात्रेषु निक्षिपेत् ॥ ७.१०१ ॥**

अत्र वृद्ध्यर्थम् उपायो वृद्धिशब्देनोच्यते, प्रकरणसामर्थ्यात् । **[चतुर्विध]निर्देशः ** दानेन **पात्रेषु निक्षिपेत्** । [**चतुर्विध**]निर्देशः **पुरुषार्थ**सिद्धये राज्ञः ॥ ७.१००–०१ ॥

_यत एतद् एवम्, अतः ।_

> **नित्यम् उद्यतदण्डः स्यान् नित्यं विवृतपौरुषः ।**  
> **नित्यं संवृतसंचारो नित्यं छिद्रानुसार्य् अरेः ॥ ७.१०२ ॥**

हस्त्यादिबलं योग्यादिभिर् नित्यम् अभिविनयेत्, शस्त्रावरणे च संस्कुर्यात् । सततम् एवम् अस्योद्यत्दण्डता राजमण्डले प्रकाशीभवति । संधिपालाटवीस्थानादिषु चाप्तपुरुषोपगृहीतैः संनद्धैः कवचिभिः सततं जागरितव्यम् । एवम् अस्य **विवृतपौरुष**ताविर्भवति । कृत्यपक्षस्य च रक्षणोपग्रहाभ्यां [**संवृतसंचारो**] बवत् । परकृत्यदूषणेन चरिछिद्रानुसारी स्यात् ॥ ७.१०२ ॥

> **नित्यम् उद्यतदण्डस्य कृत्स्नम् उद्विजते जगत् ।**  
> **तस्मात् सर्वाणि भूतानि दण्डेनैव प्रसाधयेत् ॥ ७.१०३ ॥**

**उद्यतदण्डस्या**यत्नेनैव शत्रूप[नतिर् भवति] ॥ ७.१०३ ॥

> **अमाययैव वर्तेत न कथंचन मायया ।**  
> **बुद्ध्येतारिप्रयुक्तां तु मायां नित्यं सुसंवृतः ॥ ७.१०४ ॥**

क्रुद्धलुब्धभीतमानिनाम् अन्यराजप्रकृतीनाम् उपजापं पूर्वं न कुर्यात् । आत्मीय्[अविषये परविषये च प्रवृत्त]धर्मस्य धार्मिकत्वात् सर्वं प्रत्य् अनुरागः सुलभः । तत्र विप्रलब्धस् तुल्यकारिणः शिल्पे चोपकारे च विमानितो वल्लभावरुद्धः प्रवासितबन्धुः म्[इथ्याचारवारि]तः सकुल्यैर् अन्तर्हितः सर्वस्वम् आहारित इत्य् एवमादिः क्रुद्धवर्गः । पापकर्मा तुल्यदोषदण्दोद्विग्नो ऽनन्तरभूमिर् दण्डोपनतः सर्वाधिकरणस्थः सहसोपचितार्थ इत्य् एवमादिर् भ्नास्य छिद्रं ईतवर्गः । [परिक्षीनः] कदर्यो व्यसनीत्य् एवमादिर् लुब्धवर्गः । आत्मसंभावितः शत्रुपूजामर्षितो नीचैर् उपहतस् तीक्ष्णः साहसिको भोगेनासन्तुष्ट इत्य् एवमादिर् मानिवर्गः । एतान् परस्यात्मनश् च बुद्ध्वा संरक्षेद् उपजपेच् च ॥ ७.१०४ ॥

> **नास्य छिद्रं परो विद्याद् विद्याच् छिद्रं परस्य तु ।**  
> **गूहेत् कूर्म इवाङ्गानि रक्षेद् विवरम् आत्मनः ॥ ७.१०५ ॥**

अभियोगातिशयेन स्वछिद्रगूहनं परछिद्रदर्शनं च शक्यते कर्तुम् । तच् च स्वविषये गूढपुरुषाणां कापटिकादीनां संचारेण विजानीयात् परविषये चेति ॥ ७.१०५ ॥

> **बकवच् चिन्तयेद् अर्थान् शशवच् च विनिष्पतेत् ।**  
> **वृकवच् चावलुम्पेत सिंहवच् च पराक्रमेत् ॥ ७.१०६ ॥**

यथा अप्दुर्गाश्रयं मत्स्यबलं स्वभावतस् तद्ग्रहणार्थं **बकः** पर्युपासनया तद्ग्रहणोपायं ध्यानयोगाद् आसादयति, एवम् अर्थचिन्ताभियोगातिशयेन सुदुष्प्रापा अप्य् अर्था आसाद्यन्त इति मत्वा न निर्वेदं गच्छेत् । यथा **शशो** ऽल्पकायत्वाच् छक्नोति विनिष्पतितुम् अरिगङ्घाद् अपि, तथैको ऽप्य् असहायः सर्वतः समुत्थितसामन्तप्रकोपो ऽशक्तो ऽवस्थातुम्, दुर्गपरिसंग्रहं कृत्वा तस्मान् निष्पतेत् गुणवतिसंश्रयार्थी । यथा च वृकः पशुग्रहणाभियोगात् पालप्रमादम् आसाद्यावलुंपते, एवं स्वारक्षापर इत् कृत्वा तद्ग्रहणाभ्हियोगो न मोक्तव्यो, भविष्यति स कालः, यत्रायं वृकवद् अललुम्पिष्यते । यथा च **सिंहो** महाकायान् अपि हत्यादीन् पराक्रम्योत्साहशक्त्यायोगाद् धन्ति, एवं महद् अरिबलम् इति कृत्वा न भेत्तव्यम् । महद् अप्य् अल्पप्राणम् अल्पेन महाप्राणेन हन्यत इति ॥ ७.१०६ ॥

> **एवं विजयमानस्य ये ऽस्य स्युः परिपन्थिनः ।**  
> **तान् आनयेद् वशं सर्वान् सामादिभिर् उपक्रमैः ॥ ७.१०७ ॥**

एवं विजये स्थितस्य राज्ञो ये प्रतापेन नोपनमेरन् तान् पश्चात् सामादिभिर् वशीकुर्यात् ॥ ७.१०७ ॥

> **यदि ते तु न तिष्ठेयुर् उपायैः प्रथमैश् त्रिभिः ।**  
> **दण्डेन तु प्रसह्यैतांश् छनकैर् वशम् आनयेत् ॥ ७.१०८ ॥**

सामाध्युपायत्रयपरिक्षये दण्डस्य प्रयोगनियमः ॥ ७.१०८ ॥

> **सामादीनाम् उपायानां चतुर्णाम् अपि पण्डिताः ।**  
> **सामदण्डौ प्रशंसन्ति नित्यं राष्ट्राभिवृद्धये ॥ ७.१०९ ॥**

सामप्रयोगे क्षयव्ययायासा न भवन्ति, दण्डे तु सर्वसिद्धिर् एव तत्प्रतापाद्, अतस् ताव् अत्र प्रशस्तौ ॥ ७.११० ॥

_अस्य दृष्टान्तः ।_

> **यथा हन्ति च निर्दाता कक्षं धान्यं च रक्षति ।**  
> **तथा रक्षेन् नृपो राष्ट्रं हन्याच् च परिपन्थिनः ॥ ७.११० ॥**  
> **मोहाद् राजा च राष्ट्रं यः कर्शयत्य् अनपक्षया ।**  
> **सो ऽचिराद् भ्रश्यते राष्ट्राज् जीविताच् च सबान्धवः ॥ ७.१११ ॥।**  
> **शरीरकर्शनात् प्राणाः क्षीयन्ते प्राणिनां यथा ।**  
> **तथा राज्ञाम् अपि प्राणाः क्षीयन्ते राष्ट्रकर्शनात् ॥ ७ ११२ ॥**

राष्ट्रं हि तस्य शरीरम् इति । यतश् चैतद् एवम् अतस् तद्दोषपर्युदासाय ॥ ७.११०१२ ॥

> **राष्ट्रस्य संग्रहे नित्यं विधानम् इदम् आचरेत् ।**  
> **सुसंगृहीतराष्ट्रो हि पार्थिवः सुखम् एधते ॥ ७.११३ ॥**  
> **द्वयोस् त्रयाणां पञ्चानां मध्ये गुल्मम् अधिष्ठितम् ।**  
> **तथा ग्रामशतानां च कुर्याद् राष्ट्रस्य गुप्तये ॥ ७.११४ ॥**

राजभाव्यसंग्रहार्थं रक्षार्थं च ॥ ७.११३–१४ ॥

> **ग्रामस्याधिपतिं कुर्याद् दशग्रामपतिं तथा ।**  
> **विंशतीशं शतेशं च सहस्रपतिम् एव च ॥ ७.११५ ॥**  
> **ग्रामे दोषान् स्मुत्पन्नान् ग्रामिकः शनकैः स्वयम् ।**  
> **शंसेद् ग्रामदशेशाय दशेशो विंशतीशिने ॥ ७.११६ ॥**  
> **विंशतीशस् तु तत्सर्वं शतेशाय निवेदयेत् ।**  
> **शंसेद् ग्रामशतेशस् तु सहस्रपतये स्वयम् ॥ ७.११७ ॥**

आसन्नकार्यज्ञापनार्थं ग्रामादिष्व् अधिपतिक्रियास् त्रिभिः श्लोकैः ॥ ७.११५–१७ ॥

> **यानि राज्ञः प्रदेयानि [प्रत्यहं ग्रामवासिभिः ।**  
> **अन्नपानेद्न्धनादी]नि ग्रामिकस् तान्य् अवाप्नुयात् ॥ ७.११८ ॥**  
> **दशी कुलं तु भुञ्जीत विंशी पञ्चकुलानि तु ।**  
> **ग्रामं ग्रामशताध्यक्षः सहस्राधिपतिः पुरम् ॥ ७.११९ ॥**

अधिपतीनाम् इयं वृत्तिकल्पना श्लोक[द्वयेन] ॥ ७.११८–१९ ॥

> **तेषां ग्राम्यानि कार्याणि पृथक्कार्याणि चैव ह ।**  
> **राज्ञो ऽन्यः सचिवः स्निग्धस् तानि पश्येद् अतन्द्रितः ॥ ७.१२० ॥**

अधिपतीनां कर्ता कृतितस् तत्कृताकृतम् अनुपश्येत् ॥ ७.१२० ॥

> **नगरे नगरे [चैकं कुर्यात् सर्वर्थचिन्तकम् ।**  
> **उच्चैः स्थानं] घोररूपं नक्षत्राणाम् इव ग्रहम् ॥ ७.१२१ ॥**

हस्त्यश्वादि[बल]संपन्नं प्रतिनगरं नागरिकं स्थापयेत् ॥ ७.१२१ ॥

> **स तान् अनुपरिक्रामेत् सर्वान् एव सदा स्वयम् ।**  
> **तेषां वृत्तं परिणयेत् [सम्यग् राष्ट्रेषु तच्चरैः] ॥ ७.१२२ ॥**

अयम् अधिपतीन् सदा परिक्रामेत् परिरक्षणाय, तेषां च वृत्तं राज[चरैः] कापटिकादिभ्या आगमयेत् ॥ ७.१२२ ॥

_यत्कारणम् ।_

> **राज्ञो हि रक्षाधिकृताः परस्वादायिनः शठाः ।**  
> **भृत्या भवन्ति प्रायेण तेभ्यो रक्षेद् इमाः प्रजाः ॥ ७.१२३ ॥**

शुचयो ऽप्य् अधिकृता भक्षयन्ति वित्तानीत्य् अर्थत्वान् मनुष्याणाम् । अतो न शुच्यनुमानोपेक्षणीयास् त इति ॥ ७.१२३ ॥

> **ये कार्यकेभ्यो ऽर्थम् एव गृह्णीयुः पापचेतसः ।**  
> **तेषां सर्वस्वम् आदाय राजा कुर्यात् प्रवासनम् ॥ ७.१२४ ॥**

ज्ञातव्यतिक्रमाणां राजाधिकृतानां सर्वस्वादानप्रवासने कारेयेत्, जनपदरक्षार्थीत्य् अर्थः ॥ ७.१२४ ॥

> **राजकर्मसु युक्तानां स्त्रीणां प्रेष्यजनस्य च ।**  
> **प्रत्यहं कल्पयेद् वृत्तिं स्थानकर्मानुरूपतः ॥ ७.१२५ ॥**

वस्त्रसंस्काराद्युपलेपनभोजनादिलक्षणेत्य् अर्थः॥ ७.१२५ ॥

> **पणो देयो ऽवकृष्टस्य षड् उत्कृष्टस्य भक्तकम् ।**  
> **षण्मासिकस् तथाच्छादो धान्यं द्रोणश् च मासिकः ॥ ७.१२६ ॥**

भक्तपर्कॢप्तिः श्लोकद्वयेन । पणद्रोणयोः परिमाणं वक्ष्यति ॥ ७.१२६ ॥

> **क्रयविक्रयम् अध्वानं भक्ताञ् च सपरिव्ययम् ।**  
> **योगक्षेमं च संप्रेक्ष्य वणिजो दापयेत् करान् ॥ ७.१२७ ॥**

तस्येदं सामान्येन लक्षणम् ॥ ७.१२७ ॥

> **यथा फलेन युज्येत राजा कर्ता च कर्मणाम् ।**  
> **तथावेक्ष्य नृपो राष्ट्रे कल्पयेत् सततं करान् ॥ ७.१२८ ॥**

_अस्य दृष्टान्तः ।_

> **यथाल्पाल्पम् अदन्त्य् आद्यं वत्सवार्योकषट्पदाः ।**  
> **तथाल्पो ऽल्पो गृहीतव्यो राष्ट्राद् राज्ञाब्दिकः करः ॥ ७.१२९ ॥**

करादानविधिस्तुत्यर्थो दृष्टान्तश्लोकः ॥ ७.१२९ ॥

> **पञ्चाशद्भाग आदेयो राज्ञा पशुहिरण्ययोः ।**  
> **धान्यानाम् अष्टमो भागः षष्ठो द्वादश एव वा॥ ७.१३० ॥**

मूल्याधिकयोः पशुहिरण्ययोः **पञ्चाशद्भागो** ग्राह्यः । धान्यानां भागविशेषः सुकरापक्षया कल्प्यः ॥ ७.१३० ॥

> **आददीताथ षड्भागं द्रुमाणां मधुसर्पिषाम् ।**  
> **गन्धौषधिरसानां च पुष्पमूलफलस्य च ॥ ७.१३१ ॥**  
> **पत्रशाकतृणानां च चर्मणां वैणवस्य च ।**  
> **मृण्मयानां च भाण्डानां सर्वस्याश्ममयस्य च ॥ ७.१३२ ॥**

यथोक्तानां द्रुमादीनां लाभात् षड्भागादानम् ॥ ७.१३१–३२ ॥

> **म्रियमाणो ऽप्य् आददीत न राजा श्रोत्रियात् करम् ।**  
> **न च क्षुधास्य संसीदेच् छ्रोत्रियो विषये वसन् ॥ ७.१३३ ॥**

अस्य निन्दार्थवादः ॥ ७.१३३ ॥

> **यस्य राज्ञस् तु विषये (?) श्रोत्रियः सीदति क्षुधा।**  
> **तस्यापि तत् क्षुधा राष्ट्रम् अचिराद् एव सीदति ॥ ७.१३४ ॥**  
> **श्रुतवृत्ते विदित्वास्य वृत्तिं धर्म्यां प्रकल्पयेत् ।**  
> **संरक्षेत् सर्वतश् चैनं पिता पुत्रम् इवौरसम् ॥ ७.१३५ ॥**  
> **संरक्ष्यमाणो राज्ञा यं कुरुते धर्मम् अन्वहम् ।**  
> **तेनायुर् वर्धते राज्ञो द्रविणं राष्ट्रम् एव च ॥ ७.१३६ ॥**

श्रोत्रियस्याधिकक्षेमप्रयोजनार्थास् त्रयः श्लोकाः ॥ ७.१३४–३६ ॥

> **यत्किंचिद् अपि वर्षस्य दापयेत् करसंज्ञितम् ।**  
> **व्यवहारेण जीवन्तं राष्ट्रे राजा पृथग्जनम् ॥ ७.१३७ ॥**

ब्राह्मणाद् अन्यः **पृथग्जनः** । स्वल्पेनापि व्यवहारेण जीवन् दापयितव्यः करः ॥ ७.१३७ ॥

> **कारुकाञ् छिल्पिनश् चैव शूद्रांश् चात्मोपजीविनः ।**  
> **एकैकं कारयेत् कर्म मासे मासे महीपतिः ॥ ७.१३८ ॥**

ये शिल्पमात्रोपजीविनस् तान् मासानुमासिकम् **एकैकम्** अहः कर्म कारयेत्, **आत्मोपजीविनश्** च ॥ ७.१३८ ॥

> **नोच्छिन्द्याद् आत्मनो मूलं परेषां चातितृष्णया ।**  
> **उच्छिन्दन् ह्य् आत्मनो मूलम् आत्मानं तांश् च पीडयेत् ॥ ७.१३९ ॥**

तद् एव प्रतिषेधाद् आत्मनः परेषां च तन्त्रं नोच्छिन्द्यात् ॥ ७.१३९ ॥

> **तीक्षाअश् चैव मृदुश् चैव स्यात् कार्यं वीक्ष्य महीपतिः ।**  
> **तीक्ष्णश् चैव मृदुश् चैव राजा भवति संमतः ॥ ७.१४० ॥**

संसत एतद्राजवृत्तं नित्यम् अभ्यससीयं ॥ ७.१४० ॥

> **अमात्यमुख्यं धर्मज्ञं प्राज्ञं दान्तं कुलोद्गतम् ।**  
> **स्थापयेद् आसने तस्मिन् खिन्नः कार्येक्षणे नृपः ॥ ७.१४१ ॥**

कार्यदर्शने **खिन्नः** सर्वोत्कृष्टम् अमात्यं दर्शनस्थाने स्थापयेत् ॥ ७.१४१ ॥

> **एवं सर्वं विधायेदम् इतिकर्तव्यम् आत्मनः ।**  
> **उक्तश् चैवाप्रमत्तश् च परिरक्षेद् इमाः प्रजाः ॥ ७.१४२ ॥**  
> **विक्रोशन्त्यो यस्य राष्ट्राद् ध्रियन्ते दस्युभिः प्रजाः ।**  
> **संपश्यतः सभृत्यस्य मृतः स न स जीवति ॥ ७.१४३ ॥**  
> **क्षत्रियस्य परो धर्मः प्रजानाम् एव पालनम् ।**  
> **निर्दिष्टफलभोक्ता हि राजा धर्मेण युज्यते ॥ ७.१४४ ॥**

**युक्तश् चैवाप्रमत्तश्** चा[स्खलितबुद्धिर्] यस्य । प्रजारक्षणविध्यर्थवादार्थास् त्रयः श्लोकाः ॥ ७.१४२–४४ ॥

> **उत्थाय पश्चिमे यामे कृतशौचः समाहितः ।**  
> **हुत्वाग्नीन् ब्राह्मणान् अर्च्य प्रविशेत् तु सभां शुभाम् ॥ ७.१४५ ॥**  
> **तत्र स्थितः प्रजाः सर्वाः प्रतिनन्द्य वि[सर्जयेत् ।**  
> **विसृज्य च प्रजाः सर्वा मन्त्रयेत् सह मन्त्रिभिः ॥ ७.१४६ ॥**

**मन्त्रि]भिः सह** । नित्यवृत्तं राज्ञः श्लोकद्वयेनोच्यते ॥ ७.१४५–४६ ॥

> **गिरिपृष्टं समारुह्य प्रासादं वा रहोगतः ।**  
> **अरण्ये निःशलाके वा मन्त्रयेद् [अविभावितः॥ ७.१४७ ॥**

मन्त्र]पञ्चाङ्गं मन्त्र्येत् । तद् यथा कर्मणाम् आरम्भोपायः पुरुषद्रव्यसम्पद् देशकालविभागः विनिपातप्रतीकारः कार्यसिद्धिर् इति । तान् एकैकशः पृच्छेत् समस्तांश् च । हेतुभिः सर्वेषां मतिप्रविवेकं विद्यात् । अवाप्तार्थः कालं नातिपातयेन्, न च दीर्घमन्त्रः स्यात् । न च तेषां पक्षीयैर् मन्त्रं मन्त्रयेत् येषाम् अपकुर्यात् । गुप्तमन्त्रश् च स्यात् ॥ ७.१४७ ॥

_येन ।_

> **यस्य मन्त्रं न जानन्ति समागम्य पृथग्जनाः ।**  
> **स कृत्स्नां पृथिवीं भुङ्क्ते कोशहीनो ऽपि पार्थिवः ॥ ७.१४८ ॥**

_एवं च सति संरक्षणार्थम् ।_

> **जडान्धमूकबधिरांस् तैर्यग्योनान् वयोतिगान् ।**  
> **स्त्रीम्लेच्छव्याधितव्यङ्गान् मन्त्रे तु प्रतिषेधयेत् ॥ ७.१४९ ॥**

_यस्मात् ।_

> **भिन्दन्त्य् अवमता मन्त्रं तैर्यग्योनास् तथैव च ।**  
> **स्त्रियश् चैव विशेषेण तस्मात् तत्रादृतो भवेत् ॥ ७.१५० ॥**  
> **मध्यंदिने ऽर्धरात्रे वा विश्रान्तो विगतक्लमः ।**  
> **चिन्तयेद् धर्मकामार्थान् सार्धं तैर् एक एव वा ॥ ७.१५१ ॥**

धर्मार्थकामानां वृद्धिं **चिन्तयेत्** । परस्परविरोधिनां राज्ञाम् अन्यतमविवृद्धौ तेषाम् उच्छित्तिर् जायते ॥ ७.१५०–५१ ॥

> **परस्परविरुद्धानां तेषां च समुपार्जनम् ।**  
> **कन्यानां सम्प्रदानं च कुमाराणां च रक्षणम् ॥ ७.१५२ ॥**

मन्त्रिणां धर्मार्थकामानां वा, परस्परविरोधे तेषां बलाबलव्यपेक्षा । **कन्यानां संप्रदानं** स्वकार्यसिद्धिवशेन चिन्त्यम् । **कुमाराणां रक्षणम्**, तव वयम् इत्य् एवं वादिभिः सत्त्रिभिः दर्मम् अर्थं च ग्राहयितव्यम् । नवं हि द्रव्यं येन येनार्थजातेनोपदिह्यते तद् तद् एवाचूषति । एवम् अयं नवबुद्धिर् यद् यद् उच्यते तत् तत् प्रतिपद्यते । व्यसनेभ्यश् चैनम् उपायतो निवर्तयेयुर् इति नित्यानुशासनाच् च कालेन गुणसंपन्नं यौवराज्ये स्थापयेत्, निर्गुणान् अन्यान् प्रत्यन्तेष्य् निक्षिपेत्- इत्य् एवमादिनाभियोगातिशयेन राज्ञा पुत्ररक्षणं प्रत्यहं चिन्त्यम् ॥ ७.१५२ ॥

> **दूतसंप्रेषणं चैव कार्यशेषं तथैव च ।**  
> **अन्तःपुरप्रचारं च प्रणिधीनां च चेष्टितम् ॥ ७.१५३ ॥**

येन सह सन्धानं विग्रहो वा चिकीर्ष्यते तत्र **दूतसंप्रेषणं** चिन्त्यम् । आरब्ध**कार्यशेष**त्वं च चिन्तयेत्, आस्थापनाय । कक्ष्यान्तरेष्व् अन्तर्वंशिकसैन्याधिष्ठितो ऽन्तःपुरं प्रविशेत् । तत्र स्थविरस्त्रीपरिशुद्धां देवीं पश्येन् नापरिशुद्धाम् । देव्या गृहनिलीनो हि भ्राता भद्रसेनम् जघान, मातुः शयनान्तर्गतश् च पुत्रः कारूषम्, विषदिग्धेन नूपुरेण वैरन्त्यं [देवी] जघान, मेखलामणिना सौविरम्, वेण्यां निगूढेन शस्त्रेण विदूरथम् । तस्माद् एतान्य् आस्पदस्थानानि यत्नतः परीक्षेत । मुण्डजटिलकुहकपर्तिसंसर्गं बाह्याभिश् च दासीभिर् अन्तःपुरदासीनां प्रतिषेधयेत् । **प्रणिधीनां** च कापटिकादीनां चारपरम्पराभिश् **चेष्टितं** चिन्तयेत् ॥ ७.१५३ ॥

> **कृत्स्नं चाष्टविधं कर्म पञ्चवरं च तत्त्वतः ।**  
> **अनुरागापरागौ च प्रचारं मण्डलस्य च ॥ ७.१५४ ॥**

अकृतारम्भम् आरब्धस्यानुष्ठानम् अनुष्ठितविशेषणं कर्मफलसंग्रहः, तथा सामभेददानदण्डाह्, एतद् **अष्टविधं कर्म** । अथ वा कृषिर् वणिक्पथ उदके सेतुबन्धनं [दुर्गकरणं] कृतस्य वा तत्संस्कारो हस्तिबन्धनं खनिखननं शून्यवेशनं दारुवनछेदनं चेति ।_ <स्पन् स्त्य्ले="तेxत्-देचोरतिओन्-उन्देर्लिने;">अपरे<।स्पन्>_ त्व् आहुः ।

> आदाने च विसर्गे च तथा प्रैषनिषेधयोः ।  
> पञ्चमे चार्थवचने व्यवहारस्य चेक्षणे ॥  
> दण्डशुद्ध्योः सदा युक्तस् तेनाष्टगतिको नृपः ।  
> अष्टकर्मा दिवं याति राजा शक्राभिपूजितः ॥

इत्य् औशनसौ श्लोकौ । तद्विवरणम्- **आदानं** बलिना । भृत्येभ्यो धन**विसर्गः** । **प्रैषो** दूष्टत्यागः । अर्थाधिकृतानाम् अतिप्रवृत्तिनिरोधो **निषेधः** । असंप्रवृत्तेर् **अर्थवचनम्** । वर्णाश्रमिणां स्वकर्मसंश्रये व्यवहारेक्षणम् । परस्पराभियोगे **दण्ड**निपातनं पराजितानाम् । **शुद्धिर्** आत्मने (?), प्रमादस्खलिते तु [प्रा]यश्चित्तम् इत्य् एतद् अष्टवि[धं कर्म । **प]ञ्चवर्गः** । कापटिकोदास्थितगृहपतिकवैदेहकतापसव्यञ्जनाः । परमर्मज्ञः प्रगल्भश् छात्रः **कापटिकः** । तम् अर्थमानाभ्याम् उपसंगृह्य मन्त्री ब्रूयाद् "राजानं मां च प्रमाणं कृत्वा यत्र यद् अकुशलं पश्य्[असि तत् तदानीम् एवाश्राव्य्]अं त्वया" इति । प्रव्रज्यायाः प्रत्यवसित **उदास्थितः**, स च प्रज्ञाशौचयुक्तः । सर्वान्नप्रदानसमर्थाया[ं भूमौ] प्रभूतहिरण्यान्तेवासिनः कर्म कारयेत् । कृषिकर्मफलाच् च सर्वप्रव्रजितानां ग्रासाच्छादना]वस्थान् प्रतिविदध्यात् । तेषां ये वृत्तिकामास् तान् उपजपेत्, एवम् "एतेनैव वृत्तेन राजार्थश् चरितव्यो, भक्तवेतनकाले चोपस्थातव्यम्" इति । सर्वप्रव्र[इताश् च स्वं स्वं व]र्गम् उपजपेयुः । कर्षको वृत्तिक्षीनः प्रज्ञाशौचयुक्तो **गृहपति**व्यञ्जनः स कृषिकर्म कुर्यात् । यथोक्तायां भूमाव् इति । वाणिजको वृत्तिक्षीणः प्रज्ञाशौचयुक्तो **वैदेह**कव्यञ्जनः । स वणिक्कर्म कुर्यात् प्रदिष्टायां भूमाव् इति समानं पूर्वेण । मुण्डो जटिलो वा वृत्तिकामस् **तापस**व्यञ्जनः । [स] नगराभ्याशे प्रभूतजटिलमुण्डान्तेवासी शाकं यवसमुष्टिं वा मासद्विमासान्तरितः प्रकाशम् अश्नीयात्, धर्मव्याजेन, गूढं च यथेष्टम् आहारम् । तापसव्यञ्जनान्तेवासिनश् चैनं सिद्धयोगैर् अर्चयेयुः, शिष्याश् चास्योपदिशेयुः लाभम् अग्निदाहं चोरभयं दुष्टवधबन्धनं विदेशप्रवृत्तिम्, "इदम् अद्य श्वो वा भविष्यतीदं वा राजा करिष्यति" इति । तद् अस्य गूढाः सत्त्रिणस् तत्प्रयुक्ताः सम्पादयेयुः । ये चास्य राज्ञो ऽवश्यं भर्तव्यास् ते लक्षणविद्याम् अङ्गविद्यां जम्भकविद्यां मायागतम् आश्रमधर्मं निमित्तज्ञानं चाधीयमानाः सत्त्रिणः स्युः । तत्र राजैतान् पञ्चसंस्था[न्] एतैर् मन्त्रिभिः सह स्वविषये परविषये चावस्थापयेत् । मन्त्रिपुरोहितसेनापतियुवराजदौवारिकान्तर्वंशिकादिषु श्रद्धेयदेशवेषशिल्पभाषाविदो जनपदापदेशेन सत्त्रिणः संचारयेत् । तथा कुब्जवामनकिरातमूकजडबधिरान्धछद्मनो नटनर्तकगायनादयश् च स्त्रियश् चाभ्यन्तरचारं विद्युः ।

> वने वनचराः कार्याः श्रमणाटविकादयः ।  
> परप्रवृत्तिज्ञानार्थाः शीघ्राश् चारपरंपराः ॥  
> परस्य चैते बोद्धव्यास् तादृशैर् एव तादृशाः ।  
> चारसंचारिणः संस्था गूढाश् चागूढसंज्ञिताः ॥

एवं पञ्चवर्गं परिकल्प्य परस्यात्मनश् चास्माद् एवं च वर्गान् मन्त्रिपुरोहितादीनाम् **अन्रागापरागौ** विद्यात् । तथा राज**मण्डलप्रचारः, **को माण्डलिकः संधिविग्रहादौ कस्मिन् प्रचारे वर्तत इति ॥ ७.१५४ ॥

> **मध्यमस्य प्रचारं च विजिगीषोश् च चेष्टितम् ।**  
> **उदासीनस्य चारं च शत्रोश् चैव प्रयत्नतः ॥ ७.१५५ ॥**

एतस्मिन् राजमण्डल इमाश् चतस्रो जाजप्रकृतयो मुख्या भवन्ति, **विजिगीषुर्** **अरिर् मध्य** **उदासीन** इति । तत्रैतेषाम् एव यो राजप्रकृतिसंपन्नो ऽहम् एवेमां पृथिवीं जेष्य इत्य् अभ्युक्षितः स **विजिगीषुर्** उत्साहशक्तियोगात् । **शत्रुस्** त्रिविधः, सहजः [प्राकृतः कृत्रिमो भूम्यनन्तर इति । मध्यमः, अनयोर् अरिविजिगीष्वोर् असंहतयोर् निग्रहसमर्थः । उदासीनो ऽरिविजिगीषुमध्यमानाम् असंहतानाम् ॥ ७.१५५ ॥

> **एताः प्रकृतयो मूलं मण्डलस्य समासतः ।**  
> **अष्टौ चान्याः समाख्याता द्वादशैव तु ताः स्मृताः ॥ ७.१५६ ॥**

**एताः प्रकृतयो मण्डलस्य** व्याख्याताः । अष्टौ चान्या आसां प्रकृतीनाम् एकैकस्याः प्रकृतेर् मित्रं मित्रमित्रं चेति द्वे द्वे प्रकृती उच्येते । एका अष्टौ चान्याः प्रसंख्याताः । एवम् उभयतो ऽपि द्वादश भवन्ति ॥ ७.१५६ ॥

> **अमात्यपुरराष्ट्रार्थदण्डाख्याः पञ्च चापराः ।**  
> **प्रत्येकं कथिता ह्य् एताः संक्षेपेण द्विसप्ततिः ॥ ७.१५७ ॥**

इमा **अमात्यपुरराष्ट्रकोशदण्डाख्याः** **पञ्चापराः** **प्रत्येकं** द्वादशस्ववस्थिताः । एवं च द्वादशराजप्रकृतयः षष्टिर् अमात्यादिप्रकृतयः इति **संक्षेपेण द्विसप्ततिः** ॥ ७.१५७ ॥

> **अनन्तरम् अरिं विद्याद् अरिसेविनम् एव च ।**  
> **अरेर् अनन्तरं मित्रम् उदासीनं तयोः परम् ॥ ७.१५८ ॥**

विजिगीषोर् भूम्य्**अनन्तरम्** **अरिं विद्यात्** । तथारिमित्रं मित्रमित्रं च । एवम् अपरभूम्यन्तरो विजिगीषोर् **मित्रं** भवति । **उदासीनस् तयोः परः** । अरिमित्रलक्षणं सहजकृत्रिमयोर् अपि द्रष्टव्यम् ॥ ७.१५८ ॥

> **तान् सर्वान् अभिसंदध्यात् सामादिभिर् उपक्रमैः ।**  
> **व्यस्तैश् चैव समस्तैश् च पौरुषेण नयेन च ॥ ७.१५९ ॥**

**सामादिभिश्** चतुर्भिः **समस्तैर् व्यस्तैर्** वा **पौरुषेण नयेन** वा केवलेन दण्डेन वा । केवलेन दण्डेनेति समासिकः षाड्गुण्यक्रम उच्यते ॥ ७.१५९ ॥

> **संधिं च विग्रहं चैव यानम् आसनम् एव च ।**  
> **द्वैधीभावं संश्रयं च षड्गुणांश् चिन्तयेत् सदा ॥ ७.१६० ॥**

अत्र हिरण्यादिनिबन्धन उभयानुग्र्हार्थः **संधिः** । तद्विपरीत **विग्रहः** । एकत्राभ्युच्चयो **यानम्** । उपेक्षणम् **आसनम्** । संधिविग्रहो[पादानं **द्वैधीभावः** । परा]र्पणं **संश्रयः** । एतान् **षड्गुणांश् चिन्तयेत् सदा** । एतेषां षण्णां यस्मिन् गुणे व्यवस्थितो मन्येताहं शक्ष्यामि दुर्गं कारयितुं हस्तिनो बन्धयितुं खनिं खानयितुं वणिक्[पथं प्रयोजयितुं शून्यनिवेशनं] कारयितुं कृषिं प्रयोजयितुं दारुवनं छेदयितुम् अदेवमातृकाणि च क्षेत्राणि बन्धयितुम् इत्य् एवमादीनि, परस्य च व्याहन्तुं वृद्धिविघातार्थम्, तद्गुणम् उपेयात् ॥ ७.१६० ॥

_एवं च सति ।_

> **आसनं चैव यानं च संधाय च विगृह्य च ।**  
> **कार्यं वीक्ष्य प्रयुञ्जीत द्वैधं संश्रयम् एव च ॥ ७.१६१ ॥**

संधायासनं विगृह्यासनं संधाय यानं विगृह्य यानं वा **कार्यं वीक्ष्य प्रयुञ्जीत** । तथा **द्वैधं संश्रयम् एव च** । परम् अतिसंधातुकामयोर् अरिविजिगीष्वोर् उपहन्तुम् अशक्तयोः संधायासनं विगृह्य वा । तत्र यदा पश्येत् "स्वबलेनोत्सहे परं कर्शयितुम्, उत्साहयुक्ताश् च मे प्रकृतयः संहता विवृद्धाश् च स्वकर्मण्यव्याहताश् चरिष्यन्ति, परस्य वा प्रकृतयो लुब्धाः क्षीणाश् (?) च, यत उपजापेन शक्यास् त आत्मीकर्तुअम्" इत्य् एवमादि, तदा विगृह्यासीत । विगृह्यासनहेत्वभावे संधायासीत । परस्माद् अभ्युच्चितः सर्वसंदोहवर्जं स्वराष्ट्रे कृतप्रतिविधानो विगृह्य यायात्, व्यसने वा परस्य प्र[कृ]तिक्षये क्प्र्कृतिकोपे वा, आक्रन्दासारबलाद् वा। विगृह्य यानहेत्वभावे तु पार्ष्णिग्राहं संधाय यायात्, संभूय वा यात्राफलांशकृतसंइत्क इत्य् एवमादि । समर्थो वा त्व् अरिं पार्ष्णिग्राहं च युगपद् विगृह्य यावत्, असमर्थो वा बलवता समाक्रान्तो दुर्गापाश्रयाद् द्वैधीभूतस् तिष्ठेत्, मध्यमम् उदासीनं वाश्रयेत्, यत्र वा पूर्वपुरुषोचिता गतिः, आसन्नसंबन्धो वा मित्राणि वा भूयांसि यत्र शक्तिमन्तो भवेयुस् तं संश्रयेत ॥ ७.१६१ ॥

> **संधिं तु द्विविधं विद्याद् राजा विग्रहम् एव च ।**  
> **उभे यानासने चैव द्वैधं संश्रयम् एव च ॥ ७.१६२ ॥**

षड् अप्य् एते गुणाः समासतो द्विधा भिद्यन्ते । यतो ऽयम् उत्तरविवक्षार्थ उपन्यासः ॥ ७.१६२ ॥

> **समानयानकर्मा च विपरीतस् तथैव च ।**  
> **तदा त्व् आयतिसंयुक्तः संधिर् ज्ञेयो द्विलक्षणः ॥ ७.१६३ ॥**

संभूय यानं यस्य स **समानयानकर्मा** संधिः । त्वम् इतो याहि अहम् इति यास्यामीत्य् असमानयानकर्मा **विपरीतः** संधिः । तथा कोशादिलाभेनैकस्य तदात्वयुक्तः इतरस्य्**आयतियुक्तः** । एवं चायं **द्विलक्षणः** संपद्यते **संधिः** ॥ ७.१६३ ॥

> **स्वयंकृतश् च कायार्थम् अकाले काल एव वा ।**  
> **मित्रेण चैवापकृते द्विविधो विग्रहः स्म्र्तः ॥ ७.१६४ ॥**

यदायम् उत्सहते स्वशक्त्या परं जेतुं तदा **स्वयंक्र्तो** **विग्रहः** । **अकाले** ऽप्य् उच्चयापेक्षया । यस्य परस्यामित्रस् तद्विजिगीषोर् मित्रम् । तेन यदा परस्यापक्रियते तद्विजिगिषोर् **मित्रेणापकृते** व्यसनिनि परे विपरीतो विग्रहः । सत्सु विग्रहकारणेषु तत्र यद्य् आसनं यदि यानं सर्वदा **द्विविधो विग्रहः** ॥ ७.१६४ ॥

> **एकाकिनश् चात्ययिके कार्ये प्राप्ते यदृच्छया ।**  
> **संहतस्य च मित्रेण द्विविधं यानम् उच्यते ॥ ७.१६५ ॥**

परस्य व्यसने यदृच्छया, **प्राप्ते आत्ययिके च कार्ये**, **एकाकिन** एव यानं यद्य् असाव् एकाकी शक्नोति तं जेतुम् । **संहतस्य मित्रेण** । । । एवं **द्विविधं यानम्** ॥ ७.१६५ ॥

> **क्षीणस्य चैव क्रमशो दैवात् पूर्वकृतेन वा ।**  
> **मित्रस्य चानुरोधेन द्विविधं स्मृतम् आसनम् ॥ ७.१६६ ॥**

साधुकारी चैव क्षयं गच्छति **दैवाद्**, अपरः **पूर्वक्ष्तेन** प्रमादेन तस्योभयथापि **क्षीणस्या**त्मसंवरणक्रियासनम्; यश् च परस्य शत्रुः स विजिगीषोर् मित्रं तस्मिन् क्षीणे तदनुरोधात् समर्थो ऽप्य् आसीत । एवं **द्विविधम् आसनम्** । "मोहात् पूर्वकृतेन वा" इत्य् अपरो हेतुपाठः ॥ ७.१६६ ॥

> **बलस्य स्वामिनश् चैव स्थितिः कार्यस्य सिद्धये ।**  
> **द्विविधं कीर्त्यते द्वैधंषाड्गुण्यगुणवेदिभिः ॥ ७.१६७ ॥**

बलवताभिभूतो दुर्गापाश्रयो द्विविधा बलं कृत्वा स्वकार्यसिद्धिं कुर्यात् । समर्थो वा परानुग्रहे निरण्यादिफलापेक्षया बलस्य केनचिद् अंशेन ऽन्यं राजानम् अनुगृह्णीयात् ॥ ७.१६७ ॥

> **अर्थसंपादनार्थं च पच्यमानस्य शत्रुभिः ।**  
> **साधुष्व् अव्यपदेशश् (?) च द्विविधः संश्रयः स्मृतः ॥ ७.१६८ ॥**

महता परेण पीड्यमानस्य संश्रयः तत्संश्रितश् चैनं सर्वयत्नैस् तथात्मकार्यं संपादयेत् । **साधुष्व् अव्यपदेशा**र्थं पापिनापि । संश्रयकारणेनापदा संश्रयेत् । तत्संश्रितो हि समानानाम् अभिभवनीयस् तदा भवति ॥ ७.१६८ ॥

> **यदाधिगच्छेद् आयत्याम् आधिक्यं ध्रुवम् आत्मनः ।**  
> **तदात्वे चाल्पि[कां पीडां तदा संधिं] समाश्रयेत् ॥ ७.१६९ ॥**

आयत्यपेक्षय्**आल्पिकां पीडां **कृत्वा**त्मनः** **संधिं समाश्रयेत्** ॥ ७.१६९ ॥

> **यदा प्रहृष्टा मन्येत सर्वास् तु प्रक्र्तीर् भृशम् ।**  
> **अभ्युच्चितं तदात्मानं तदा मन्येत् विग्रहम् ॥ ७.१७० ॥**

वि[ग्रहार्थं दण्डादिसंपदाभ्युच्चि]तः स संतुष्टोपगृहीतप्रकृतिः संधिविग्रहं कुर्यात् ॥ ७.१७० ॥

> **यदा मन्येत भावेन हृष्टं पुष्टं स्वकं बलम् ।**  
> **परस्य विपरीतं च तदा यायाद् रिपुं प्रति ॥ ७.१७१ ॥**

प्रहृष्टपुष्टैः स्वकेवलकारणतः परस्य च विपरीते [सति] विगृह्य संधाय वा यायात् ॥ ७.१७१ ॥

> **यदा तु स्यात् परिक्षीणो वाहनेन बलेन च ।**  
> **तदासीत प्रयत्नेन शनकैः सात्वयन्न् अरिम् ॥ ७.१७२ ॥**

परिक्षीणे हिरण्यादीनां संधायात्मनो ऽभ्युच्चयं कुर्वन्न् आसीत, सान्त्वयन्न् अरिं सामोपप्रदानाभ्याम् ॥ ७.१७२ ॥

> **मन्येतारिं यदा राजा सर्वथा बलवत्तरम् ।**  
> **तदा द्विधा बलं कृत्वा साधयेत् कार्यम् आत्मनः ॥ ७.१७३ ॥**

बलवताभिभूतो ऽशक्ये संधाने दुर्गापाश्रयो द्विधा कृत्वासीत ॥ ७.१७३ ॥

> **यदा परबलानां तु गमनीयतमो भवेत् ।**  
> **तदा तु संश्रयेत् क्षिप्रं धार्मिकं बलिनं न्र्पम् ॥ ७.१७४ ॥**

द्वैधीभावम् अप्य् आश्रितो यद्य् आत्मधारणम् अशक्यं मन्यते ततः प्रागभिभवात् **क्षिप्रम्** एव **बलिनं धार्मिकं** च संश्रयेत् । तदभावे ऽन्यम् अपि गुणवन्तम् ॥ ७.१७४ ॥

> **निग्रहं प्रकृतीनां च कुर्याद् यो ऽरिबलस्य च ।**  
> **उपसेवेत तन् नित्यं सर्वयत्नैर् गुरुं यथा ॥ ७.१७५ ॥**

यासां **प्रकृतीनां** दोषेण गमनीयतमो जातस् तासां यो निग्रहे समर्थस् तद्**अरिबलस्य च**, तदा तं **सर्वयत्नैर् गुरुं यथा** निरुपरोधेन चेतसा परं सद्भावम् आश्रितः **सेवेत** ॥ ७.१७५ ॥

> **यदि तत्रापि संपश्येद् दोषं संश्रयकारितम् ।**  
> **सुयुद्धम् एव तत्रापि निर्वितर्कः समाचरेत् ॥ ७.१७६ ॥**

बन्धुवत्संश्रयो हि महादोषो राज्ञाम् इत्य् एवं च यदि संश्रयगतिना सादयेत्, ततः **सुयुद्धम् एव तत्रापि निर्वितर्कः समाचरेत्** । दृश्यते ह्य् अल्पबलेनापि महाबलं जीयमानम् । अपि च युध्यतः पराजयो ऽपि स्वर्गप्राप्त्या विशिष्यते । दृष्टसंश्रयस् तु नामुत्र राध्यते ॥ ७.१७६ ॥

_किं बहुना ।_

> **सर्वोपायैस् तथा कुर्यान् नीतिज्ञः पृथ्वीपतिः ।**  
> **यथास्याभ्यधिका न स्युर् मित्रोदासीनशत्रवः ॥ ७.१७७ ॥**

धनादिषु गन्धेन मित्रम् अपि शत्रुतां श्रयते, तथोदासीनशत्रौ तु का कथा । अत उक्तैर् उपायैस् तत्प्रवर्तनेने स्वान् प्रति भान्तम् आत्मानं मित्रादिभ्यो ऽधिकं कुर्यात्, न मित्रमुदासीनो वेत्य् आस्था कर्तव्या ॥ ७.१७७ ॥

> **आयतिं सर्वकार्याणां तदात्वं च विचारयेत् ।**  
> **अतीतानां च सर्वेषां गुणदोषौ च तत्त्वतः ॥ ७.१७८ ।**

अनेकमुखत्वात् कार्याणां क्षणिकत्वाच् च तस्यां तस्याम् अवस्थायां तत्तत्कार्यम् आपद्यत इति सामान्यतः सर्वकार्यावधारणं दर्शयति ॥ ७.१७८ ॥

_तस्मात् पुनर् एतद् एवम्, यस्मात् ।_

> **आयत्यां गुणदोषज्ञस् तदात्व क्षिप्रनिश्चयः ।**  
> **अतीतकार्यशेषज्ञः शत्रुभिर् नाभिभूयते ॥ ७.१७९ ॥**

**आयत्यां** तावद् गुणदोषौ सर्वकार्येषु विज्ञेयौ; शेषावधृतिर् अनुष्ठानं च तस्य राजतन्त्रानुग्रहाय दोषपरिहारेणेति एवं च तत्शत्रुनिबर्हणं कवचम् इव सर्वकार्यानुगतं नित्यं विजिगीषुणा चिन्त्यम् ॥ ७.१७९ ॥

> **यथैनं नातिसंदध्युर् मित्रोदासीनशत्रवः ।**  
> **तथा सर्वं संविदध्याद् एष सामासिको नयः ॥ ७.१८० ॥**

उपसंहारार्थः श्लोकः ॥ ७.१८० ॥

> **यदा तु यानम् आतिष्ठेद् अरिराष्ट्रं प्रति प्रभुः ।**  
> **तदानेन विधानेन यायाद् अरिपुरं शनैः ॥ ७.१८१ ॥**

यात्रोपन्यासश् चित्तप्रणिधानार्थः ॥ ७.१८१ ॥

> **मार्गशीर्षे शुभे मासे यायाद् यात्रां महीपतिः ।**  
> **फाल्गुनं वापि चैत्रं वा मासौ प्रति यथाबलम् ॥ ७.१८२ ॥**

अत्र हि गच्छन् परस्य शारदं वासन्तं च सस्यम् उपहन्ति गच्छतश् च मार्गाः प्रचुरयवसोदका भवन्ति । तस्मात् शारदसस्यप्रायं जनपदं दीर्घकालं च **यात्रां मार्गशीर्षे यायात्** । फाल्गुनचैत्रमासयोर् वासन्तसस्यप्रायं दीर्घकालं च यात्राम् । तथा चतुरङ्गबलो मार्गशीर्षे यायात् । अश्वबलप्रायस् तु फाल्गुनचैत्रयोः ॥ ७.१८२ ॥

> **अन्येष्व् अपि तु कालेषु यदा पश्येद् ध्रुवं जयम् ।**  
> **तदा यायाद् विगृह्याइव व्यसने चोत्थिते रिपोः ॥ ७.१८३ ॥**

हस्तिबलप्रायो वर्षास्व् अश्वबलप्रायं रिपुं गच्छेत् । एतस्मिन् हि स्वबलकाले गच्छतो राज्ञो ऽवश्यंभावी जयः । व्यसनं च रिपोर् यदा तदा कदाचिद् यायात् । शक्तो [यायाद् अ]नाक्रन्दं च ॥ ७.१८३ ॥

> **कृत्वा विधानं मूले तु यात्रिकं च यथाविधि ।**  
> **उपगृह्यास्पदं चैव चारं सम्यग् विधाय च ॥ ७.१८४ ॥**

प्रकृत्युपसंग्रहो ऽर्थमानाभ्यां लुब्धक्रुद्धाभिरक्षणं विशेषतः पार्ष्णिग्राहसंधानं जनप[दस्थापनं **मूले विधानम्**] । **यात्रिकं च** हस्त्यश्वादि । ये च परविषये दूष्यास् ते यातुर् **आस्पदा** भवन्ति, तांश् चात्मीकृत्य चारणं च परविषयप्रवृत्तिविज्ञानाय **सम्यग् विधाय** यथा चैतद् एवम् ॥ ७.१८४ ॥

> **संशोध्य [त्रिविधं] मार्गं षड्विधं च स्वकं बलम् ।**  
> **सांपरायिककल्पेन यायाद् अरिपुरं शनैः ॥ ७.१८५ ॥**

जाङ्गलातपाटविक**त्रिविधं मार्गं **पन्थानं यवसेन्धनोद[को]पादानवीरुध्[अविच्छेद्]आदिभिः **संशोध्य, बलं च षड्विधं** हस्त्यश्वरथपदातिविष्टिकरकोशाख्यं **संशोध्य** किम् अग्रहृतम् इत्य् एवमादिना संपरायिककल्पेन युयुत्सुकल्पेन यायात् ॥ ७.१८५ ॥

> **शत्रुसेविनि मित्रे च गूढे युक्ततरो भवेत् ।**  
> **गतप्रत्य्गते चैव स हि कष्टतरो रिपुः ॥ ७.१८६ ॥**

मित्रदुःखगतप्रत्यागतयोर् **युक्ततरो** भूत्वा सुतरां न विश्वसेत् ॥ ७.१८६ ॥

> **दण्डव्यूहेन तन्मार्गं यायात् तु शकटेन वा ।**  
> **वराहगरुडाह्यां वा सूच्या वा मकरेण वा॥ ७.१८७ ॥**

पुरस्तान् नायकः पश्चात् सेनापतिः स्वामी च मध्ये पार्श्वयोर् हस्तिनः ततो ऽश्वा इत्य् एष साम्ग्रामिको यानविधिः दीर्घः समविन्यासो **दण्डव्यूहः** सर्वतो भये कार्यः । सूचीमुखः पश्चाद् विस्तृतः **शकटव्यूहः** पृष्टततो भये योजयितव्यः । श्लक्ष्णमुखपश्चार्धो बृहन्मध्यो **वराहव्यूहः** पार्श्वतो भये प्रशस्यते । एतेन **गरुडव्यूह** व्याख्यातः । लघुसमुत्थानसैनिकं सूचीव्यूहः दीर्घः प्रवीरपुरुषमुखः, अग्रतो भये च सादिष्ठः । **मकरव्यूहो** मुखजघनयोः पृथुर् उभयतो भये प्रशस्यते ॥ ७.१८७ ॥

> **यतश् च भवम् आसङ्केत् ततो विस्तारेयेद् बलम् ।**  
> **पद्मेन चैव व्यूहेन निविशेत सदा स्वयम् ॥ ७.१८८ ॥**

सर्वथा प्रदर्शनम् एतत्- **यतो भयं** प्रपश्येत् तु **ततो विस्तारेयेद् बलम्** । सर्वत उदितेन **पद्मव्यूहेन** **सदा निविशेत** ॥ ७.१८८ ॥

> **सेनापतिबलाध्यक्षौ सर्वदिक्षु निवेशयेत् ।**  
> **यतश् च भयम् आशङ्केत् प्राचीनां कल्पयेद् दिशम् ॥ ७.१८९ ॥**

**सेनापतिबलाध्यक्ष**पुरुषाश् च सर्वत्र निविशेरन् । अनेकप्रकारास् त्व् अपरे कल्पिताः परान् जेष्यन्तीत्य् अतः पुरुषान् इति युज्यन्ते । गिरिं वनं वा पृष्ठतः कृत्वा भयसिशश् चाग्रतः तत्र युध्येयुः निविशेरन् वा ॥ ७.१८९ ॥

> **गुल्ंआंश् च स्थापयेद् आप्तान् कृतसंज्ञान् समन्ततः ।**  
> **स्थाने युद्धे च कुशलान् अभीरून् अविकारिणः ॥ ७.१९० ॥**

विशेषतो गुलेष्व् एवंगुणाह् स्थाप्याः । ततो हि भयम् उत्पन्नं महते ऽनर्थाय भवति स्वबलेन ॥ ७.१९० ॥

> **संहतान् योधयेद् अल्पान् कामं विस्तारयेद् बहून् ।**  
> **सूच्या वज्रेण चैवैतान् व्यूहेन व्यूह्य योधयेत् ॥ ७.१९१ ॥**

**अल्पाः संहताः** परस्परापेक्षया युध्यन्तो न बिभ्यति । **वज्रव्यूहस्** त्रिधाव्यवस्थितः । **सूची**व्यूहो व्याख्यातः । सर्वे तु व्यूहा यथासामर्थ्यं कल्पयितव्याः ॥ ७.१९१ ॥

> **स्यन्दनाश्वैः समे युद्ध्येद् अनूपे नौद्विपैस् तथा ।**  
> **वृक्षगुल्मावृते चापैर् असिचर्मायुधैर् बलैः ॥ ७.१९२ ॥**

सामर्थ्यदर्शनार्थो ऽयम् उपदेशः ॥ ७.१९२ ॥

> **कौरुक्षेत्रांश् च मत्स्यांश् च पाञ्चालाञ् शूरसेनजान् ।**  
> **दीर्घांल् लघूंश् चैव नरान् अग्रानीकेषु योधयेत् ॥ ७.१९३ ॥**

एते हि पृथुवक्षस आजानुबाहवो द्विस्पृशो महावर्ष्माणश् च सेनामुखेष्व् ईषन्मनोघातं परेषां कुर्वन्ति ॥ ७.१९३ ॥

> **प्रहर्षयेद् बलं व्यूहं तांश् च सम्यक् प्रीक्षयेत् ।**  
> **चेष्टांश् चैव विजानीयाद् अरीन् योधयताम् अपि ॥ ७.१९४ ॥**

जये धर्मार्थो ऽवरजये विसर्जन इत्य् एवमादिना यथाभूतशास्त्रार्थप्रदर्शनेन **प्रहर्षयेत्** । युद्ध्यतां **चेष्टाः** प्रत्यक्षीकुर्यात् । चलचित्ता हि पुरुषा उपकुर्वाणस्याप्य् अपकुर्वन्ति ॥ ७.१९४ ॥

> **उपरुध्यारिम् आसीत राष्ट्रं चास्योपपीडयेत् ।**  
> **दूषयेच् चास्य सततं यवसान्नोदकेन्धनम् ॥ ७.१९५ ॥**  
> **भिन्द्याच् चैव तटाकानि प्राकारपरिखास् तथा ।**  
> **समवस्कन्दयेच् चैनं रात्रौ वित्रासयेत् च ॥ ७.१९६ ॥**  
> **उपजप्यान् उपजपेद् भुद्ध्येतैव च तत्कृतम् ।**  
> **युक्त च दैवे युध्येत जयप्रेप्सुर् अपेतभीः ॥ ७.१९७ ॥**

दुर्गाश्रितस्याप्रतियुध्यत उपरोधविधिस् त्रिभिः शोकैः ॥ ७.१९५–९७ ॥

> **साम्ना दानेन भेदेन समस्तैर् उत वा पृथक् ।**  
> **विजेतुं प्रयतेतारीन् न युद्ध्येत कदाचन ॥ ७.१९८ ॥**

तत्र **साम** द्विविधं वाक्प्रयोगश् चेष्टाप्रयोगश् चेति । वाक्प्रयोगो गुणवचनं हितवचनम् उपकारानुदर्शनवचनम् आत्मोपनिधानम् इत्य् एवमादि; चेष्टाप्रयोगः स्थिताञ्जलिदानं हस्तग्रहणमुखोपप्रदर्शनं स्वदारदर्शनं [मि]थः संकथनम् इत्य् एवमादि । **दानं** नानाविधैर् द्रव्यैः प्रीत्युत्पादन[प्रतिपादनम्] । **भेद** एकस्योपसंग्रहो ऽन्यस्य निरसनं भीषणं च । एतैस् त्रिभिर् उपायैः **प्रयतेत** जेतुम् ॥ ७.१९८ ॥

> **अनित्यो [विजयो यस्माद् दृश्यते युध्यमानयोः ।**  
> **पराजयश्] च संग्रामे तस्माद् युद्धं विवर्जयेत् ॥ ७.१९९ ॥**

जयपराजययोर् अनित्यत्वात् प्रयत्नतो युद्धं परिहरणीयम् । तस्माद् असंदिग्धः तनुर् अप्य् अर्थसंदिग्धान् महतो ऽपि श्रेयान् ॥ ७.१९९ ॥

> **त्रया[णाम् अप्य् उपाया]नां पूर्वोक्तानाम् असंभवे ।**  
> **तथा युध्येत संयत्तो विजयेत रिपून् यथ ॥ ७.२०० ॥**

विजिगीषोः सामादीनां परिक्षये साधकत्वम् । तथा संदिग्धे विजये कामं युध्येत, यस्माज् जये ऽर्थः पराजये स्वर्ग इति । युद्धम् एव तत्र ज्यायः । यदार्थसंदिग्धः पराजयस् तदा निष्पतनं साधीयः- निर्गतो हि पुनः कार्यम् आसादयति ॥ ७.२०० ॥

> **जित्वा संपूजयेद् देवान् ब्राह्मणांश् चैव धार्मिकान् ।**  
> **प्रदद्यात् परिहारांश् च ख्यापयेद् अभयानि च ॥ ७.२०१ ॥**  
> **सर्वेषां तु विदित्वैषां समासेन चिकीर्षितम् ।**  
> **स्थापयेत् तत्र तद्वंश्यं कुर्याच् च समयक्रियाम् ॥ ७.२०२ ॥**  
> **प्रमाणान् च कुर्वीत तेषां धर्मान् यथोचितान् ।**  
> **रत्नैश् च पूजयेद् एतान् प्रधानपुरुषैः सह ॥ ७.२०३ ॥**

लब्द्यप्रशमनार्थास् तरयः श्लोकाः ॥ ७.२०१–०३ ॥

> **अदानम् अप्रियकरं दानं च प्रियकारकम् ।**  
> **अभीप्सितानाम् अर्थानां कालयुक्तं प्रशस्यते ॥ ७.२०४ ॥**

दानम् अदानं वा **कालयुक्तं** सुखयति । यथाकालं राज्ञा तद् अनुष्ठितं सर्वलोकसुखावहं भवति ॥ ७.२०४ ॥

> **सर्वं कर्मेदम् आयत्तं विधाने दैवमानुषे ।**  
> **तयोर् दैवम् अचिन्त्यं तु मानुषे विद्यते क्रिया ॥ ७.२०५ ॥**

यत् तावन् मानुषं फलं तत्पुरुषकर्म्**आयत्तम्** एव कृष्यादयः । अपि च प्राप्यते दैवात् पुत्रजन्मादिफलम् । तद् अपि दृष्टद्वारम् एव । अतो दृष्टम् एवोपायम् आश्रित्य सर्वकार्ये प्रयतितव्यम् । न दैवपरमो भूत्वासीत निरीह इति ॥ ७.२०५ ॥

> **सह वापि व्रजेद् युक्तः संधिं कृत्वा प्रयत्नतः ।**  
> **मित्रं हिरण्यं भूमिं वा संपश्यंस् त्रिविधं फलम् ॥ ७.२०६ ॥**

मित्रीकरणं त्व् इदं यातव्यस्य यात्राफलम्, जित्वा च तम् एव स्थापयेत् । सहकृतम् अभिरक्षन् मित्रीभूतो मित्रकार्यं काले करिष्यतीति भूमिहिरण्याभ्यां वा संधाय प्रतिनिवर्तेत ॥ ७.२०६ ॥

> **पार्ष्णिग्राहं च संप्रेक्ष्य तथाक्रन्दं च मण्डले ।**  
> **मित्राद् अथाप्य् अमित्राद् वा यात्राफलम् अवाप्नुयात् ॥ ७.२०७ ॥**

पार्ष्णिग्राहाक्रन्दानुबन्धम् अविक्ष्य हिरण्यादि यत्राफलं संगृह्णीयात् ॥ ७.२०७ ॥

> **हिरण्यभूमिं संप्राप्य पार्थिवो न तथैधते ।**  
> **यथा मित्रं ध्रुवं लब्ध्वा कृशम् अप्य् आयतिक्षमम् ॥ ७.२०८ ॥**  
> **धर्मज्ञं च कृतज्ञं च हृष्टप्रकृतिम् एव यत् ।**  
> **अनुरक्तं स्थिरारम्भं लघुमित्रं प्रशस्यते ॥ ७.२०९ ॥**

भूमिहिरण्याभ्यां मित्रं ज्याय इति शोकद्वयेन तत्स्तुतिर् मित्रोपसंग्रहार्था ॥ ७.२०८–०९ ॥

> **प्राज्ञं कुलीनं शूरं च दक्षं दातारम् एव च ।**  
> **कृतज्ञं धृतिमन्तं च कष्टम् आहुर् अरिं बुधाः ॥ ७.२१० ॥**

उपदेशप्रयोजनम्- ईदृशम् अरिं सर्वयत्नैर् विजिगीषुः संदध्यात् । येन सत्य् एवंगुण उच्छेतुं शक्यते, कर्शयितुं पीडयितुं वा । अत एवंविधं शत्रुं प्रयत्नतो मित्रीकुर्यात् ॥ ७.२१० ॥

> **आर्यता पुरुषज्ञानं शौर्यं करुणवेदिता ।**  
> **स्थौललक्ष्यं च सततम् उदासीनगुणोदयः ॥ ७.२११ ॥**

**उदय**शब्दः समुदायवाची फलर्थस् तु न युज्यते, सामर्थ्यात् । अस्योपदेशप्रयोजनम्- एभिर् गुणैर् युक्तम् उदासीनं संश्रित्य कामं यथोक्तलक्षणेनाप्य् अरिणा विरुध्येत यात्राफलार्थम् । येनैवंगुण उदासीनः संश्रयकार्यं कर्तुं समर्थो भवति । अनेवंगुणस् तूदासीनो ऽप्य् अमित्रीभवति शत्रूपजापाद् अदृढप्रज्ञया तस्य ॥ ७.२११ ॥

> **क्षेम्यां सस्यप्रदां नित्यं पशुवृद्धिकरीम् अपि ।**  
> **परित्यजेन् नृपो भूमिम् आत्मार्थम् अविचारयन् ॥ ७.२१२ ॥**

यदा तु विजिगीषुर् यद् ईदृशपराभियोगाद् आपद्यात् उदासीनसंश्रयेणारेस् तदा **क्षेम्यां सस्यप्रदाम्** अपि **नित्यं पशुवृद्धिकरीम् अपि परित्यजेन् नृपो भूमिम्** इत्तंभूताम् अपि सतीम्, येन राजधर्मेष्व् एवं स्मर्यते ॥ ७.२१२ ॥

> **आपदर्थं धनं रक्ष्यं दारा रक्ष्या धनैर् अपि ।**  
> **आत्मा तु सततं रक्ष्यो दारैर् अपि धनैर् अपि ॥ ७.२१३ ॥**

सर्वपरित्यागेनाप्य् **आत्मा सततं रक्ष्य** इति । येन शक्यो ऽप्य् अयं धर्मविरुद्धम् अपि दारपरित्यागं कृत्वा भूयो राजत्वम् आपन्नो महद्धर्मानुष्ठानं कर्तुम् । अस्य दारोद्वाहेनर्ते तु राज्ञो नान्यस्य दारपरित्यागेनात्मसंरक्षणं कर्तुं युक्तम् । परित्यज्य हि दारान् किम् अन्यद् असौ करिष्यति सत्कर्म येनात्मानं पापयिष्यति लोकसंक्रोशं वा विधास्यति । तथा चोक्तम् "लोकसंक्रुष्टम् एव च" इति । आहितविज्ञानेन विन[ष्टधनेनापि धर्म् ऽस्तीत्य् उ]पासनादिभिर् अनेन, न राजधर्मोपदेशमात्रेण ॥ ७.२१३ ॥

> **सह सर्वाः समुत्पन्नाः प्रसमीक्श्यापदो [?] भृशम् ।**  
> **संयुक्तांश् च वियुक्तांश् च सर्वोपायान् सृजेद् बुधः ॥ ७.२१४ ॥**

[**सर्वाः समुत्पन्नाह्** समीक्ष्य्]**आपदो भृशम्**, संयुक्तांश् च समस्तान् त्रीन् वा द्वौ वा वियुक्तांश् च प्रत्येकं **सर्वोपायान्** समादीन् **सृजेद्** विसृजेद् **बुधः** । न सहसा विषण्ण आसीतेत्य् अर्थः । स्वप्रकृतिभया[न्य् उप]क्षेपतस् तद् उपसंहरति ॥ ७.२१४ ॥

> **उपेतारम् उपेयं च सर्वोपायांश् च कृत्स्नशः ।**  
> **एतत् त्रयं समाश्रित्य प्रयतेतार्थसिद्धये ॥ ७.२१५ ॥**

आनन्त्याद् अवस्थानाम् इदं समासेन सर्वोपायप्रदर्शनम् आ[त्मरक्षार्थ्]अम् ॥ ७.२१५ ॥

> **एवं सर्वम् इदं राजा सह संमन्त्र्य मन्त्रिभिः ।**  
> **व्यायम्याप्लुत्य मध्याह्ने भोक्तुम् अन्तःपुरं व्रजेत् ॥ ७.२१६ ॥**

उपसंहारार्थः श्लोकः ॥ ७.२१६ ॥

> **तत्रात्मभूतैः कालज्ञैर् अहार्यैः परिचार[कैः।**  
> **सुपरीक्षित्]अम् अन्नाद्यम् अद्यान् मन्त्रैर् विषापहैः ॥ ७.२१७ ॥**  
> **विषघ्नैर् उदकैश् चास्य सर्वद्रव्याणि योजयेत् ।**  
> **विषघ्नानि च रत्नानि नियतो धारयेत् सदा ॥ ७.२१८ ॥**  
> **परीक्षिताह् स्त्रिय[श् चैनं व्यञ्जनोदक]धूपनैः ।**  
> **वेषाभरणसंयुक्ताः स्पृशेयुः सुसमाहिताः ॥ ७.२१९ ॥**  
> **एवं प्रयत्नं कुर्वीत यानशय्याशनासनैः ।**  
> **स्नाने प्रसाधने चैव स चालंकारिके[चु च ॥ ७.२२० ॥**  
> **भुक्तवान् विहरेच् चैवं स्त्रीभिर् अन्तःपुरे सह ।**  
> **विहृत्य च यथाकालं पुनः कार्याणि चिन्तयेत् ॥ ७.२२१ ॥**  
> **अलंकृतश् च संपश्येद् आयुधीयं पुनर् जनम् ।**  
> **वाहनानि च सर्वाणि शस्त्राण्य् आभरणानि च ॥ ७ २२२ ॥**  
> **संध्यां चोपास्य शृणुयाद् अन्तर्वेश्मनि शस्त्रभृत् ।**  
> **रहस्याख्यायिनां चैव प्रणिधीनां च चेष्टितम् ॥ ७ २२३ ॥**  
> **गत्वा कक्ष्यान्तरं त्व् अन्यत् समनुज्ञाप्य तं जनम् ।**  
> **प्रविशेद् भोजनार्थं च स्त्रीवृतो ऽन्तःपुरं पुनः ॥ ७.२२४ ॥**  
> **तत्र भुक्त्वा पुनः किंचित् तूर्यघोषैः प्रहर्षितः ।**  
> **संविशेच् च यथाकालम् उत्तिष्ठेच् च गतक्लमः ॥ ७.२२५ ॥**  
> **एतद् वृत्तं समातिष्ठेद् अरोगः पृथिवीपतिः ।**  
> **अस्वस्थः सर्वम् एतत् तु भृत्येषु विनिवेशयेत् ॥ ७.२२६ ॥**

**व्यायम्याप्लुत्येत्य्** अत आरभ्य वैहारिकात्मसंरक्षणार्था एकादशस्लोकाः प्रसिद्धा इति कृत्वा न व्याख्यायन्ते । एवं प्रतिविहितराज्यतन्त्रः कृतात्मरक्षश् च राजा व्यवहारान् संपश्येत् प्रजानां कार्यसिद्धये ॥ ७.२१७–२६ ॥

**इति ऋजुविमलस्य कृतौ मनुशास्त्रविवरणे**

**सप्तमो ऽध्यायः ॥**
## ०८
**अष्टमो ऽध्यायः **

एवम् अयं सप्तमाध्यायोपदिष्टेन (?) राजशास्त्रेण यथान्यायं सुविहितराज्यतन्त्रः प्रजापरिपालनार्थम् ।

> **व्यवहारान् दिदृक्षुस् तु ब्राह्मणैः सह पार्थिवः ।**  
> **मन्त्रज्ञैर् मन्त्रिभिश् चैव विनीतः प्रविशेत् सभाम् ॥ ८.१ ॥**

मात्स्यम्यायनिवृत्त्या लोकस्थित्यर्थम् अयं व्यवहारान् द्रष्टुम् अन्वेषणशीलः **ब्राह्मणैः सह पार्थिवः** यान् उपरिष्टाद् वक्ष्यति "यस्मिन् देशे निषीदन्ति विप्रा वेदविदस् त्रयः" इति तैः सह । यतस् तेषाम् इदं विशेषणं क्रियते **मन्त्रज्ञैर्** इति । एवं च यदि वेदविदो ऽपि सन्तो **मन्त्रज्ञा** न भवन्त्य् अधिकलक्षणप्राप्त्यर्थम् इदं तद्विशेषणम् । लोकव्यवहारज्ञा **मन्त्रज्ञाः** । **मन्त्रिभिश् चैव मन्त्रज्ञैर्** इति समानं पूर्वविशेषणम् । इयांस् तु विशेषः- मन्त्रिणो राजतन्त्रव्यवहारज्ञा नियोगत इष्यन्ते, इतरत्र तु न प्रतिषेधः । अतस् तान् अप्य् एवं विशिनष्टि । **विनीतः प्रविशेत् सभाम्** । **विनीतो** ऽनुद्धतवेषालङ्कारः । **सभां** वक्ष्यमाणाम् "ब्रह्मणस् तां सभां विदुर्" इति । सत्य् अपि च ब्राह्मणस्य धर्मोपदेष्टृत्वे गुरुत्वे च व्यवहारदर्शने ब्राह्मणो न प्रधानीक्रियते । असमर्थो ह्य् असाव् अल्पपरिग्रहत्वाद् अकार्यकारिणो वशीकर्तुम् । क्षत्रियस्य तु करशुल्कप्रीतिभोगदण्डपरिक्रयेण प्रजापालनोपदेशात् परिग्रहमहत्त्वं वृत्तिमतो ऽर्थगृहीतम्, यतः प्रजासंरक्षणार्थम् अकार्यकारिणां निग्रहे तस्य सामर्थम् अस्ति । एवं च सति व्यवहारदर्शने क्षत्रियः प्राधान्येनोपदिश्यते । अथ वादृष्टप्रयोजन एव क्षत्रियस्य व्यवहारदर्शनोपदेशः । व्यवहरणं व्यवहारः । इहैको ऽपि स्वार्थ[संबन्धितया] व्यवहर्तीतरो ऽप्य् अन्यथेत्य् एवं विविधं नानावहरणम्, विरुद्धं वेतरेतरहरणं व्यवहारः ॥ ८.१ ॥

> **तत्रासीनः स्थितो वापि पाणिम् उद्यम्य दक्षिणम् ।**  
> **विनीतवेषाभरणः पश्येत् कार्याणि कार्यिणाम् ॥ ८.२ ॥**

[**आसीनस्** तपस्विविद्वद्]ब्राह्मणगुरुवर्जम् इतरजनस्य **पश्येत्**; स्थित्वो वापि तपस्विप्रभृतीनां वर्णोत्तमानाम् । **स्थितो वापि** तपस्विप्रभृतीनां वर्णोत्तमानाम् । **पाणि**ग्रहणं बाह्पलक्षणार्थम् । यस्माद् ब्रह्मसभैषा । तथा चोक्तम् अग्न्यगारादिषु [दक्षिणबाहूद्धरणम् । **विनीत**]**वेषाभरणं** हि राजानं सुखम् उपसर्पिष्यन्त्य् अर्थिनः । अथ वायम् अस्यादृष्टप्रयोजन एव नियतशास्त्रस्यार्थवत्त्वाय । यत एवं **पश्येत् कार्याणि कार्यिणाम्** अर्थिनाम्, न स्वयमुत्पाद्यकार्याणि, ये[षु न शास्त्रोप]देशस्य सामर्थ्यं दृष्टम् । यतो ऽयम् अर्थिविषयो व्यवहारदर्शनोपदेश इत्य् गम्यते । यतो ऽयम् अर्थिविषयो व्यवहारदर्शनोपदेश इति गम्यते । एवं च सत्य् अविधित्वं समर्थ्[इत्]अं भवति । इतरथा हि परिग्रहवत्स्व् अन्येषूपदेशस्य परिसंख्या [न स्यात् । न] चैकस्योपदेशस्योभयत्र सामर्थ्यम् अस्ति, एकार्थत्वाद् वाक्यस्य ।  एवं च स्वपरिग्रहे ब्राहणादीनां (?) व्यवहारदर्शनम् अप्रतिषिद्धं भवति । ननु च **कार्यिणां [कार्याणी**ति अर्थिनाम् इति] तेन वक्ष्यति "नोत्पादयेत् स्वयं कार्यम्" इति तदनुवाद एवायम् अस्वार्थः प्रसङ्गत इह विज्ञेयः; अथ वा भवत्व् अस्येह स्वार्थ उपदेश उत्तरत्र त्व् अनुवादो विशेषार्थः, "नाप्य् अस्य पुरुष" इति ॥ ८.२ ॥

_यद् उक्तं "पश्येत् कार्याणि कार्यिणाम्" इति, अत्र कारणं वक्तव्यम् । अत इदम् आरभ्यते तत्कारणप्रसिद्ध्यर्थम् ।_

> **प्रत्यहं देशदृष्टैश् च शास्त्रदृष्टैश् च हेतुभिः ।**  
> **अष्टादशसु मार्गेषु निबद्धानि पृथक् पृथक् ॥ ८.३ ॥**

**अष्टादशसु मार्गेषु** व्यवहारस्थानेष्व् ऋणादानादिषु वक्ष्यमाणेषु **पृथक् पृथङ् निबद्धानि**, देशाचारव्यवस्थया कर्षकवणिक्पशुपालादिषु धर्मेण, शास्त्रव्यवस्थया च शास्त्रोक्तैर् **हेतुभिः** साक्षिशपथादिभिः **प्रत्यहम्** अग्लायमानो राजा **पश्येत् कार्याणि कार्यिणाम्** । यद्य् अपि लौकिकान्य् अपि शास्त्रोक्तानि लिङ्गानि "बाह्यैर् विभावयेल् लिङ्गैः," "तथानुमाने[न] नयेद् धर्मस्य नृपतिः पदम्" इत्य् एवमादीनि, तथापीदं लौकिकप्रमाणानुवादि । शास्त्रलक्षणम् तु प्रमाणं शाक्षिशपथादि । यद्य् अपि च लौकिकप्रमाणानुवाद इह शास्त्रे ऽस्ति कुतश्चित् कारणात्, तथापि शास्त्रं लोकम् एव प्रमाणीकरोति केषुचित् कार्येषु । तथा च वक्ष्यति "समुद्रयानकुशला देशहालार्थदर्शिणः" इत्य् एवमादि । अतः पृथग्**देश**ग्रहणं न्याय्यम् ॥ ८.३ ॥

_तानि च व्यवहारवसूनीमानि निर्दिश्यन्ते ।_

> **तेषाम् आद्यम् ऋणादानं निक्षेपो ऽस्वामिविक्रयः ।**  
> **संभूय च समुत्थानं दत्तस्यानपकर्म च ॥ ८.४ ॥**  
> **वेतनस्यैव चादानं संविदश् च व्यतिक्रमः ।**  
> **क्रयविक्रयानुशयो विवादः स्वामिपालयोः ॥ ८.५ ॥**  
> **सीमाविवादधर्मश् च पारुष्ये दण्डवाचिके ।**  
> **स्तेयं च साहसं चैव स्त्रीसंग्रहणम् एव च ॥ ८.६ ॥**  
> **स्त्रीपुंधर्मो विभागश् च द्यूतम् आह्वानम् एव च ।**  
> **पदान्य् अष्टादशैतानि व्यवहारस्थिताव् इह ॥ ८.७ ॥**

विवादास्पदनिर्देशो ऽत्र चतुर्भिः श्लोकैः । **आद्यं** मुख्यम् । ऋणव्यवहारो ह्य् एष वनवासिनो ऽपि स्पृशति, अतो ऽस्य मुख्यतोच्यते ॥ ८.४–७ ॥

> **एषु स्थानेषु भूयिष्ठं विवादं चरतां नृणाम् ।**  
> **धर्मं शाश्वतम् आश्रित्य कुर्यात् कार्यविनिर्णयम् ॥ ८.८ ॥**

एतानि व्यवहार[व]स्तूनि प्रधानभूतानि । तद्भेदानाम् आनन्त्याद् अशक्यो ह्य् अशेषतो निर्देशः कर्तुम् । **भूयिष्ठ**वचनाच् चैव तद्व्यवहारवस्तुबहुत्वं गम्यते । अनुक्तानाम् अपि शास्त्रानुसारिण्या प्रज्ञया **धर्मं शाश्वतम् आश्रित्य** कार्यनिर्णयं **कुर्यात्** । पितृपितामहादिप्रवर्तितम् अप्य् उत्सृज्यान्याय्यम् यत् कार[णात्] प्रायेण कृतानुसारी लोकः, विशेषेण तु राजान इति । अतो ऽयम् "आस्थीयते यत्न" इति, सामान्यश् चायम् उपदेशः । विशेषास् त्व् अस्य विषये वक्ष्यन्ते ॥ ८.८ ॥

> **यदा स्वयं न कुर्यात् तु नृपतिः कार्यदर्शनम् ।**  
> **तदा नियुञ्ज्याद् विद्वांसं ब्राह्मणं कार्यदर्शने ॥ ८.९ ॥**

यदा कुतश्चिन् निमित्तान्तरतः स्वयं नृपतिः कार्यं न पश्येत्, तदा नियुञ्ज्याद् **ब्राह्मणं कार्यदर्शने**, नान्यवर्णं धर्मज्ञं व्यवहारज्ञम् अपि सन्तम्, ब्राह्मणम् अपि च विद्वांसं ब्राह्मणज्ञेयेष्व् एव शास्त्रेषु । तद्वर्तिधर्मानतिलङ्घनार्थोच्यते- व्यवहारदर्शनार्था तु विद्वत्तार्थगृहीतत्वाद् अशासनीया (?) ॥ ८.९ ॥

> **सो ऽस्य कार्याणि संपश्येत् सभ्यैर् एव त्रिभिर् वृतः ।**  
> **सभाम् एव प्रविश्याग्र्याम् आसीनः स्थित एव वा ॥ ८.१० ॥**

राजन्य् अस्वस्थशरीर कार्यान्तरव्याकुले वा **सभाम् एव प्रविश्याग्रां** न ततो ऽन्यत्र; न स[भायाम् अपि] राजासनम् अधिरुह्य, किं तर्हि सभायाम् एवान्यासनस्थः । **आसीनः स्थित एव वेति** स्थानासनयोर् विकल्पः । उक्तं प्रयोजनम् । सभायां साधवः **सभ्याः**, ते चोक्तविशेषणा एव सन्तो राजस्थानीयब्राह्मणसहाया एव भवेयुः ॥ ८.१० ॥

_अग्र्या सब्येत्य् उक्तिम्, यतस् तदर्थम् इदम् उच्यते ।_

> **यस्मिन् देशे निषीदन्ति विप्रा वेदविदस् त्रयः ।**  
> **राज्ञश् च प्रकृतो विद्वान् ब्रह्मणस् ताम् सभां विदुः ॥ ८.११ ॥**

**त्रि**ग्रहणान् नावेदविदस् ते स्युः; दण्डापूपिकया चत्वारो ऽपि न विरुद्ध्यन्ते । **राज्ञश् च** सहायं **प्रकृतो विद्वान्** इ[त्य् अनु]वाद उत्तरार्थः । **ब्रह्मणस् तां सभां विदुः** । <स्पन् स्त्य्ले="तेxत्-देचोरतिओन्-उन्देर्लिने;">केचित्<।स्पन्> तु ब्राह्मण इति पठन्ति । <स्पन् स्त्य्ले="तेxत्-देचोरतिओन्-उन्देर्लिने;">तद् अयुक्तम्<।स्पन्> । उक्तत्वाद् अस्य जातेः- "तदा नियुञ्ज्याद् विद्वांसं ब्राह्मणं कार्यकर्शने" इति पूर्वत्र । **ब्रह्मणो** ग्रहणं सभास्तुत्यर्थं युक्त[ं, ब्रह्म]सभेति । अथ वा "विनीतः प्रविशेत् सभाम्" इत्य् उक्तं यत्, तदुपलक्षणार्थम् इदम् उक्तम् । **यद्मिन् देश निषीदन्ति** इत्य् एवमादि लौकिकसभानिवृत्त्यर्थम् ॥ ८.११ ॥

> **धर्मो विद्धस् त्व् अधर्मेण सभां यत्रोप्[अतिष्ठते ।**  
> **शल्यं चास्य न कृन्तन्ति विद्धास् तत्र सभासदः ॥ ८.१२ ॥**

**धर्म** इति] तस्य वेधो ऽन्यथादर्शनम् । तत्फलं तु धर्मव्यवस्थाभङ्गहेतोर् अधिकृतब्राह्मणस्येदम् उच्यते । **शल्यं चास्य न कृन्तन्ति विद्धास् तत्र सभासदः**- शल्यम् इव शल्यप्रतिष्ठाहेतुत्वात् अस्य [यदि] न कृन्तन्त्य् एते पुन[ः] सभासदः विद्धाः सन्तः प्राग् एव । यतश् चैतद् एवम् अतो ऽसम्यक् प्रवर्तमानो राजा प्रकृतो वा ब्राह्मणस् सभ्यैर् नानुमन्तव्यः, व्यतिक्रमाद् धर्मवेधभयात् ॥ ८.१२ ॥

_अतः ।_

> **सभा व न प्रवेष्टव्या वक्तव्यं वा समञ्जसम् ।**

व्यवहारप्रदर्शनाधिकारो वा न प्रतिपत्तव्यो राजतः सभ्यैः, वक्तव्यं वा प्रतिपन्नाधिकारैस् तत्र समञ्जसं सत्यम् । येन —

> **अब्रुवन् विब्रुवन् वापि नरो भवति किल्बिषी ॥ ८.१३ ॥**

न केवलं विब्रुवन् किल्बिषी भवति, किं तर्हि अब्रुवन्न् अपि । अतो न "सभ्यैर् अयम् उपेक्षणीयो ऽन्यथा पश्यन् राजप्रकृतो ऽयं करोत्य् एवम्, तद् एवं न वयम्" इति नात्रौदासीन्याद् यूयम् उच्यध्वम् ॥ ८.१३ ॥

_तथा चाहुः ।_

> **यत्र धर्मो ह्य् अधर्मेण**

व्यवस्था चाव्यवस्थया पूर्वापरादिविप्रतिषेधानुमोदनादिलक्षणया,

> **सत्यं यत्रानृतेन च ।**

कूटसाक्षिभिः,

> **हन्यते प्रेक्षमाणानां हतास् तत्र सभासदः ॥ ८.१४ ॥**

तस्मात् सभ्यैर् नोदासीनैर् भवितव्यम् । न साक्षिणः कुर्वन्तीति सभ्या मुच्यन्ते ॥ ८.१४ ॥

_एवं च सति ।_

> **धर्म एव हतो हन्ति धर्मो रक्षति रक्षितः ।**  
> **तस्माद् धर्मो न हन्तव्यो मा नो धर्मो हतो वधीत् ॥ ८.१५ ॥**

एवम् अभिप्रायेण राजप्रकृतो ऽवबोध्यते- "धर्मप्रसादाद् इदम् आधिपत्यं ते प्राप्तम्", येन न राजप्रसादात् । अतो न धर्मं हन्तुम् अर्हति । एकेवचनाच् च लिङ्गाद् औपरिष्ठके श्लोके, "तस्माद् धर्मं न लोपेयेत्" इत्य् अस्माद् राजप्रकृतो, न सभासदो बहुत्वात् ॥ ८.१५ ॥

_यतश् च निर्वचनम् इदम् ।_

> **वृषो हि भगवान् धर्मस् तस्य यः कुरुते लयम् ।**  
> **वृषलं तं विदुर् देवास् तस्माद् धर्मं न लोपयेत् ॥ ८.१६ ॥**

न जातिवृषल एव वृषलः, किं तर्हि विकर्मणात्र वृषलो भवति । तथा च सति किं ब्राह्मणजातिस् ते करिष्यति व्यतिक्रमाद् अधर्मेण ग्रस्यमानस्य । यत्कारणाद् राजनियुक्तब्राह्मणोपालम्भ एवायम् ॥ ८.१६ ॥

_इदम् अपरं प्रसंख्यानम् अधिकृतब्राह्मणव्यवस्थार्थम् उच्यते ।_

> **एक एव सुहृद् धर्मो निधने ऽप्य् अनुयाति यः ।**  
> **शरीरेण समं नाशं सर्वम् अन्यद् धि गच्छति ॥ ८.१७ ॥**

यतः सुहृन्मित्राद्य् अपेक्षयापि न धर्मो मोक्तव्यः । अन्यथा हि तदुपेक्षया न केवलम् अपराधिनः प्रत्यवायो ऽन्यथादर्शने, किं तर्हि —

> **पादो ऽधर्मस्य कर्तारं पादः साक्षिणम् ऋच्छति ।**  
> **पादः सभासदः सर्वान् पादो राजानम् ऋच्छति ॥ ८.१८ ॥**

यतो नैवम् उपेक्षा कर्तव्या, "कर्ता साक्षिणो वा दोषेण संबध्यन्ते, किम् अस्माकम् उदासीनानां भविष्यति" इति । असम्यग्व्यवहारदर्शने हि सर्वत्रैनो विभज्यते । यद्य् अपि चैनसो ऽन्येन कृतस्य विभागो नास्ति, दोषसंबन्धार्थवादस् त्व् अनेन न्यायेन प्रदर्श्यते असम्यग्दर्शननिवृत्त्यर्थम् ॥ ८.१८ ॥

> **राजा भवत्य् अनेनास् तु मुच्यन्ते च सभासदः ।**  
> **एनो गच्छति कर्तारं निन्दार्हो यत्र निद्यते ॥ ८.१९ ॥**

एवं सम्यग्व्यवहारदर्शने,सर्वम् इदं साधु संपद्यत इति अर्थप्राप्तो ऽप्य् अयम् अर्थो वाक्यस्वाभाव्याद् अनूद्यते ॥ ८.१९ ॥

> **जातिमात्रोपजीवी वा कामं स्याद् ब्राह्मणब्रुवः ।**  
> **धर्मप्रवक्ता नृपतेर् न तु शूद्रः कथंचन ॥ ८.२० ॥**

राजाधिकृतविद्वद्ब्राह्मणाभावे सति तत्र शास्त्रवित् क्षत्रियवैश्याधिकारार्थो ऽयम् आरम्भः । न **जातिमात्रोपजीविनः** । कथं कृत्वा । उक्तं हि "तदा नियुञ्ज्याद् विद्वांसं ब्राह्मणं कार्यदर्शने" इति । अत्र ब्राह्मणग्रहणं वर्णत्रयपर्युदासार्थम् इत्य् उक्तम् । एवं च सति तत्प्रतिषेधाद् एव शूद्रप्रतिषेधे सिद्धे पुनः शूद्रप्रतिषेध इह क्रियमाणः क्षत्रियवैश्याभ्यनुज्ञानार्थो विज्ञायते । यस्माद् अकृतकारि हि शास्त्रम् एवं युक्त्यारम्भम् अयुक्तारम्भः भवति । अन्यथा पौनरुक्त्यायुक्त्यारम्भः स्यात् । न च शास्त्रविद्ब्राह्मणाभावे तदभाववैकल्पिकम् अर्थलोपात् जातिमात्रोपजीविनम् अविद्वद्ब्राह्मणम् असमर्थं व्यवहारदर्शने शास्त्रम् अधिकर्तुम् अर्हति । न हि कश्चिल् लोके ऽन्धो रूपदर्शने ऽधिकरोति । एवं च सति नायम् अभाववैकल्पिको ब्राह्मणः । किं तर्हि पर्युदासार्थम् एवेदं वचनं जातिमारोपजी[विनः] । तथा च लोक उभयप्रतिषेध इत्थंभूतेषु वाक्येषु दृश्यते- "कामं विषम् अपि भक्षय, मा चास्य गृहे भुङ्क्थाः" इति । यत् एवम् उभयप्रतिषेधात् क्षत्रियवैश्याभ्यनुज्ञेयम् इति ॥ ८.२० ॥

_एवं च सति_ —

> **[यस्य शूद्रस् तु कुरुते] राज्ञो धर्मविवेचनम् ।**

ब्राह्मणाधिकारस्थाने,

> **तस्य सीदति तद्राष्ट्रं पङ्के गौर् इव पश्यतः ॥ ८.२१ ॥**

क्षत्रियवैश्यनियोगस्तुत्यर्थो ऽयं शूद्रप्रतिषेध्[अः । तद्विषयम् एवेदम् अप्य् उ]क्तम् —

> **यद्राष्ट्रं शूद्रभूयिष्ठं नास्तिकाक्रान्तम् अद्विजम् ।**  
> **विनश्यत्य् आशु तत् कृत्स्नं दुर्भिक्षव्याधिपीडितम् ॥ ८.२२ ॥**

**शूद्रभूयिष्ठम्** इति धर्मानुशासितृशूद्रभूयिष्ठम् इत्य् अर्थः । एतत्साम्[अर्थ्यात् तद्]राष्ट्रं **नास्तिकाक्रान्तं** भवति । अत्र कारणं वक्ति । यस्माद् अद्विजप्रायं धर्मानुशासितृब्राह्मणरहितम् । युक्तं चैतद् । ईदृग् राष्ट्रं **विनश्यति** । अयम् अपि श्लोकः पूर्ववत् क्षत्रियवैश्यनियोगस्तुत्यर्थः । न तु जातिमात्रनियोगसुत्यर्थ इत्य् उक्तम् । यदा निराकुलो राजा स्वयं व्यवहारं द्रष्टुम् इच्छति, तदा —

> **धर्मासनम् अधिष्ठाय संवीताङ्गः समाहितः ।**  
> **प्रणम्य लोकपालेभ्यः कार्यदर्शनम् आरभेत् ॥ ८.२३ ॥**

धर्मार्थम् आसनं **धर्मासनम्** । तत्रोपविश्य संवीताङ्ग इत्य् अनुवादात् विनीतवेषाभरणत्वस्यापूर्वगुणसंबन्धेन । **समाहितो** व्यवहारदर्शने । **प्रणम्य लोकपालेभ्यः** सभालेख्यस्थेभ्यः स्वस्थानेभ्यो वा वाङ्मनसाभ्यां **कार्यदर्शनम् आरभेत्** । व्यवहारदिदृक्षोर् दृष्टार्थो ऽयं विधिर् निर्देशो नृपतेः, अदृष्टार्थो वा शास्त्रस्यार्थवत्त्वाय ॥ ८.२३ ॥

> **अर्थानर्थाव् उभौ बुद्ध्वा धर्माधर्मौ च केवलौ ।**  
> **वर्णक्रमेण सर्वाणि पश्येत् कार्याणि कार्यिणाम् ॥ ८.२४ ॥**

राष्ट्रसंप्रसादकोपाव् **अर्थानर्थौ** राज्यतन्त्रानुकूलप्रतिकूलौ, परत्र च **धर्माधर्मौ** दृष्टानपेक्षौ संपश्येत्, कार्यदर्शनम् आचरेत् । यद् वा अर्थानर्थौ वैरानुबन्धेतरनिमित्तौ **बुद्ध्वेति** । संनिपाते च व्यवहाराणां वर्णक्रमेणाश्रयेत् । **पश्येत् कार्याणि कार्यिणाम्** इत्य् उक्तम्- तत् पुनर् व्यवहारदर्शनम् अनुमानतो विशेषेण, यतस् तदर्थम् अभिधीयते —

> **बाह्यैर् विभावयेल् लिङ्गैर् भावम् अन्तर्गतं नृणाम् ।**  
> **स्वरवर्णेङ्गिताकारैश् चक्षुषा चेष्टितेन च ॥ ८.२५ ॥**

स्वरश् च वर्णश् चङ्गितं च **स्वरवर्णेङ्गितानि** । **आकारः** शरीरेन्द्रियवैकृत्यम् । स्वरवर्णेङ्गितानि च तान्य् आकारश् च स्वरवर्णेङ्गिताकाराः । तैः स्वरवर्णेङ्गिताकारैः सामान्यविशेषधर्मेणायं निर्देशः । तत्र वैचित्र्यम् । स्वरवैकृत्यं गद्गदादिः । वर्णो गात्ररूपविपर्ययः । लिङ्गितं स्वेदवेपथुरोमाञ्चादिः । चक्षुषा चक्षुर् विकारेण । चेष्टितेन च हस्तभ्रूविक्षेपादिना । तद् एवम् अर्थिप्रत्यर्थिनोः साक्षिणां वानृतभावभाषितं स्वरादिविपर्ययेण प्रत्यक्षम् अपि वेदनीयं विजानीयात् । सामान्यमात्रोपदेशो ऽयम् । केचित् त्व् आहुः सव्यभिचारत्वाद् अनुमानस्य व्यवहारस्थितिः साक्षिभिः स्यात्, अविद्यमानेषु तु साक्षिष्व् अनुमानम् अप्य् आश्रयणीयम् । तद् एतद् अन्याय्यम् । यद्य् अनुमानं व्यभ्चारि दृष्टं ननु साक्षिवचनागमो ऽपि तथा दृष्टः । अथात्रविवेकयत्नान् निर्णयः । एवम् अनुमानादिष्व् अपि भविष्यति । यदि चानुमानं व्यभिचारि कथम् अविद्यमानेषु साक्षिषु तन्निर्णयार्थम् उपादेयम् इत्य् आचक्षीत । तस्माद् युक्तोपदेशम् अनुमानम् । तथा च कृत्वा व्यवहाराद् अन्यत्रापि लौकिकैः ॥ ८.२५ ॥

> **आकारैर् इङ्गितैर् गत्या चेष्टया भाषितेन च ।**  
> **नेत्रवक्त्रविकारैश् च गृह्यते ऽन्तर्गतं मनः ॥ ८.२६ ॥**

आकरणं **आकारः** शरीरेन्द्रियविकरः । अस्य सामान्यवचनस्यायं विशेषः । **आकारैः** तैश् तद्विकारैर् इङ्गितादिभिः व्य्वहाराद् अन्यत्रापि चापराभिप्रायो लोके **गृह्यते** । एवं व्यवहारकाले ऽप्य् अधिकृतैर् अद्विष्टैर् अरक्तैश् च निपुणतो दत्तप्रणिधानैर् ग्राह्यम् । एवं च पूर्वश्लोकशेष एवायं विज्ञेयः ॥ ८.२६ ॥

> **बालदायादिकं (?) रिक्थं [तावद् राजानुपालयेत् ।**  
> **यावत् स स्यात् समावृत्तो यावद् वातीतशैशवः ॥ ८.२७ ॥**

रिक्थ] इति नित्यं धनम्, समासार्थः । एवं च सत्य् अमातृपितृको ऽयम् अनाथः सामर्थ्याद् विज्ञायते । यतस् तद्धनं तावद् राज्ञा रक्ष्यमाणं तिष्ठेत् यावद् अयं **समावृत्तः** । समावृत्तिस् त्व् अस्य संव्यवहारक्षमत्वोपलक्षणार्थः । एवं च सति समावृत्तम् अपि शिशुं सन्तं न प्रतिपादयेद् असमर्थम् अववित्तसं[व्यवहारे । यावद् वातीतशैशवः], असमावृत्तो ऽपि । सामर्थ्यापेक्षत्वात् प्रतिपादयेद् इत्य् उक्तम् । अनाथवित्तसंरक्षणोपदेशप्रकरणाद् इदम् अन्यम् उच्यते तद्रूपम् ॥ ८.२७ ॥

> **वशापुत्रासु चैवं स्याद् र[क्षणं निष्कुलासु च] ।**  
> **पतिव्रतासु च स्त्रीषु विधवास्व् आतुरासु] च ॥ ८.२८ ॥**

वशा वन्द्या, अपुत्रा स्त्रीप्रजा मृतप्रजा वा उभे अपि चैते सामर्थ्याद् विधवे विज्ञेये । निष्कुला कन्याइवापितृमातृका । पतिव्रता [भर्त्रभावे ऽव्यभिचारिणी । विधवा भर्तृरहिता] । विधवापतिव्रता सामर्थ्याद् गृह्यते, प्रोषितपुत्रा वा । एतासाम् अपि यत् स्त्रीधनं भर्तृधनं वा तद् अपि राज्ञा स्वबन्धुभ्यो रक्षितव्यम् । यथा बा[लरक्थस्य तथानाथधन्]आनाम् एव च राज्ञा सामान्यतो रक्षणं कर्तव्यम् इत्य् अनुशासनम् । अनाथानां त्व् अत्र विशेषेणोपदेशो युक्त आदरार्थः ॥ ८.२८ ॥

> **जीवन्तीनां तु तासां ये तद् धरेयुः स्वबान्धवाः ।**  
> **ताञ् छिष्याच् चोरदण्डेन धार्मिकः पृथिवीपतिः ॥ ८.२९ ॥**

जीवद्वचनान् मृतानां तासां बान्धवा एव यथा संनिकर्षं तदीयधनस्येषत इति ज्ञापयति । वक्ष्यति चानपत्यधनस्य सपिण्डादिषु प्रतिपत्तिम् । अत एव च चोरशङ्कायां चोरवत् ते दण्डम् अर्हन्ति । इदं चान्यद् इत्थंभूतम् एव प्रसङ्गाद् उच्यते —

> **प्रणष्टस्वामिकं द्रव्यं राजा त्र्यब्दं निधापयेत् ।**  
> **अर्वाक् त्र्यब्दाद् धरेत् स्वामी परेण नृपतिर् हरेत् ॥ ८.३० ॥**

परेण त्र्यब्दान् नष्टस्वामिकस्य धनस्य राज्ञो भोगानुज्ञा, नापहरणम् अस्य । येनोर्ध्वम् अपि त्र्यब्दात् स्वामिन्य् आगते न युक्तं तद् अपहर्तुम्, न हि शक्यं न्यायविरोधेन शास्त्रविरोधेन चार्थकल्पनायां परस्वग्रहणम् अभ्यनुज्ञातुम् । न चार्वाक् त्र्यब्दाद् धरेत् स्वामीत्य् अनेनोर्ध्वं त्र्यब्दात् स्वामिनो ऽस्वामित्वम् इत्य् उच्यते । किं तर्हि परेण नृपतिर् हरेद् इत्य् अस्य भोगो ऽतिसर्गविधेर् वा संबन्धो ऽनूद्यते वाक्यस्वाभाव्यात् । एवं च सत्य् ऊर्ध्वम् अपि त्र्यब्दाद् आगत्य —

> **ममेदम् इति यो ब्रूयात् सो ऽनुयुज्यो यथाविधि ।**  
> **संवाद्य रूपसंख्यादि स्वामी तद्द्रव्यम् अर्हति ॥ ८.३१ ॥**

स्वामित्वकारणाख्याने सति ।

> **अवेदयानो नष्टस्य देशं कालं च तत्त्वतः ।**  
> **वर्णं रूपं प्रमाणं च तत्समं दण्डम् अर्हति ॥ ८.३२ ॥**

तत्र शुक्लादिर् वर्णः, आकारो रूपम्, संख्यापलाग्रपरिमाणं प्रमाणम् । नियमेन चात्र तच्छुद्ध्यर्थो दण्डः ॥ ८.३२ ॥

> **आददीताथ षड्भागं प्रणष्टाधिगतान् नृपः ।**  
> **दशमं द्वादशं वापि भागं धर्मम् अनुस्मरन् ॥ ८.३३ ॥**

ऊर्ध्वम् एव त्र्यब्दाद् अधिगतस्वामिकम्, न तु सर्वं प्रत्यर्पयेत् । किं तर्हि उद्धृतषड्भागादिभागं प्रत्यर्पयेत् । षड्भागादिग्रहणव्यवस्था च गुणापेक्षया संरक्षणश्रमव्यपेक्षया च नियम्यते ॥ ८.३३ ॥

> **प्रणष्टाधिगतं द्रव्यं तिष्ठेद् युक्तैर् अधिष्ठितम् ।**  
> **यांश् तत्र चोरान् गृह्णीयात् तान् राजेभेन घातयेत् ॥ ८.३४ ॥**

अस्वामिकत्वाद् अस्य प्रयत्नेन रक्षणार्थम् इदम् उच्यते । युक्तानां च रक्षिणां हस्तिवधो दृष्टप्रयोजनः ॥ ८.३४ ॥

> **ममायम् इति यो ब्रूयान् निधिं सत्येन मानवः ।**  
> **तस्याददीत षड्भागं राजा द्वादशम् एव वा ॥ ८.३५ ॥**

राजानाधिगतम् अध्गतं वा यो निधिं प्रवादयेद् आत्मीयं कारणतः तस्य श्रोत्रियत्वाद्यपेक्षया भागविकल्प आश्रयितव्यः प्रतिपत्तिकारणविसंवादे च —

> **अनृतं तु वदन् दण्ड्यः स्ववित्तस्यांशम् अष्टमम् ।**  
> **तस्यैव वा निधानस्य संख्यायाल्पीयसीं कलाम् ॥ ८.३६ ॥**

यथा धनमात्रया दण्डितो ऽवसादं न गच्छेद्, विनयं [च] ग्राह्येत तावतीम् अर्थमात्रां दापयेत् । पुरुषविशेषापेक्षया च दण्डविकल्प आश्रयितव्यः ॥ ८.३६ ॥

> **विद्वांस् तु ब्राह्मणो दृष्ट्वा पूर्वोपनिहितं निधिम् ।**  
> **अशेषतो ऽप्य् आददीत सर्वस्याधिपतिर् हि सः ॥ ८.३७ ॥**

एवं च सति ऽममायम्" इत्य् अस्मिन् पूर्वविधाव् अब्राह्मणविषयं भागस्य विकल्पेन ग्रहणम् । अविद्वद्ब्राह्मणविषयं वा ॥ ८.३७ ॥

> **यं तु पश्येन् निधिं राजा पुराणनिहितं क्षितौ ।**  
> **तस्माद् द्विजेभ्यो दत्वार्धम् अर्धं कोशे निवेशयेत् ॥ ८.३८ ॥**

राज्ञो ऽयं निध्यधिगमे दाननियमः । न त्व् अन्यस्य, वचनसामर्थ्यात् ॥ ८.३८ ॥

> **निधीनां हि पुराणानां धातूनाम् एव च क्षितौ ।**  
> **रक्षणाद् अर्धभाग् राजा भूमेर् अह्दिपतिर् हि सः ॥ ८.३९ ॥**

**अर्धभाग्** अंशभाक्, अर्धशब्दो ह्य् अंशे ऽपि दृश्यते । "अर्धिकः कुलमित्रश् च" इति । एवं च सत्य् अंशप्र्कॢप्तिर् द्रष्टृगुणापेक्षया राजाभिप्रायेण वा कल्पयितव्या । तथा च समप्रविभागार्थो ऽप्य् अर्धशब्दः ॥ ८.३९ ॥

> **दातव्यं सर्ववर्णेभ्यो राज्ञा चोरैर् हृतं धनम् ।**  
> **राजा तद् उपयुञ्जान[श् चौरस्या]प्नोति किल्बिषम् ॥ ८.४० ॥**

अस्मिन् पाठे राज्ञानीतस्वद्रव्यः पोषयितव्यश् चोरैर् अपहृतस्याशक्यादाने । चोराहृतम् इति पाठे तु अयम् अर्थः- चोरेभ्य आहृत्य राजा न भागं तस्मात् कंचिद् उपाद[द्यात् किं तु स्व]स्थानं प्रतिपादयेत् । एवं च धर्मयशसी तेनापरित्यक्ते भवतः ॥ ८.४० ॥

> **जातिजानपदं धर्मं श्रेणिधर्मांश् च धर्मवित् ।**  
> **समीक्ष्य कुलधर्मांश् च स्वधर्मं प्रतिपादयेत् ॥ ८.४१ ॥**

जातिधर्मः प्रसिद्धः । [जाति ब्राह्मणादिः, तच् च नित्य]त्वेनोच्यते, शास्त्रलक्षणत्वात् । जानपदः सामयिकः, न शास्त्रप्रमाणः, गोप्रचारोदकरक्षणादिः । श्रेणीधर्मो वणिक्कारुककुशीलवानां स्वकार्यसिद्ध्यर्थं प्रवर्ति[तः । त]म् अपि धर्मं राजा प्रतिपादयेत् । न सामयिको ऽयम् इत्य् अनास्था कर्तव्या । यदि च राजा सामायिकेष्व् अनादरं कुर्यात्, ततो व्यवस्थाभङ्गा मात्स्यन्यायः प्रवर्तते ॥ ८.४१ ॥

> **स्वानि कर्माणि [कुर्वाणा दूरे सन्तो ऽपि मानवाः] ।**  
> **प्रिया भवन्ति लिकस्य स्वे स्वे कर्मण्य् अवस्थिताः ॥ ८.४२ ॥**

सामयिकधर्मानुपालनप्रशंएयम् (?), प्ररोचनार्था ॥ ८.४२ ॥

> **नोत्पादयेत् स्वयं कार्यं राजा नाप्य् अस्य पूरुषः ।**  
> **न चाप्रापितम् अ[न्येन ग्रसेद् अर्थं कथंचन] ॥ ८.४३ ॥**

**नोत्पादयेत् स्वयम्** उपजापेनार्थिनः कस्यचिद् उपघातस्य पौरजानपदस्य द्वेषाद् धनवतो वा लोभेन राजा, नापि तत्प्रकृतो व्यवहाराणां द्रष्टा राजब्राह्मणः । न चाप्रापितं व्यवहारेण तस्माद् अन्येन प्रकारेण ग्रसेद् अर्थं कथंचन । अथ वा पाठान्तरं व्याख्यायते, न च प्रापितं व्यवहाराद् **अन्येन** प्रकारेण **ग्रसेद् अर्थं कथंचन** । अथ वा पाठान्तरं व्याख्यायते, **न च प्रापितं** व्यवहाराद् **अन्येन** प्रकारेण **ग्रसेद् अर्थं कथंचन** । अन्यथा हि लोभाद् राज्ञः प्ररलोकोपघातश् च स्यात्, दृष्टश् च राज्यतन्त्रोपघातदोषः । अन्यस् त्व् आह नोत्पादयेत् स्वयं कार्यं राजा साक्षाद् अप्य् उपलभ्याकार्यकारिणम्; नापि तत्प्रकृतो राजपुरुषः, येन व्यवहारदर्शनम् एव जयपराजयोर्, इष्टेन तु राजेति नियमो राज्ञः उच्यते । अतो ऽस्य स्वयं दृष्ट्वाप्य् अतिक्रमकारिणम् उत्सृजतो न दोषो ऽस्ति । येन राज्ञा विनार्थिना स्वप्रत्ययेन व्यवहारे ऽवस्थाप्यमाने लोभरागद्वेषप्रतीतौ राज्यतन्त्रविरोधः प्रसज्यते । एवं च बृहस्पतिसमेनापि व्यवहारेणाप्राप्यमाणं न ग्राह्यम् । तथा ह्य् अस्य सर्वलोकानुरञ्जनाद् धर्मराजतन्त्रयशांसि प्रथन्ते । एवं च साक्षिप्रत्याख्यानेनाप्य् अनुमानप्रमाणशुद्धिम् आस्रित्य व्यवहारेषु तत्प्रधानः स्याद्, आन्वीक्षिक्यां चाभिविनीतः । तत्र दृष्टान्तम् आह पूर्वश्लोकार्धेन ॥ ८.४३ ॥

> **यथा नयत्य् असृक्पातैर् मृगस्य मृगयुः पदम् ।**  
> **नयेत् तथानुमानेन धर्मस्य नृपतिः पदम् ॥ ८.४४ ॥**

तथा च प्रत्यक्षागमाव् उत्सृज्यानुमानप्रधानो व्यवहारगतौ स्याद् इत्य् अनुमानप्रशंसैषा । येन [न] सर्वः लोकप्रत्यक्षो योग्यो ऽर्थः न्याय्या स्तुतिः या प्रत्यक्षागमप्रत्याख्यानेन वेदितव्या । तथा च शेषशेषिभावाद् अपुनरुक्तौ पूर्वोत्तरश्लोकौ । अधुना व्यवहारेषु परमार्थावधारणार्थम् इदं द्रष्टुः प्रसंख्यानम् उच्यते ॥ ८.४४ ॥

> **सत्यम् अर्थं च संपश्येद् आत्मानम् अथ साक्षिणम् ।**  
> **देशं कालं च रूपं च व्यवहारविधौ स्थितः ॥ ८.४५ ॥**

सत्यार्थयोः सारफल्गुतां पश्येद् आत्मानं **साक्षिणं** कृत्वा, तथात्मनो महति स्थाने स्वर्गादौ धर्मेणावस्थानम्, अवस्थानकालं च तस्य महान्तम् । अथ वा कालं च आयुषः, इहाल्पं जरसाभिभवाद्; आत्मनो रूपविपर्ययः अनेकव्याधियोगाच् च । अथ वा रूपं तनुमनस्तृप्तिकरं निरवद्यम् अप्रत्यनीकं निरतिशयसुखोपभोगं च स्वर्गवासिनाम् अभिसमीक्ष्यार्थत्यागेन **सत्यं** परिगृह्णीयात् स्वर्गप्राप्तिसाधनम् । अथ वा पाठान्तरम् अस्येदम् अन्यत्- "सत्यम् अर्थेषु" व्यवहारेषु **संपश्येत्** । न छलम् इति छलप्रतिषेधार्थो ऽयम् आरम्भयत्नः । शेषम् अन्यद् यथोक्तम् ॥ ८.४५ ॥

> **सद्भिर् आचरितं यत् स्याद् धार्मिकैश् च द्विजोत्तमैः ।**  
> **तद् देशकुलजातीनाम् अविरुद्धं प्रकल्पयेत् ॥ ८.४६ ॥**

**सद्भिः** प्रतिषिद्धवर्जकैः, **धार्मिकैश्** च विहितार्थानुष्ठातृभिः । अथ वा **धार्मिकैः सद्भिः**, सच्छब्दः सत्तार्थो न पुनरुक्तसामर्थ्याद् । उभयविशेषणैर् ब्राह्मणैः । अथ वा **सद्भिर्** अध्ययनविज्ञानवद्भिः, **धार्मिकैश् च** शास्त्रार्थस्थैर् **यद् आचरितं स्यात्, तद् देशकुलजातीनां** वेदस्मृतिशास्त्राविरुद्धं **प्रकल्पयेत्** । तथा च स्मृत्यन्तरं "शिष्ट्[आचारश् च शास्त्राविरुद्धं] प्रमाणम्" । न तु तद्विरोधि, शुकशारिकाभक्षणादि । एवं च यच् छिष्टैः कथंचित् कदाचित् चाचरितं गृह्यमाणार्थतया तद् राज्ञा निर्वर्त्यम् । अथ वा जातिजानपदादिधर्माणाम् उ[पदेशार्थो ऽयम् आर]म्भः । ते हि दृष्टार्था अपि सन्तः शास्त्राविरुद्धा एव राज्ञा कर्तव्याः । न तद्विरोधिनः । यतः "जातिजानपदं धर्मं" श्लोकशेष एवायम् । एवं चास्यापौनरुक्त्यं विज्ञेयम् ।

> यत् त्व् आह **सद्भिर् आचरितं यत् स्याद्** इत्य् एतच् छ्लोकार्थम् । देशान्तरे **धार्मिकैः सद्भिर्** यद् आचर्यते **अविरुद्धं** श्रुत्या स्मृत्यन्तरेण वा तद् देशान्तरे ऽपि राजा [प्रकल्पयेत्, तद्देशस्थ्]आन् करायेत् (?) । तथा कुलैकदेशकालनियतम्, कर्णवेधादि यद् आचर्यते, तद् अपि कृत्स्ने कुले प्रकल्पयेत् । एवं विजातिनिमित्तो यो विवाहकाले ऽध्य्[आयादिः प्रवर्तितो भवति तम्] अपि सर्वस्यां जातौ प्रकल्पयेत् । राजावष्टम्भाच् चैषां धर्मानां प्रथनम् (?) अवस्थितिश् च यथा स्याद् इत्य् अवम् अर्थं राजधर्षूच्यते । कृतपरिभाषं व्यवहारदर्शनम् अधुना प्रस्तूयते ॥ ८.४६ ॥  
> **अधर्मर्णार्थसिद्ध्यर्थम् उत्तमर्णेन चोदितः ।**  
> **दापयेद् धनिकस्यार्थम् अधमर्णविभावितम् ॥ ८.४७ ॥**

अधमः ऋणे **अधर्मर्णः** । को ऽसौ । गृहीता । कस्य हेतोः । येनासौ तद् ऋणं सोपचयं प्रतिदेयं परिगृह्णाति, अशक्यसंशोध्यं बहुक्लेशं च । दाता तूत्तमर्णः । येनासौ सोपचयं प्रत्यादेयं ददाति । अतश् चोत्तम ऋणे दीयमाने भवति । एवं च सति कालेन द्विगुणीभूते अद्विगुणीभूते वा यदाधमर्णो याच्यमानस् तद्धर्नं न ददाति तदा तस्य सिद्ध्यर्थम् उत्तमर्णेन चोदितो राजा धनिकस्यार्थं दापयेद् अधमर्णाद् अधमर्णं वा । सामान्यो ऽयं व्यवहारनिर्देशः ॥ ८.४७ ॥

> **यैर् यैर् उपायैर् अर्थं स्वं प्राप्नुयाद् उत्तमर्णिकः ।**  
> **तैस् तैर् उपायैः संगृह्य साधयेद् अधर्मर्णिकम् ॥ ८.४८ ॥**

प्रतिपन्नार्थम् अधमर्णं सान्त्वनादिभिर् उपायैर् उत्तमर्णचोदितो दापयेत् । नास्य तन्त्रोत्सादनं कुर्याद् इत्य् एवम् अर्थम् उपायनिर्देशः । धर्मः प्रथमः । एवं चोभयोर् अप्य् अविरोधाद् राज्ञानुग्रहो ऽनुष्ठितो भवति । ते च सामान्यत उक्ताः दापनोपाया विशेषतो निर्दिश्यन्ते ॥ ८.४८ ॥

> **धर्मेण व्यवहारेण छलेनाचरितेन च ।**  
> **प्रयुक्तं साधयेद् अर्थं पञ्चमेन बलेन च ॥ ८.४९ ॥**

**धर्मेण** साम्नानुद्वेजयन् शनैर् दापयेत्, शपथेन वा संप्रतिपत्तौ । तावद् एवम् अप्रतिपत्तौ व्यवहारेण वक्ष्यति; छलेन वानेकप्रकारेणापि विश्वास्य; आचरितेन वाभोजनगृहद्वारोपवेशनादिना लोकसमाचरितेन; बलेन वा स्वगृहबन्धनादिना मा भूद् अस्यार्थक्षयो राजसमावेशनेन । एवं च सत्य् अत्र नास्ति कश्चिद् धर्मातिक्रमो, यस्माद् अतः —

> **यः स्वयं साधयेद् अर्थम् उत्तमर्णो ऽधर्मर्णिकात् ।**  
> **न स राज्ञाभियोक्तव्यः स्वयं संसाधय्न धनम् ॥ ८.५० ॥**

स्वगृहसंरोधनादि च कुर्वन्न् अकार्यकारीति कृत्वा **राज्ञा नाभियोक्तव्यः** । उत्तमर्णप्रतिपन्नस् तावद् एवं यथासंभवम् उपायैर् दाप्यः । यः पुनर् इतरः तम् —

> **अर्थे ऽपव्ययमानं तु करणेन विभावितम् ।**  
> **दापयेद् धनिकस्यार्थं दण्डलेशं च शक्तितः ॥ ८.५१ ॥**

करणप्रतिपादितस्य दशभागदण्डं वक्ष्यति ।

> ऋणे देये प्रतिज्ञाते पञ्च्कं शतम् अर्हति ।  
> अपह्नवे तद्द्विगुणं तन् मनोर् अनुशासनम् ॥ इति । (म्ध् ८.१३९)

इयं तु निर्धनस्य दशभागं दातुम् अशक्तस्य गुणवतो वा या काचिद् दण्डमात्रोच्यते इति व्यवस्थार्थम् । न तु निःस्व इत्य् उत्सृज्येत । करणं च यत् संदिग्धे वस्तुनि निर्णयसाधनम्, तत् पुनस् त्रिप्रकारम् । एवं चोशना पऋहति, "यत्र न स्यात् कृतं पत्रं करणं च न विद्यते, न चोपालम्भः पूर्वोक्तस् तत्र दैवी क्रिया भवेत्" । इदानीम् अर्थिप्रत्यर्थिनोर् व्य्वहरतोर् जयपराजयन्यायो वक्तव्य इति यत् इदं तन्निर्देशार्थं प्रकरणम् आरभ्यते ॥ ८.५१ ॥

> **अपह्नवे ऽधर्मर्णस्य देहीत्य् उक्तस्य संसदि ।**  
> **अभियोक्ता दिशेद् देशं करणं वा समुद्दिशेत् ॥ ८.५२ ॥**

इदानीम् अर्थिप्रत्यर्थिनोर् व्यवहरतोः सामान्ये जयपराजयकारणम् उपदिश्यते । गृहीतार्थ्**आपह्नवे** **ऽधमर्णस्य** कदा **देहीत्य् उक्तस्य** प्रयोक्त्रा प्राड्विवाकेन वा **संसदि** व्यवहारस्थाने न स्वैरकथासु, **अभियोक्ता** प्रयोक्ता **दिशेद्** दानाधिकरण**देशम्** । अत्र च देशग्रहणं सामर्थ्यात् साक्ष्युपलक्षणार्थम् । एवं चार्थग्र[हणकाले विद्य्]अमानान् द्रष्टॄन् ब्रूयाद् इति यावत् । अतश् चैतद् एव । यस्माद् आह **करणम् वा समुद्धिशेत्** पत्रसंज्ञं व्यवहारस्थान एव । अतश् च गम्यते देशग्रहणं करणोप[लक्षणार्थम् इति] । गृहीतार्थप्रतिपादकम् इत्य्, अस्याप्य् अयम् एवार्थः पाठान्तरस्य । अथ वा **अपह्नवे ऽधमर्णस्य** व्याजेन **देहीत्य् उक्तस्य संसदि** प्रयोक्त्रा दत्तं [मया इत्य् उक्ते], इदानीम् **अभियुक्तओ दिशेद् देशम्** । देसग्रहणं च निदर्शनार्थत्वात् कालार्थम् अपि द्रष्टव्यम्, "कस्मिन् देशे काले त्वया मम प्रतिदत्त्ं धनम्" इति । **करणं** [**वा समुद्दिशेत्**] अग्रे प्रतिपादककरणं भवतो धनप्रतिपादने । अथ वा **अभियुक्तो देशेद् देश्यम्** इति **देश्यं** देष्टव्यम् । यथा गृहीतं कथयेत् । अन्यद् उभयत्र समानम् ॥ ८.५२ ॥

> **अदेश्यं [यश् च] दिशति निर्दिश्यापह्नुते च यः ।**  
> **यश् चाधरोत्तरान् अर्थान् विगीतान् नावबुद्ध्यते ॥ ८.५३ ॥**

**अदेशं** गृहीतुर् **यश् च दिशति अदेश्यं** वर्थवस्तु; **निर्दिश्यापह्नुते** **च यः** देशं देश्यं वा; यश् **चाधरोत्तरान् अर्थान्**, देशाद् अन्यान्य् अपि कालद्रव्यरूपसंख्यादीन् विगीतान् पूर्वोत्तरविरुद्धान् नावबुद्ध्यते, "हीनं तम् इति निर्दिशेत्" इति वक्ष्यत्य् अर्थिनम् इतरं वा ॥ ८.५३ ॥

> **अपदिश्यापदेश्यं च पुनर् यस् त्व् अपधावति ।**  
> **सम्यक् प्रणिहितं चार्थं पृष्टः सन् नाभिनन्दति ॥ ८.५४ ॥**

अपदिश्यापदेशं च, अपदेश्यं वा, पुनर् यस् त्व् अपधावति, अन्यथा ब्रवीति, "अनेन मम हिरण्यं गृहीतम्" इत्य् अपदिश्य पक्षान्तरे पुत्रं भृत्यं वा निर्दिशति, "कस्मिंश्चित् काले देशे वा व्यवहारस् त्वया कृतः" इति यदैवमादि पृच्छ्यते राज्ञा प्राङ्विवाकेन वा तत् सम्यक् पृष्टंनाभिनन्दति, मा भूद् इति विचारणया परमार्थदर्शनम् ॥ ८.५४ ॥

> **असंभाव्य् सक्षिभिश् च देशे संभाषते मिथः ।**  
> **निरुच्यमानं प्रश्नं च नेच्छेद् यश् चापि निष्पतेत् ॥ ८.५५ ॥**

सभातो ऽन्यत्रोपह्वर एकाकी साक्षिभिः सह **संभाषते मिथः** । असाव् अपि साक्षिभेदाशङ्कया जीयते । साक्षिणश् च पृच्छ्यमानान् नेच्छति, केनचिद् व्याजेन व्यवहारगतेनैव राजतन्त्रानुग्रहप्रदर्शनेन वा साक्षिप्रश्नकाले कार्यान्तरव्यासङ्गेन केनचिद् व्यवहारस्थानान् निष्पतिः, राजोपकारप्रदर्शनेन वेत्य् उक्तम्, यतः "तस्माद् अर्थात् स हीयते" इत्य् एवं वक्ष्यति ॥ ८.५५ ॥

> **ब्रूहीत्य् उक्तश् च न ब्रूयाद् उक्तं च न विभावयेत् ।**  
> **न च पूर्वापरं विद्यात् तस्माद् अर्थात् स हीयते ॥ ८.५६ ॥**

**ब्रूहीत्य् उक्तश् च न ब्रूयात्** प्रतिपादनकाले पराभव[भीत्या नोत्तरं ददाति । **उक्तं च न वि**]**भावयेत्** साक्षिभिः, अभावाद् वा तेषां विवक्षासम्यग्दर्शनाद् वा । **न च पूर्वापरं विद्यात्**- साक्षिगतम् अन्यत्र व्यवहारगतम् उक्तम् एव । **तस्माद् अर्थात् स हीयते** ॥ ८.५६ ॥

> **ज्ञातारः सन्ति [मेत्य् उक्त्वा दिशेत्य् उक्तो दिशेन् न यः ।**  
> **धर्मस्थः] कारणैर् एतैर् हीनं तम् इति निर्दिशेत् ॥ ८.५७ ॥**

सर्वथा साक्षिभ्यो ऽन्यैः प्रेतिज्ञातार्थप्रतिपादकैः **कारणैर्** अविभाव्यमाने वस्तुनि । साक्षिणः शरण् । । । [कार]णैर् यथोक्तैर् असत्प्रत्ययवचनैर् **हीनम् इत्य्** एव **निर्दिशेत्** । अर्थिनम् इतरं वा, उभयतः संभवात् पराजयहेतूनाम् । **धर्मस्थः करणैर् एतैर् हीनं तम् इति** पराजयकारणं विज्ञेयम् । इतिकरणं चैवंशब्दार्थे । तथा च व्याख्यातम् । इदानीम् अर्थिप्रत्यर्थिनोर् वचनकालनियमार्थम् इदम् आरभ्यते ॥ ८.५७ ॥

> **अभियोक्ता न चेद् ब्रूयाद् बध्यो दण्डश् च धर्मतः ।**  
> **न चेत् त्रिपक्षात् प्रब्रूयाद् धर्मं प्रति पराजितः ॥ ८.५८ ॥**

**अभियोक्ता न चेद् ब्रूयात्**, न लेखयेद् व्यवहारं राज्ञः स्वकार्यनिर्वेदनानन्तरम् एव । तत्रायं बन्धनार्हो दण्डार्हश् च स्यात् । गुणवद्व्यवहारवस्त्वपक्षया चैतयोर् नियोगविकल्पसमुच्चयाः प्रकल्प्याः । **च**शब्दाद् ब्(व्?)अधदण्डवाग्दण्डयोर् अपि यथोक्तसामर्थ्याद् । अत्र संहवो विज्ञेयो गुणान् अतिक्रमेण धर्मतः पराजितस्य सोपधत्वात् कारणान्तरतः, येन सुविहितार्थेन ह्य् अर्थिना भवितव्यम् । अथ केनचित् प्रमाकरणान्तरेणायम् अकुटिलो निरुपधत्वाद् विज्ञायते । अतो नायं ब् (व्?)अधदण्डादिः पदार्थः स्यात् । तथा चोक्तम्, **धर्मं प्रतिपराजितस्य** नान्यथा प्रत्यर्थिनः । इदानीम् अर्थिकालाद् अन्यः प्रतिवचनकालो निर्दिश्यते । **न चेत् त्रिपक्षात् प्रब्रूयात्** प्रतिब्रूयाद् इत्य् अर्थः । अतो **बध्यो दण्डश् च धर्मतो, धर्मं प्रति पराजितः सन्**, नेतरथेत्य् उक्तम् । अधुना जितस्यार्थिनः प्रत्यर्थिनो वा दण्डनियमार्थम् अयम् आरभ्यते श्लोकः ॥ ८.५८ ॥

> **यो यावन् निह्नुवीतार्थं मिथ्या यावति वा वदेत् ।**

अर्थी प्रत्यर्थी वा ।

> **तौ नृपेण ह्य् अधर्मज्ञौ दाप्यौ तद्द्विगुणं दमम् ॥ ८.५९ ॥**

तस्माद् अपह्नुताद् अभियोगाच् च मिथ्याभियोक्तारं निह्नवकं च सोपदेशं [यत्] किंचित् प्रतिपद्यमानं तद्द्विगुणं दापयेत् । साक्ष्युपलक्षणार्थम् इदं प्रकरणम् अधुनोच्यते ॥ ८.५९ ॥

> **पृष्टो ऽपव्ययमानस् तु कृतावस्थो धनैषिणा ।**  
> **त्र्यपरैः साक्षिभिर् भाव्यो नृपब्राह्मणसंनिधौ ॥ ८.६० ॥**

एकस्य साक्षित्व प्रतिषेधाद् द्वयोर् अपि साक्षित्वं त्रित्वापवादाद् भविष्यति, अन् केवलं त्रयाणाम् ॥ ८.६० ॥

> **यादृशा धनिभिः कार्या व्यवहारेषु साक्षिणः ।**  
> **तादृशान् संप्रवक्ष्यामि यथा वाच्यम् ऋतं च तैः ॥ ८.६१ ॥**

धनव्यवहारे च साक्षिणां लक्षणम् उच्यमानम्, अन्येष्व् अपि व्यवहारेषु कार्यसामान्याद् अविरोधाच् चेत्थंभूता एव प्रतीयेरन् ॥ ८.६१ ॥

> **गृहिणः पुत्रिणो मौलाः क्षत्रविट्शूद्रयोनयः ।**  
> **अर्थयुक्ताः साक्ष्यम् अर्हन्ति न ये केचिद् अनापदि ॥ ८.६२ ॥**

श्रोत्रियस्य साक्षित्वे प्रतिषेधाद् ब्राह्मणस्याश्रोत्रियस्यास्ति साक्षित्वम् इति गम्यते । अन्त्यजस्य प्रतिषेधाद् धीनोत्कृष्टानाम् अपि शूद्राणां ग्रहणं प्रतीयते ॥ ८.६२ ॥

> **आप्ताः सर्वेषु वर्णेषु कार्याः कार्येषु साक्षिणः ।**  
> **सर्वकर्मविदो ऽलुब्धा विपरीतांस् तु वर्जयेत् ॥ ८.६३ ॥**

**विपरीतांस् तु वर्जयेद्** इत्य् अर्थसिद्धस्याप्य् अनुवादो वाक्यस्वाभाव्याद् आदरार्थः । **सर्ववर्ण**ग्रहणाच् चात्र ब्राह्मणस्यापि साक्षित्वं प्रतीयते । श्रोत्रियस्य प्रतिषेधाद् इतरस्य ॥ ८.६३ ॥

> **नार्थसंबन्धिनो नाप्ता न सहाया न वैरिणः ।**  
> **न दृष्टदोषाः कर्तव्याह्**

अन्यस्मिन् व्यवहारे कूटसाक्षित्वेन

> **न व्याध्यार्ता न दूषिताः ॥ ८.६४ ॥**

ते हि स्मृतिप्रमाणाद् उभयत्र न स्युः । निमित्तेन च प्रतिषेधाद् अनार्तो व्याधितो ऽपि स्यात् । पातकोपपातकाभिशंसा दूषितो ऽपि न स्यात् ॥ ८.६४ ॥

> **न साक्षी नृपतिः कार्यो न कारुककुशीलवौ ।**  
> **न श्रोत्रियो न लिङ्गस्थो न सङ्गेभ्यो विनिर्गतः ॥ ८.६५ ॥**

**नृपतेः** साक्षित्वप्रतिषेधः सत्यविभावने ऽपि तस्य पक्षपरिग्रहाशङ्कया अवचनेन च परिक्षयो जानपदानाम् । अथ वा समानदेशस्य राज्ञः अवश्यत्वात् प्रतिषेधः । अथ वा व्यवहारद्रष्टू राज्ञः साक्षित्वम् अयुक्तम् । **कारुका** नित्यव्यापृताः **कुशीलवा** नित्यप्रोषिताः । सर्वजनपदसंबन्धेन वा, तेषाम् अनृताशङ्कया तत्प्रत्यवायाद् [असाक्षित्वम्] । श्रोत्रियस्य धर्मोपरोधाशङ्कया तदानयनपीडाशङ्कया च । एतेन **लिङ्गस्थो** व्याख्यातः । अथ तु सोपधः सुतरां तस्य प्रतिषेधो युक्तो । नृ । । । त्रियत्वान् अन् यायापराभिः (?)  ॥ ८.६५ ॥

> **नाध्यधीनो न वक्तव्यो न दस्युर् न विकर्मकृत् ।**  
> **न वृद्धो न शिशुर् नैको नान्त्यो न विकलेन्द्रियः ॥ ८.६६ ॥**

**अध्यधीनो** गर्भदासः, अत्यन्त[परतन्तत्वात् । अनुशास्या अ]पीति **वक्तव्यो** ऽङ्गव्यसनः कुष्ट्यादिश् च । स च जात्यन्तरे दोषाशङ्कया । एवं कर्मावशेषेणेति वक्ष्यति । **दस्युर्** दासह्- उपसादयति कर्माणि क्षपयतीति । [अपि च] **दस्युस्** तस्करः । **न विकर्मकृत्**, अधार्मिकत्वात् । **वृद्धशिश्वोर्** अतीताप्राप्तव्यवहारत्वात् प्रतिषेधः । एकस्य साक्षित्वप्रतिषेधस् "त्र्यपरैर्" इति सिद्धः, यतः [अस्मिन् श्लोके] एकस्यापि विशेषनिषेधात् पाक्षिकः पूर्वश्लोकः । अयं पुनः प्रतिषिद्धप्रतिप्रसवार्थः । [एकस्यै]व साक्षित्वम् "एको ऽलुब्धस् तु साक्षी स्यात्ऽ इति वक्ष्यति । **अन्त्यः** शूद्रः, तस्य च विधिप्रतिषेधात् पाक्षिकं साक्षित्वं गुणापेक्षया । अथ वा चण्डालो **ऽन्त्यः** । तथा वक्ष्यति "स्त्रीणां साक्ष्यं स्त्रियः कुर्युः" इति शूद्रान् अभिधार्य "अन्त्यानाम् अन्त्ययोनयः" इति । वर्णापसदमात्रं वा । **विकलेन्द्रियो** विसंज्ञत्वात् प्रतिषिध्यते ॥ ८.६६ ॥

> **नार्तो न मत्तो नोन्मत्तो न क्षुत्तृष्णोपपीडितः ।**  
> **न श्रमार्तो न कामार्तो न क्रुद्धो नापि तस्करः ॥ ८.६७ ॥**

**आर्तो** बन्धुविनाशादिना । एवं चोक्तव्याध्यार्ताद् अन्यो ऽयम् । **मत्तोन्मत्तौ** प्रसिद्दौ **क्षुत्तृष्णोपपीडितश्** च । **क्रुद्धः** क्रोधनत्वाद् अप्रत्ययवृत्तिः । **तस्करो** गोबलीवर्दन्यायेन **विकर्मकृद्**उपदेशाद् विज्ञेयः ॥ ८.६७ ॥

> **स्त्रीणां साक्ष्यं स्त्रियः कुर्युर् द्विजानां सदृशा द्विजाः ।**  
> **शूद्रश् च सन्तः शूद्राणाम् अन्त्यानाम् अन्त्ययोनयः ॥ ८.६८ ॥**

अर्थव्यवहारेषु स्वस्थवृत्तयः आत्मनो जात्यादिसादृश्येन साक्षिणः स्युः, अर्थप्रयोक्तारो ऽन्ये वार्थसंबन्धिनः । एवं च प्रदर्शनार्थत्वाद् अस्य तापसप्रव्रजितवणिक्कुशीलवगोपालकादीनां सादृश्येन साक्षिणः स्युः । तथा च ऽक्षत्रविट्शूद्रयोनयः" इति सामान्यनिर्देशो ऽयं द्रष्टव्यः । अर्थव्यवहारेभ्यस् त्व् अन्यत्र —

> **अनुभावी तु यः कश्चित् कुर्यात् साक्ष्यं विवादिनाम् ।**  
> **अन्तर्वेश्मन्य् अरण्ये वा शरीरस्याइव चात्यये ॥ ८.६९ ॥**

अतिपातिनि कार्ये ऽन्तर्वेश्मादिष्व् असदृशो ऽपि साक्ष्यं कुर्यात् । तथा च सति —

> **स्त्रियो ऽप्य् असंभवे कार्यं बालेन स्थविरेण वा ।**  
> **शिष्येण बन्धुना वापि दासेन भृतकेन वा ॥ ८.७० ॥**

सादृश्यापवादार्थः एवं च सति यथा स्त्र्यादीनां सादृश्याभावे ऽप्य् असदृशा एव क्वचिद् भवन्ति, एवं बालादीनाम् अपि क्वचिद् विवादे साक्षित्वं विज्ञेयं प्रतिषिद्धानाम् अपि सताम् । उक्तेभ्यश् च बालादिभ्यो ऽत्र श्लोके ये ऽप्य् अनुक्ताः प्रतिषिद्धाश् च तेषाम् अपि प्रतिप्रसवो निर्देशनार्थत्वाद् बालानां विज्ञेयः । ननु च कारणतः प्रतिषिद्धानां बालादीनां साक्षित्वे पुनस् तेषाम् उपदेशो न न्याय्यः । प्रतिषेधकारणस्यावस्थितत्वाद् इति ॥ ८.७० ॥

_यत् इदम् अनुमानं तद् विशुद्ध्यर्थम् आह-_

> **बालवृद्धातुराणां च साक्ष्येषु वदतां मृषा ।**  
> **जानीयाद् अस्थिरां वाचम् उत्सिक्तमनसां तथा ॥ ८.७१ ॥**

केन । सत्यानृतवचनविभागार्थेनानुमानेन, उक्तं च "बाह्यैर् विभावयेल् लिङ्गैः" इत्यादि, "यथा नयत्य् असृक्पातैः" इति च । एवं चानुमानोपदेश इदमर्थो भवति । यदि यथोक्तानां साक्षिणाम् असंभवे साहसादिषु प्रतिषिद्धा अपि साक्षिणो भवन्त्य् अनुमानेन विशोध्यन्ते, अप्रतिषिद्धाश् च कदाचित् । एवं च सति —

> **साहसेषु च सर्वेषु स्तेयसंग्रहणेषु च ।**  
> **वाग्दण्डयोश् च पारुष्ये न परीक्षेत साक्षिणः ॥ ८.७२ ॥**

वस्त्रपाटनोल्कादहनकेशछेदनादिष्व् अप्रत्ययकारी पुरुषः क्रोधचापलप्रभवेषु । स्तेयादीनि प्रसिद्धानि । एवमादिषु न परीक्षेत साक्षिणम्, "गृहिणः पुत्रिणः" इत्य् एवमादिना लक्षणेन । अर्थसंबन्धादिभिस् तु सामर्थ्यात् परीक्ष्या एव "अनुमानेन" । प्रतिषिद्धा अपि सन्तः परीक्ष्या एव साक्षिणो ऽनुमानतः । एवं चानुमानोपदेष्(श्?)ओ ऽत्रार्थवान् भवतीत्य् उक्तः । यत्र पुनः साक्षिणां समगुणानां विप्रतिपत्तिः, तत्र —

> **बहुत्वं प्रतिगृह्णीयात् साक्षिद्वैधे नराधिपः ।**  
> **समेषु तु गुणोत्कृष्टान् गुणसाम्ये द्विजोत्तमान् ॥ ८.७३ ॥**

विधिविप्रतिपत्ताव् एष एव न्यायः । अनुमाने यथोक्ते, क्वचिच् च शपथाद्य् अपि वक्ष्यति- "असाक्षिकेषु त्व् अर्थेषु । । । शपथेनापि लम्भयेत्" इति । अपि च "जागर्ति भगवान् धर्मः" । स एव साम्ये ऽपि सति केनचित् कारणेनात्मानं दर्शयति । **द्विजोत्तमान्** इति चेदं लिङ्गं ब्राह्मणानां साक्षित्वे तथा चोक्तम् "आप्ताः सर्वेषु वर्णेषु" इति । न चैतद् उक्तवर्णानुवादार्थं **सर्व**ग्रहणम् । किं तर्हि ब्राह्मणवर्णावबोधार्थम् । तथा च कृत्वैवमादीनि लिङ्गानि श्रोत्रियप्रतिषेधस्य ॥ ८.७३ ॥

> **समक्षदर्शनात् साक्ष्यं श्रवणाच् चैव सिध्यति ।**  
> **तत्र सत्यं ब्रुवन् साक्षी धर्मार्थाभ्यां न हीयते ॥ ८.७४ ॥**

दर्शनश्रवणाभ्यां साक्षित्वसिद्धिः, न तु निबन्धनतः । अतो ऽन्तरेणापि निबन्धनं साक्षी स्याद् एव । एतावांस् तु साक्षिणो नियमः । निबन्धेनापि पृष्टेन सता सत्यं वक्तव्यम् इति । येन —

> **साक्षी दृष्टश्रुताद् अन्यद् विब्रुवन्न् आर्यसंसदि ।**  
> **अवाङ् नरकम् एवैति प्रेत्य स्वर्गाच् च् हीयते ॥ ८.७५ ॥**

न केवलं धर्मानुत्पत्त्या स्वर्गाद् धीयत इत्य् उक्तम् । अयं च पूर्वश्लोकशेष एवार्थवादः, तथा च संबन्धेन दर्शित एवायम् अर्थः । यतश् च दर्शनश्रवणाभ्यां साक्षित्वसिद्धिः, न निबन्धात् ॥ ८.७५ ॥

> **यत्रानिबद्धो ऽपीक्षेत शृणुयाद् वाप् किंचन ।**  
> **पृष्टस् तत्रापि तद् ब्रूयाद् यथादृष्टं यथाश्रुतम् ॥ ८.७६ ॥**

उपसंहारार्थः श्लोकः ॥ ८.७६ ॥

> **एको ऽलुब्धस् तु साक्षी स्याद् भव्यः शुच्यो ऽपि न स्त्रियः।**  
> **स्त्रीबुद्धेर् अस्थिरत्वात् तु दोषैश् चान्ये ऽपि ये वृताः ॥ ८.७७ ॥**

एकस्य सत्य् अपि प्रतिषेधे गुणातिशयाद् अलुब्धस्याभ्यनुज्ञार्थम् इदम् । अपि चालुब्धः, अपीत्य् उभयत्रापि बोद्धव्यः । शुच्यो ऽपीत्य्- अयम् एव वालुब्धो ऽप्य् एको न साक्षी स्यात् । उत्तरविवषार्थश् चायम् आरम्भः । एवं स्त्रियो बह्व्यः शुच्यो ऽपि न स्युः, यथैको ऽलुब्धो ऽपि, तासां हि बुद्धेर् धर्मार्[थाभ्याम् अस्थिर]संबन्धः । व्याख्यानं शास्त्रविरोधान् नात्पेशलम्, यत् एकस्य लोभात् प्रतिषेधाद् वैतयोर् अलुब्धयोर् अभ्यनुज्ञानार्थम् इदम्, अन्यत्रापि च प्रतिषे[धस्य पुरुषस्त्री]तुल्यत्वात् । एवं च सति बह्व्यः शुच्यो ऽप्य् अलुब्धा अपि प्रकरणात् स्त्रियो न स्युः, स्त्रीबुद्धेर् अस्थिरत्वाद् इत्य् उक्तम् । दोषैर् नयैर् अपि ये वृताः पुरुषा अति[रिकत्वत् अलुब्धा अपि प्रतिषिध्यन्ते], किं पुनर् अन्यत्र । पुनर्वचनं चास्य यदर्थं तद् उक्तम् एवात्र ॥ ८.७७ ॥

> **स्वभावेनैव यद् ब्रूयुस् तद् ग्राह्यं व्यावहारिकम् ।**  
> **अतो यद् अन्यद् विब्रूयुर् धर्मार्थं तद् अपा[र्थकम् ॥ ८.७८ ॥**

स्वभावेनेति सभायां] ग्रामिणाम् अन्येषां चाप्रागल्भ्याद् अप्रतिभानकम्पादयो जायन्ते । तेषां व्यावहारिकं ब्रुवतां स्वभाव उपलक्षयितव्यो ऽनुमानतः पुरुषशीलतो वा, किम् एषाम् अमी मिथ्यावचनकृताः कम्पादयः उताप्रागल्भ्याद् अनुचितमहाजनसमवायाद् वा । येन ह्य् अनुमानागम्यं कुंचिन् नास्ति । एवं धृष्टप्रागल्भ्यानाम् अपि स्वभावो ऽवधारणीयः ॥ ८.७८ ॥

> **सभान्तः साक्षिणः सर्वान् अर्थिप्रत्यर्थिसंनिधौ ।**  
> **प्राद्विवाको ऽनुयुञ्जीत विधिनानेन सान्त्वयन् ॥ ८.७९ ॥**

अधुना साक्षिणां सत्यवचनार्थो योगो ऽत ऊर्ध्वं वर्तिष्यते । प्राङ्विवाको ब्राह्मणो राजाधिकृतो विडान् न राजा सामर्थ्यात् । तथा च वक्ष्यति "अमात्यः प्राड्विवाको वा यत् कुर्युः कार्यं अन्यथा" इति । "क्विब्वचिप्रच्छ्यायतस्तुकटप्रुजुश्रीणां दीर्घो ऽप्रसारणं च" इत्य् अनेन । पृच्छतीति प्राट्, पृष्ट्वा विषेषेण धर्मसंकटेषु विशिष्टं वा वक्ष्यति विवाकः, प्राट् चासौ विवाकश् चेति प्राड्विवाकः । पृच्छति चासौ विविनक्ति चेति यावत् एष प्राड्विवाको धर्मज्ञो ब्राह्मणः । साक्षिणो ऽनुयुञ्जीत विधिनानेन वक्ष्यमाणेन संत्वयन्न् अपारुषम् । किं कारणम्, प्रकृतिस्थो यथा सत्यं ब्रूयात् साक्षी ॥ ८.७९ ॥

> **यद् द्वयोर् अनयोर् वित्तं कार्ये ऽस्मिंश् चेष्टितं मिथः ।**  
> **तद् ब्रूत सर्वं सत्येन युष्माकं ह्य् अत्र साक्षिता ॥ ८.८० ॥**

एवं सत्यवचनार्थो ऽयम् अधुनार्थवादः प्रक्रियते ॥ ८.८० ॥

> **सत्यं साक्ष्ये ब्रुवन् साक्षी लोकान् आप्नोति पुष्कलान् ।**  
> **इह चानुत्तमां कीर्तिं वाग् ह्य् एषा ब्रह्मपूजिता ॥ ८.८१ ॥**

दृष्टादृष्टफलसंबन्धेनेयं स्तुतिः सत्यवचनार्था । न च केवलं सत्यस्यावचनाद् एतद् यथोक्तं न भवति, किं तर्हि प्रत्यवायश् चापरः । तथा प्रदर्शयति ॥ ८.८१ ॥

> **साक्ष्ये ऽनृतं वदन् पाशैर् बध्यते वारुणैर् नरः ।**  
> **विवशः शतम् आजातीस् तस्मात् साक्ष्ये वदेद् ऋतम् ॥ ८.८२ ॥**

यस्मात् —

> **सत्येन पूज्यते साक्षी धर्मः सत्येन वर्धते ।**  
> **तस्मात् सत्यं हि वक्तव्यं सर्ववर्णेषु साक्षिभिः ॥ ८.८३ ॥**

येन —

> **आत्माइव ह्य् आत्मनः साक्षी गतिर् आत्मा तथात्मनः ।**

एतस्मात् कारणात् —

> **मावमंस्थाः स्वम् आत्मानं नृणां साक्षिणम् उत्तमम् ॥ ८.८४ ॥**  
> **मन्यते वै पापकृतो न कश्चित् पश्यतीति नः ।**

इह प्रकरणाद् अनृताभिधायिनः पापकृत इत्य् उच्यन्ते । सामर्थ्यात् तु सर्वस्य व्यतिक्रमकारिण इदं ग्रहणम् —

> **तांश् च देवाः प्रपश्यन्ति स्वश् चैवान्तरपूरुषः ॥ ८.८५ ॥**

देवास् ते इत्य् उच्यन्ते —

> **द्यौर् भूमिर् आपो हृदयं चन्द्रार्काग्नियामानिलाः ।**  
> **रात्रिः संध्ये च धर्मश् च वृत्तज्ञाः सर्वदेहिनाम् ॥ ८.८६ ॥**

अन्तरपूरुषः स्वक्षेत्रज्ञो ऽन्तर्यामी परमात्मा । एवं च न रहस्य् अपि पापं वर्तयेद् न को ऽपि । यतश् चैतद् एवम् । अतस् तेषां नियम उच्यते

> **देवब्राह्मणसांनिध्ये साक्ष्यं पृच्छेद् ऋतं द्विजाः ।**  
> **उदङ्मुखान् प्राङ्मुखान् वा पूर्वाह्णे वै शुचिः शुचीन् ॥ ८.८७ ॥**

यथा च ते प्रष्टव्यास् तथेदं ब्राहणादि(?)जात्याश्रयनियमकारि शास्त्रम् उच्यते ॥ ८.८७ ॥

> **ब्रूहीति ब्राह्मणं पृच्छेत् सत्यं ब्रूहीति पार्थिवम् ।**  
> **गोबीजकाञ्चनैर् वैश्यं शूद्रम् एभिस् तु पातकैः ॥ ८.८८ ॥**

पातकार्था अनुयोगाः पातकशब्देनोच्यन्ते, मिथ्यावचनप्रतिषेधार्थाः । इदं चापरं ब्राह्मणस्य साक्षित्वेन निदर्शनम् ॥ ८.८८ ॥

> **ब्रह्मघ्नो ये स्मृता लोका ये च स्त्रीबालघातिनः ।**  
> **मित्रद्रुहः कृतघ्नस्य ते ते स्युर् ब्रुवतो मृषा ॥ ८.८९ ॥**  
> **जन्मप्रभृति यत् किंचित् पुण्यं भद्र त्वया कृतम् ।**  
> **तत् ते सर्वं शुनो गच्छेद् यदि ब्रूयास् त्वम् अन्यथा ॥ ८.९० ॥**  
> **एको ऽहम् अस्मीत्य् आत्मानं यत् त्वं कल्याण मन्यसे ।**  
> **नित्यं स्थितस् ते हृद्य् एष पुण्यपापेक्षिता मुनिः ॥ ८.९१ ॥**  
> **यमो वैवस्वतो देवो यस् तवैषा हृदि स्थितः ।**  
> **तेन चेद् अविवादस् ते मा गङ्गां मा कुरून् गमः ॥ ८.९२ ॥**  
> **नग्नो मुण्डः कपालेन भिक्षार्थी क्षुत्पिपासितः ।**  
> **सीनः शत्रुगृहं गच्छेद् यः साक्ष्यम् अनृतं वदेत् ॥ ८.९३ ॥**  
> **अवाक्शिरा[स् तमस्य् अन्धे किल्बिषी नरकं व्रजेत् ।**  
> **यः प्रश्नं वि]तथं ब्रूयात् पृष्टः सन् धर्मनिश्चये ॥ ८.९४ ॥**  
> **अन्धो मत्स्यान् इवाश्नाति कष्टकैः स नरः सह ।**  
> **यो भाषते ऽर्थवैकल्यम् अप्रत्यक्षं सभां गतः । ८.९५ ॥**  
> **यस्य विद्वान् हि वदतः [क्षेत्रज्ञो नाभिशङ्कते ।**  
> **तस्मान् न देवाः श्रे]यांसं लोके ऽन्यं पुरुषं विदुः ॥ ८.९६ ॥**

अष्टौ श्लोकाः शूद्रशपथानुयोगार्थाः । एवम् एभिर् अनेकैर् वाक्यार्थप्रकारैः सत्यवचनार्थाः संप्[अद्यते] । यथा ब्राह्मणादिवर्णानुयोगानाम् ॥ ८.८९–९६ ॥

> **यावतो बान्धवो यस्मिन् हन्ति साक्ष्ये ऽनृतं वदन् ।**  
> **तावतः संख्यया तस्मिञ् छृणु सौम्यानुपूर्वशः ॥ ८.९७ ॥**

कूटसाक्षिणाम् एतत् तामि (?) कालपरिमाणार्थम् अधुना प्रकरणं आरभ्यते सर्वजातिसाक्ष्यार्थं सामर्थ्यात्, न केवलं प्रकरणाच् छूद्राणाम् एव । अतश् च चित्तप्रणिधानार्थं सर्वेषाम् एवायं श्लोक आरब्धः । कथं नाम । चित्तप्रणिधानाः साक्षिणः श्रुत्वैतन्मित्यावचनप्रत्यवायम् अतिमहन्तं निवर्तेरन् मिथ्यावचनाद् इति ॥ ८.९७ ॥

> **पञ्च पश्वनृते हन्ति दश् हन्ति गवानृते ।**  
> **शतम् अश्वानृते हन्ति सहस्रं पुरुषानृते ॥ ९.९८ ॥**

पूर्वापरान् । यद् अयम् आह —

> **हन्ति जातान् अजातांश् च हिरण्यार्थे ऽनृतं वदन् ।**  
> **सर्वं भूम्यनृते हन्ति मा स्म भूम्यनृतं वदीः ॥ ९.९९ ॥**

नन्व् इयं श्रुतिर् विरुध्यते । "न मां मर्त्यः कश्चन दातुम् अर्हति" इति । अतश् च स्वामित्वाभावः । तदभावाद् व्यवहाराभावः । ततश् च वादाभावे तदनृतदोषाभावः साक्षिणाम् इति । तच् च न । अर्थापरिज्ञानात् । न हि कश्चित् समर्थः कृत्स्नाम् दातुं विजयस्याभावाद् इत्य् एषो ऽत्रार्थः, दानापहारमिथ्यावचनेषु गुणदोषप्रदर्शनशास्त्रारम्भसामर्थ्यात् । तथा च व्यासादयः- "षष्टिवर्षसहस्राणि स्वर्गे तिष्ठति भूमिदः, आच्छेत्ता चानुमन्ता च तान्य् एव नरके वसेत्" इति । भूमिछलार्थत्वेव दानापहारादय इत् केचित् । तच् चैतद् विचारणीयम् । मीमांसादर्शणं तु "न भूमिः स्यात् सर्वान् प्रत्य् अविशिष्टत्वात्" इति सर्वान् दक्षिणार्थान् गुणविधीन् प्रत्य् अविशिष्टत्वात् । दक्षिणाद्रव्येषु हि गुणः श्रूयते "अन्तरेण सदः पत्नीशाले दक्षिणां नयन्ति" इति । स चायं गुणविधिर् अत्यन्ताशक्यः पृथिव्याम् । ततो ऽस्माद् अन्यत्राप्य् अपहारदोषः स्यात् । एवं च तद्विवादे ऽनृतदोषः साक्षिणां सिद्धः । सर्वस्य च कार्यस्य पृथिवीकारणत्वात् तद् **अनृते सर्वं हन्तीत्य्** उच्यते । एवं च पुरुषाभिनयेन स्मृतिः सादरं वारयति **मा स्म भूम्यन्र्तं वदिः** ॥ ९.९९ ॥

> **अप्सु भूमिवद् इत्य् आहुः स्त्रीणां भोगे च मैथुने ।**  
> **अब्जेषु चैव रत्नेषु सर्वेष्व् अश्ममयेषु च ॥ ८.१०० ॥**  
> **पशुवत् क्षौद्रघृतयोर् यानेषु च तथाश्ववत् ।**  
> **गोवद् रजतवस्त्रेषु धान्ये ब्रह्मणि (?) चैव हि ॥ ८.१०१ ॥**  
> **एवं दोषान् अवेक्ष्य त्वं सर्वान् अन्र्तभाषणे ।**  
> **यथा श्रुतं यथा दृष्टं सत्यम् एवाञ्जसा वद ॥ ८.१०२ ॥**

अमी पञ्च श्लोकाः सर्वसाक्षिसाधारणाः, अमृतवचनप्रतिषेधविद्वेषणार्था अर्थवादाः, न फलविधयः । अकृताभ्यागमकृतविप्रणाशदोषप्रसङ्गात् । एवं च प्रतिपुरुषं शास्त्राधिकारो हीयेत । आनर्थक्यं चास्य स्यात् । येन स्वकृतकर्मफलभोगः शास्त्रस्यार्थवत्त्वम् । अतः शास्त्रविरोधान् न्यायविरोधाच् च प्रतिषेधार्थवादा एवैते विज्ञेयाः ॥ ८.१००–१०२ ॥

> **गोरक्षकान् वाणिजकांस् तथा कार्तुकुशीलवान् ।**  
> **प्रेष्यान् वार्धुषिकांश् चैव विप्राञ् शूद्रवद् आचरेत् ॥ ८.१०३ ॥**

प्रकरणाद् ब्राह्मणशपथानुयोगापवादः । "शूद्रम् एभिस् तु पातकैः" इति वचनात् । एषां गोरक्षकादीनां ब्राःमणानाम् एव सतां शूद्रशपथानुयोगः । एवं च नान्यत्र प्रयोजने शूद्रवद् आचरणम् । इतरथा प्रकरणम् उपरुध्येत ॥ ८.१०३ ॥

> **तद् वदन् धर्मतो ऽर्थेषु जानन्न् अप्य् अन्यथा नरः ।**  
> **न स्वर्गाच् च्यवते लोकाद् दैवीं वाचं वदन्ति ताम् ॥ ८.१०४ ॥**

प्राङ्(ड्?)विवाकस् तच् छूद्रानुयोगवचनम् अन्यथा गोरक्षकादिषु ब्राह्मणेषु वदन् धर्मतो ऽर्थेषु व्यवहारेषु, ये साक्षिणः तेषु जानन्न् अपि यथावर्णम् अनुयोगं नाधर्मेण युज्यते । येन दैवीं शास्त्रवतीम् वाचं वदन्ति तां स्मृत्वा मन्वादयः "विप्रान् शूद्रवद् आचरेत्" इति । अस्यानन्तरविधेः स्तुत्यर्थवादः ॥ ८.१०४ ॥

> **शूद्रविट्क्षत्रपिप्राणां [यत्रर्तोक्तौ भवेद् वधः ।**  
> **तत्र] वक्तव्यम् अनृतं तद् धि तत्र विशिष्यते ॥ ८.१०५ ॥**

सत्यवचनापवादो ऽयं कारणतः आदरार्थं वेदम् । शूद्रादीनां प्रातिलोम्येन ग्रहणम् अनृताभ्यनुज्ञानार्थम् । अ[नृतवचन]निवृत्त्यर्थात् तु युक्तावलम्बम् इदम् । एवं तर्हि सत्यप्रतिषेध एवात्र वक्तव्यः, नानृताभ्यनुज्ञेति । न त्व् एवमर्थानृताभ्यनुज्ञा कृतैव भवति । [न कदाचिद् वक्त]व्यतास्येति । ननु च पुरुषार्थकारित्वाच् छास्त्रस्य प्रत्यवायार्थ उपदेशो न न्याय्य इति । पुरुषार्थकारित्वाद् एवास्याय्म् उपदेशो युक्तः, [क्वचिद् अनृतवचनस्य] पुरुषानुग्रहधर्मापेक्षया च । तथा च सति धार्मिकपुरुषविषयम् इदम् अनृताभ्यनुज्ञानम् उपदेशसामर्थ्याद् विज्ञायते । तथा च स्मृत्यन्तरे "नानृतवचने दोषो जीवनं चेत् तद् अधीनम्, न तु पापीयसो जीवनम्" इति । अतश् च महाप्रत्यवायपरिहारार्थम् [एष] आश्रितो ऽनृतवचनव्यतिक्रमः । तस्य प्रायश्चित्तार्थम् इदम् आरभ्यते ॥ ८.१०५ ॥

> **वाग्दैवत्यैस् तु चरुभिर् यजेरंस् ते सर्स्वतीम् ।**  
> **अनृतस्याइनसस् तस्य कुर्वाणा निष्कृतिं पराम् ॥ ८.१०६ ॥**

सरस्वतीं यजेरन्न् "अहं रुद्रेभिर् वसुभिश् चरामि" इत्य् अनेनाष्टर्चेन सूक्तेन । त्रिर् अभ्यासश् चरोः । अनाश्रितबहुत्वविशेषाच् चोदनाया, यथा "वसन्ताय कपिञ्जलान् आलभते" इति ॥ ८.१०६ ॥

> **कूष्माण्डैर् वापि जुहुयाद् घृतम् अग्नौ यथाविधि ।**  
> **उद् इत्य् ऋचा वा वारुण्या तृचेनाब्दैवतेन वा ॥ ८.१०७ ॥**

अग्निग्रहणं जुहोतिसिद्धम् अप्य् अग्निविशेषार्थं विज्ञेयम् । इदं च पूर्वप्रायश्चित्तवैकल्पिकम् । उत्तरे च —

> **त्रिपक्षाद् अब्रुवन् साक्ष्यम् ऋणादिषु नरो ऽगदः ।**  
> **तद् ऋणं प्राप्नुयात् सर्वं दशबन्धं च तत्त्वतः ॥ ८.१०८ ॥**

यावतो द्रव्यस्याभियोगः तद्दशभागः साक्षिणं दापयेत् । येनारोगः सन् त्रिपक्षाद् अपि साक्षी नान्यतरं ब्रवीति । दण्डयित्वापि तं साक्षिणं व्यवहारदर्शनम् अनुतिष्ठेत्, एवम् अपरिसमाप्तत्वाद् अस्येत् । ऋणव्यवहाराद् अन्यत्र साक्षी कार्यद्रव्यापेक्षया दण्डयितव्यः ॥ ८.१०८ ॥

> **यस्य दृश्येत् सप्ताहाद् उक्तवाक्यस्य साक्षिणः ।**  
> **रोगो ऽग्निर् ज्ञातिमरणं दाप्यो दमम् ऋणं च सः ॥ ८.१०९ ॥**

अर्वाक् सप्ताहात् साक्षी कुटुम्बरोगादिदर्शनेन मिथ्यावचनस् साक्षाद् एव प्रतिपादितो दण्डयितव्यः । यावन्तं तदनृतेन दापितो वा दण्डितश् च । ऋणव्यवहारार्थं त्व् अन्यत्र शास्त्रसामर्थ्यापेक्षया । एवम् उभयं मिथ्यावचनेषु साक्षिषु प्रकल्प्यम् । असाक्षिकेषु तावद् व्यवहारेष्व् एवम् अन्मानसाक्षिनिमित्तो निर्णयः ॥ ८.१०९ ॥

> **असाक्षिकेषु त्व् अर्थेषु मिथो विवदमानयोः ।**  
> **अविन्दंस् तत्त्वतः सत्यं शपथेनापि लम्भयेत् ॥ ८.११० ॥**

सत्यप्रशंसार्थं पुराकल्पार्थवाद उदाह्रियते विहितानुष्ठानप्ररोचनाय ॥ ८.११० ॥

> **महर्षिभिश् च देवैश् च कार्यार्थं शपथाः कृताः ।**  
> **वसिष्ठश् चापि शपथं शेपे पैजवने नृपे ॥ ८.१११ ॥**

अप्य् अन्ये महर्षयः । तथा च व्यासो "यस् ते हरति पुष्करम्" इति शपथाख्यानकं प्रोवाच । एवं च सत्यधर्मपरिहारापेक्षया —

> **न वृथा शपथं कुर्याद् अल्पे ऽप्य् अर्थे नरो बुधः ।**  
> **वृथा हि शपथं कुर्वन् प्रेत्य चेह च नश्यति ॥ ८.११२ ॥**

इयं च मिथ्याशपथनिन्दा प्रत्यवायदर्शनेन प्रतिषिद्धवर्जनार्थापि सती सत्यशपथप्रशंसार्था सम्पद्यत इत्य् अविपर्ययः । सामर्थ्याद् अस्य मिथ्याशपथस्य सर्वत्र प्रत्यवायहेतुत्वे प्राप्ते; यत्र तन् नेष्यते प्रत्यवायहेतुत्वम् अस्य, तत्रेदं तद् अपवादार्थम् आरभ्यते ॥ ८.११२ ॥

> **कामिनीषु विवाहेषु गवां भक्ते तथेन्धने ।**  
> **ब्राह्मणाभ्युपपत्तौ च शपथे नास्ति पातकम् ॥ ८.११३ ॥**

कामिन्या कामतन्त्राभियोगे यः प्रतिज्ञातार्थसम्पादनार्थमिथ्याशपथः क्रियते तत्रे नास्ति पातकधर्म इत्य् अर्थः । एवं विवाहे कृताकृतसंदेहे अभियोगे वास्य कर्माङ्गभूतानां च गवां भक्तस्य हरणाभियोगेन गोमात्रस्य व्यवस्थासामर्थ्यात् । एवं च शास्त्रवद् अग्नीन्धनापहरणाभियोगे मिथ्याशपथे नास्त्य् अधर्मः, येन शास्त्रलक्षणाव् एव धर्माधर्मौ । अन्येन तु कारणेन गोभक्तेन्धनयोर् विभावितस्य सतो दण्डो यथाशास्त्रं भवेत् । ब्राह्मणस्य च तत्र शरीरलक्षणाभ्युपपत्ताव् एवम् एव स्यात् । न सर्वस्याइवाभ्यवपत्तिः, न्यायकारिणः कर्तव्या । ब्राह्मणा[द् अन्यस्य न न्याय]कारिणो ऽप्य् आरम्भसामर्थ्याद् विज्ञायते । स्थिताम् सत्यशपथक्रियाम् इदानींनिर्दिश्यन्ते वर्णविशेषसंनियोगेन शपथाः स्वरूपतः ॥ ८.११३ ॥

> **सत्येन शापेद् विप्रं क्षत्रियं वाहनायुधैः ।**  
> **[गोबीजकाञ्चनैर् वैश्यं शूद्रं सर्वैस् तु पा]तकैः ॥ ८.११४ ॥**

असाक्षिके तत्त्वाभिगमार्थं ब्राह्मणादीन् वर्णान् अभियुक्तान् यथोपदेशं शपथैर् एभिः शापयेत् ॥ ८.११४ ॥

> **अग्निं वाहारयेद् एन[म् अप्सु चैनंनिमज्जयेत् ।**  
> **पुत्रदारस्य वाप्य् एनं शिरांसि स्पर्श]येत् पृथक् ॥ ८.११५ ॥**

शूद्रस्य वृत्तापेक्षयाग्न्यादयो ऽपि कल्प्येरन् । शपथैर् एवम् । तत्राग्निहरणे सप्तपदाश्वत्थपत्रैर् इयद्भिर् व्यवधानम् इति [स्मृत्यन्तरो]पेक्षयैतत् स्यात्; इहावचनं च गुणविधेः, स्मृतिपारम्पर्याविच्छेदात् । तथाप्सु निमज्जने कालः ॥ ८.११५ ॥

> **यम् इद्धो न दहत्य् अग्निर् नापो (?) नोन्मज्जयन्ति च ।**  
> **न चार्तिम् ऋच्छति क्षिप्रं स ज्ञेयः शपथे शुचिः ॥ ८.११६ ॥**

दहनोन्मज्जनाभ्याम् आर्तिः पृथग् उपदेशसामर्थ्यात् अन्यारोग्याद्यभिघातलक्षणा । सा चोक्ता पुरस्तात्- "यस्य दृश्येत सप्ताहाद् उक्तवाक्यस्य साक्षिणः रोगो ऽग्निर् ज्ञातिमरणम्" इति । ननु च साक्ष्यनृतविभावनार्था सोक्ता । समानकारणत्वात् तु मिथ्याशपथभावनार्थापि सैवेह स्यात् । अन्यार्तेर् अनिर्देशाद् इह सैव गम्यते । अत्र कश्चिद् आह- "इद्धो नामाग्निर् न धक्ष्यति नोन्मज्जयिष्यन्त्य् अपः" इति दृष्टविरुद्धम् एतत् । न हि महाभूतस्यचैतन्यात् स्वभावव्यतिकरो निमित्तम् अन्तरेणोपलभ्यते । मन्त्रौषधाभ्यां तु भवति । तद् इह न मानम् । अत्र हि सत्यशपथप्रयोगोपहृतयोर् अग्*यम्भसोअर् (?) अयं निमित्ततः स्वभावव्यतिकरः स्यात् । सदेवतत्त्वाच् च तयोर् विशेषतो ऽस्मिन् काले सनिमित्तः स्याद् अयं व्यतिकरो, यतः तद् अचैतन्यम् अकारणम् । जयः तद्विपर्यये च पराजय इति साध्यम् । किं व्यवधानकालयोर् अल्पमहत्त्वाभ्याम् एतौ भवतः, उत दैवकृताव् इति । असमानं चैतत्, येन साम्य ऽपि व्यवधानकालयोर् एतौ दृश्येते । तस्मान् नेमौ तद्वैषम्यकृतौ विज्ञेयौ । यतश् च जिह्वया तप्तायःपिण्डाभिस्पर्शनेनोभयं दृष्टम्, अतो नैतयोर् वचनक्रिययोस् त्रासनमात्रम् एव प्रयोजनम् । कथं नामायम् अभीतः प्रपद्येतेति । यच् च पुनर् इदम् उच्यते । यदि च किल त्रासनार्थवादो भवति ततो "नाग्निर् ददाह रोमापि" इति रोमादहनवचनम् अनर्थवद् भवति । इतरथा ह्य् अग्निहरणविधौ कल्प्यमाने हस्ततलयोर् लोमाभावाल् लोमादहनवचनम् अनर्थकं स्यात् । अपि चेक्षिते त्व् अग्निहरणे यथा कथंचिद् अग्निसंबन्धस् तु यत इति, अत्र रोमशब्दो ऽयं न स्वार्थवाची गुणतो लोकपदत्वार्थः, यथोक्तसामर्थ्यात् । अतः साक्षिमिथ्यावचनवन् मिथ्याशपथवच् चाग्निहर्णोदकनिमज्जने अपि तद्वद् एव विज्ञेये इति ॥ ८.११६ ॥

> **वत्सस्य ह्य् अभिशस्तस्य पुरा भ्रात्रा यवीयसा ।**  
> **नाग्निर् ददाह रोमापि सत्येन जगतः स्पशः ॥ ८.११७ ॥**

परकृतिर् इयम् अधिकृतविध्यर्थवादार्था । "वत्सस्य ह्य् अभिशस्तस्य" इति लिङ्गाद् अभिशस्तस्यायं शपथ इति केचित् । एवं च शूद्रशपथो ऽयं न स्यात् । किं तर्हि अस्माल् लिङ्गात् ब्राह्मणस्यैवायं स्यात्; न चैतद् इष्टम्- तेन यथा ब्राह्मणविषयः श्रुतः शूद्रस्यापीति शास्त्रसामर्थ्यात् । एवम् अभिशंसने श्रुति ऽन्यत्रापि । जगतः स्पशो निश्चर इत्य् अर्थः, "इह नो भवान् स्पशश् चरतु" इति श्रुतेः ॥ ८.११७ ॥

> **यस्मिन् यस्मिन् विवादे तु कूटसाक्षी कृतो भवेत् ।**  
> **तत् तत् कार्यं निवर्तेत कृतं चाप्य् अकृतं भवेत् ॥ ८.११८ ॥**

अर्धसमाप्ते निवर्तनम्, दण्डान्ते ऽपि कृते **अकृतं भवेत्** । एवं च सति पुनस् तत् परीक्ष्यं निवृत्तिवचनात् । तच् च पुनः —

> **लोभान् मोहाद् भयान् मैत्रात् कामात् क्रोधात् तथैव च ।**  
> **अज्ञानाद् बालभावाच् च साक्ष्यं वितथम् उच्यते ॥ ८.११९ ॥**

अनृतवचने कारणनिर्देशो ऽयंदण्डविशेषार्थः ॥ ८.११९ ॥

> **एषाम् अन्यतमे स्थाने यः साक्ष्यम् अनृतं वदेत् ।**  
> **तस्य दण्डविशे[षांस् तु प्रवक्ष्याम्य् अनुपूर्वशः ॥ ८.१२० ॥**  
> **लोभात् सहस्रं दण्ड्यस् तु मोहात् पूर्वं तु साहसम् ।**  
> **भयाद् द्वौ मध्यमौ दण्डौ मैत्रात् पूर्वं चतुर्गुणम् ॥ ८.१२१ ॥**  
> **कामाद् दशगुणं पूर्वं क्रोधात् तु त्रिगुणं परम्] ।**  
> **अज्ञानाद् द्वे शते पूर्णे बालिश्याच् छतम् एव तु ॥ ८.१२२ ॥**  
> **एतान् आहुः कौटसाक्ष्ये प्रोक्तान् दण्डान् मनीषिभिः ।**  
> **धर्मस्याव्यभिचारार्थम् अधर्मनियमाय च ॥ ८.१२३ ॥**

त्रयः श्लोका दण्डप्रकॢप्त्यर्थाः । साक्षिणा मिथ्यावचनेषु सहस्रं शतम् इति च यद् उक्तम् अत्र तत्रा[पेक्षया] विकृतस्य वा । एवं प्रथममध्यमोत्तमसाहसग्रहणेषु विशेषतः सर्वं वक्ष्यति ॥ ८.१२०–१२३ ॥

> **कौटसाक्ष्यं तु कुर्वानांस् त्रीन् वर्णान् धर्मिको नृपः ।**  
> **प्रवासयेद् दण्डयित्वा ब्राह्मणं तु विवासयेत् ॥ ८.१२४ ॥**

[एकदानृतवादिनां दण्डाः पूर्वोक्ताः], अभ्यसतां तु कौटसाक्ष्यं त्रयाणां वर्णानां दण्डश् चायं यथाशास्त्रम् । प्रवासनं च मारणं शास्त्रान्तरे परिभाषितत्वाद्, इह च तदभ्यासान् निर्वासनम् एव [प्रतिपद्यते **ब्राह्मण]म् एव विवासयेत्** इति । गृहभङ्गेन चायोजयेद् इत्य् अर्थः । पूर्वस्मिंश् चार्थे प्रवासनशब्दस्य निर्वासनं ब्राह्मणस्यैव ॥ ९.१२४ ॥

> **दशस्थानानि दण्डस्य मनुः स्वायंभुवो ऽब्रवीत् ।**  
> **त्रिषु वर्णेषु तानि स्युर् अक्षतो ब्राह्मणो व्रजेत् ॥ ८.१२५ ॥**

शरीरस्थानानि दश दण्डस्य, तानि पुनः — ॥ ८.१२५ ॥

> **उपस्थम् उदरं जिह्वा हस्तौ पादौ च पञ्चमम् ।**  
> **चक्षुर् नासा च कर्णौ च धनं देहस् तथैव च ॥ ८.१२६ ॥**

कामापराध उपस्थमात्रे दण्डं पातयेत् । न तद्व्यतिरिक्ते ऽन्यस्मिन् अङ्गे ताडनादि कुर्यात् । अन्नदोषे चोदरदण्ड आहारप्रतिषेधः । आक्रोशापराधे च जिह्वाश्रयम् । ताडने च हस्ताश्रयम् । पादापराधे च पादगतम् । चक्षुरपराधे च तदाश्रयः । एवं नासिकायां कर्णे च, धनापहारे च धनाश्रयम्, शरीरगते च पाटनं स्वशरीरगतं वैनयिकं कुर्यात् । तस्य त्व् अन्यद् वक्ष्यति- "येन येन यथाङ्गेन" इति । धनहरणं चात्र निक्षेपादिविषयं द्रष्टव्यम् । यतो न पौनरुक्त्यम्, चोरदण्डेन । दण्ड्येष्व् अपि च न दण्डमूलहरं पातयेत्, किं तर्हि — ॥ ८.१२६ ॥

> **अनुबन्धं परिज्ञाय देशकालौ च तत्त्वतः ।**  
> **सारापराधौ चालोक्य दण्डं दण्ड्येषु पातयेत् ॥ ८.१२७ ॥**

**अनुबन्धं परिज्ञायेति** । केचित् अत्र व्यतिक्रमानुष्ठानस्य पौनःपुन्यं क्रियानुष्ठानाभ्यासलक्षणम् आहुः । वयं पुनर् **अनुबन्धम्** अपराधकारणम् आचक्ष्महे । कथम् अनुबध्यते ऽनेनेत्य् **अनुबन्धो**, लोभादिपदार्थः । किं तत्, अपराधश् चौर्यादिः । तं परिज्ञाय किम् अयं चौर्यादिर् अपराधो ऽस्य् कामात् उत क्रोधात् अथ लोभान् मोहाद् वा । अथात्मकुटुम्बस्थित्यै धर्मतन्त्रानुग्रहाय वेत्य् एवम् । अस्य चापराधहेतोर् अनुबन्धस्व विज्ञाने प्रयोजनम्, तद्भेदाद् दण्डविशेषो यथा स्याद् इति । देशकालौ च तत्त्वतः परिज्ञायेति वर्तते । तत्र गृहरथ्याखलक्षेत्रस्वविषयपरविषयादिनिर्देशो ऽपराधे ऽपेक्षितव्यः । क्वायम् अपराधः तथा कालः, सुभिक्षदुर्भिक्षाकुलानाकुलवयोऽवस्थादिः । सारं चापराधस्य द्रव्याद्भिजनादिः, तद्विपर्ययं चासारं निदर्शनार्थत्वात् सारग्रहणस्य । अपराधं चावेक्ष्य गुरुलघुत्वेन ज्ञानाज्ञानकृतं वस्त्रहिरण्यादिकृतं वा दण्डं दण्ड्येषु पातयेत् देशादीन् अवेक्ष्य, यस्माद् अन्यथा हि तस्य — ॥ ८.१२७ ॥

> **अधर्मदण्डनं लिके यशोघनं कीर्तिनाशनम् ।**  
> **अस्वर्ग्यं च परत्रापि तस्मात् तत् परिवर्जयेत् ॥ ८.१२८ ॥**

देशाद्यपेक्षया दण्डं विदध्याद् यत्नतः । एवं च सति तस्यायं प्रयोगक्रमविधिः शिष्यते ॥ ८.१२८ ॥

> **वाग्दण्डं प्रथमं कुर्याद् धिग्दण्डं तदनन्तरम् ।**  
> **तृतीयं धनदण्डं तु वधदण्डम् अतः परम् ॥ ८.१२९ ॥**

अपराधापेक्षैषा दण्डप्रकॢप्तिः क्रमेण स्यात् । वधश् चात्र ताडने न तु मारणे, सामर्थ्यात् । तथा च दर्शयति — ॥ ८.१२९ ॥

> **वधेनापि यदा त्व् एतान् निग्रहीतुं न शक्नुयात् ।**

अविनेयत्वाद् एतेषाम् —

> **तदैषु सर्वम् अप्य् एतत् प्रयुञ्जीत चतुष्टयम् ॥ ८.१३० ॥**

कृते ऽपि शारीरे दण्डे यदि नोपतिष्ठेतापराधात्, ततो ऽस्य वाग्दण्डादिचतुष्टयं समस्तं क्रियते, न पुनर् अपराधी कृतनिग्रह इत्य् उत्सृज्येत् व्यवस्थार्थं लोकस्य । इतरथा मात्स्यन्यायः स्यात् । धनदण्डर्थश् चायं पुनरारम्भः । वाग्दण्डदिघ्दण्डौ तु मृदुत्वात् कः प्रयच्छतीति । तथा च प्रकरणान्तरे इमम् एव क्रमं वक्षय्ति । "अङ्गुलीर् ग्रन्थिभेदस्य छेदयेन् प्रथमे ग्रहे द्वितीये हस्तचरणौ तृतीये वधम् अर्हति" ॥ ८.१३० ॥

> **लोकसंव्यवहारार्थं याः संज्ञाः प्रथिता भुवि ।**  
> **ताम्ररूप्यसुवर्णानां ताः प्रवक्ष्याम्य् अशेषतः ॥ ८.१३१ ॥**

विशिष्टजातिपरिमाणस्य द्रव्यस्य संज्ञार्थ उपदेशो दण्डविशेषार्थः ॥ ८.१३१ ॥

> **त्रसरेणवो ऽष्टौ विज्ञेया लिक्षैका परिमाणतः ।**  
> **ता राजसर्षपस् तिस्रस् ते त्रयो गौरसर्षपः ॥ ८.१३२ ॥**  
> **सर्षपाः षट् यवो मध्यस् त्रियवं त्व् एककृष्णलम् ।**  
> **पञ्चकृष्णलिको माषस् ते सुवर्णस् तु षोडश ॥ ८.१३३ ॥**  
> **पलं सुवर्णाश् चत्वारः पलानि धरणं दश ।**  
> **[द्वे कृष्णले स]मधृते विज्ञेयो रूप्यमाषकः ॥ ८.१३४ ॥**  
> **ते षोषश स्याद् धरणं पुराणश् चैव राजतः ।**  
> **कार्षापणस् तु विज्ञेयस् ताम्रिकः कार्षिकः पणः ॥ ८.१३५ ॥**  
> **धरणानि दश ज्ञेयः शतमानस् तु राजतः ।**  
> **चतुः सौ[वर्णिको निष्को विज्ञेयस् तु प्रमाणतः ॥ ८.१३६ ॥**  
> **पणानां] द्वे शते सार्धे प्रथमः साहसः स्मृतः ।**  
> **मध्यमः पञ्च विज्ञेयः सहस्रं त्व् एव चोत्तमः ॥ ८.१३७ ॥**

सर्वसंज्ञार्थाः श्लोकाः । तत्र य एतेषु संछन्नेषु कूटीमठेष्व् [आदित्यकरदृष्टास् रे]णवस् ते त्रयस् त्रसरेणवः ॥ ८.१३२–१२७ ॥

> **ऋणे देये प्रतिज्ञाते पञ्चकं शतम् अर्हति ।**  
> **अपहनवे तद्द्विगुणं तन् मनोर् अनुशासनम् ॥ ८.१३८ ॥**

ऋणव्यवहारे स्वयं प्रतिपन्नो विंश[तिभागम्, प्रतिपादि]तः साक्ष्यादिभिर् दशभागम् । असमर्थो दण्डलेशं यत् किंचिद् इति । तच् चोक्तं पुरस्ताद् "दण्डलेशं च शक्तितः" इति । एते त्रयो ऽधर्मर्णस्य दण्डाः । ये तूत्तमर्णं दशभागं दापयन्ति अधमर्णं चान्यं दण्डं स्मृत्यन्तरात् ते दापयन्ति । इदं तु मानवं दर्शनम् ॥ ८.१३८ ॥

> **वसिष्ठविहितां वृ[द्धिं] सृजेद् वित्तविवर्धिनीम् ।**  
> **अशीतिभागं गृह्णीयान् मासाद् वार्धु[षिकः] शते ॥ ८.१३९ ॥**

अशीतभागः प्रथमः कल्पः प्रयुक्तस्यार्थस्य वृद्धिः ॥ ८.१३९ ॥

> **द्विकं शतं वा गृह्णीत सतां धर्मम् अनुस्मरन् ।**  
> **द्विकं शतं हि गृह्णानो न भवत्य् अर्थकिल्बिषी ॥ ८.१४० ॥**

पञ्चाशद्भागो ऽनुकल्पः ॥ ८.१४० ॥

> **द्विकम् त्रिकं चतुष्कं च [पञ्चकं च} शतं समम् ।**  
> **मासस्य वृद्धिं गृह्णीयाद् वर्णानाम् सनुपूर्वशः ॥ ८.१४१ ॥**

अयं च वर्णानुपूर्व्यात् तृतीयः कल्पः । एषां तु पूर्वः पूर्वो ज्यायान् । अन्ये ऽपि तु समाम् इति पठन्ति । समाग्रहणाद् अत्रेयं वृद्धिर् न संवत्सरात् परतः । पूर्वातः स्यात् । परतो ऽपि अल्पत्वाद् वृद्धेः । प्रयोगश् च द्विविधो भवति । गृहीत्वा चाधिम् अन्यथा च । तत्राधिग्रहणपक्षे विशेषार्थम् इदम् उच्यते — ॥ ८.१४१ ॥

> **न त्व् एवाधौ सोपकारे कौसीदीं वृद्धिम् आप्नुयात् ।**  
> **न चाधेः कालसंरोधान् निसर्गो ऽस्ति न विक्रयः ॥ ८.१४२ ॥**

भुञ्जानस्य हि प्रयोक्तुर् आधिं क्षेत्रादिकं वृद्धिर् न स्यात् । अर्थाच् चानुपकारिण्याधौ सोपकारे ऽपि च समयाद् अभुज्यमाने स्याद् वृद्धिः । न चाधेर् अभोग्यस्य कालसंरोधाद् द्विगुणीभूते ऽर्थे काले ऽधिगच्छति निसर्गो ऽस्यान्यत्राधमनम् अननुज्ञातस्य गृहीत्रा । किं तु यावद् धनं न प्रयच्छेद् द्विगुणीभूतं तावद् आधिं भुञ्जीतैव सामर्थ्याद् विज्ञायते, प्रयुक्तार्थसाधनाय । विक्रयसाधर्म्याच् चान्यत्राधमनं निसर्गो विज्ञायते । एवं विक्रयो ऽपि विज्ञेयः । तथा च सत्य् अर्थप्रयोगकाल एव प्रतिषिद्धेन प्रयोक्त्रा — ॥ ८.१४२ ॥

> **न भोक्तव्यो बलाद् आधिर् भुञ्जानो वृद्धिम् उत्सृजेत् ।**

इदं तावत् पूर्वश्लोकम् एवोक्तम् उत्तरार्थम् । तच् चेदम् उच्यते —

> **मूल्येन तोषयेद् वैनम्**

आधमयितारं दिवसभोगवृद्ध्या द्रव्यस्य, ताम्रकटाहाद्युपक्षयं परिज्ञाय तद्विद्भ्यः । रहस्यं तु प्रयुञ्जानो दृष्टेनापि दोषेण युज्यते । यद् अयम् आह —

> **आधिस्तेनो ऽन्यथा भवेत् ॥ ८.१४३ ॥**

विज्ञातारश् च । राज्ञा दण्डः स्यात् । इदं शास्त्रं भोगक्षय एवाधौ समर्थं भवति नान्यत्र । अन्यस् त्व् आह- द्विगुणीभूते ऽर्थे स्वामिनानुज्ञातम् आधिं भुञ्जानो मूलहिरण्येनैव भुञ्जीत । मूलहिरण्यम् एव वा परिगणय्याप्रतिपद्यमानमूल्येन परितोषयेत् । एवं च द्विगुणीभूते हिरण्ये ऽयम् आधिभोगप्रतिषेधः, पूर्वस्मिंश् चार्थ आदाव् एव ॥ ८.१४३ ॥

> **आधिश् चोपनिधिश् चोभौ न कालात्ययम् अर्हतः ।**  
> **अवहार्यौ भवेतां तौ दीर्घकालम् अवस्थितौ ॥ ८.१४४ ॥**

आधिसादृश्येनोपनिधेर् अपि समानविधित्वाद् अत्रोपदेशः । न चाधेः कालसंरोधे ऽपि निसर्गविक्रयौ स्त इति कृत्वा तस्माद् आधात्रा तन्मोक्षणे यतितव्यम् । कालात्ययेन हि तौ जलाग्निचोरादिभिर् विनाशं गच्छेयाताम् । अथ वा दशवर्षभोगेन । तथा च वक्ष्यति "यति किंचिद् दशवर्षाणि" इति । अथाध्युपनिध्योः को विशेषः । आधिर् हिरण्यभोग्यः; प्रीतिभोग्य उपनिधिः । तथा च वक्ष्यति "निक्षिप्तस्य धनस्याइवं प्रीत्योपनिहितस्य च" इति ॥ ८.१४४ ॥

> **संप्रीत्या भुज्यमानानि न नश्यन्ति कदाचन ।**  
> **धेनुश् चोष्ट्रो वहन्न् अश्वो यश् च दम्यः प्रयुज्यते ॥ ८.१४५ ॥**

आध्युपनिध्योः प्रकरणाद् एतद् ग्रहणम् । उक्तं हि "आधिश् चोपनिधिश् चोभौ न कालात्ययम् अर्हतः" । अथ वा संप्रीतिभोगवचनाद् उपनिधिर् अयम्, नाधिः । तथा च प्रीत्योपनिहितस्य चेत्य् एवंविधम् उपनिधिं वक्ष्यति । संप्रीत्या भुज्यमानो धेनूष्ट्राः वहन्तश् चाश्वादयः स्वं स्वम् अर्थं प्रयच्छन्ति । यश् च दम्यः प्रयुज्यते अवहन्न् अपि । एते न नश्यन्ति कदाचिद् अतिभोगेन । अथ वा संप्रीत्या भुज्यमानानि गृहादीन्य् उच्यन्ते । एभ्यस् त्व् अन्ये धेन्वादयो ऽपि प्रीतिभोग्या[ः नश्यन्ति ॥ ८.१४५ ॥

> **यत् किंचिद् दश् वर्षाणि संनिधौ] प्रेक्ष्यते धनी ।**  
> **भुज्यमानं परैस् तूष्णीं न स तल् लब्धुम् अर्हति ॥ ८.१४६ ॥**

प्रीतिरहितं यति किंचिद् ॥ ८.१४६ ॥

> **[अजडश् चेद् अपोगण्डो] विषये चास्य भुज्यते ।**  
> **भग्नं तद् व्यवहारेण भोक्ता तद्धनम् अर्हति ॥ ८.१४७ ॥**

अजडश् चेद् अपो[गण्ड इति ए]तौ स्वधनान्वेषणाय पर्याप्तौ, न तु जडः, पोगण्डो वा, शक्तिविकल्पत्वात् । विषये चान्यस्य भुज्यते चक्षुषः नाप्रकाशम् । अथ वा स्वविषये नान्य[विषये], न प्रोषीतस्य । एवं च सति पश्यतः समर्थस्य [स]तो भुज्यमानं स्वद्रव्यम् उपक्षया युक्तस् तदपहारो दशवर्षभोगेन । अजडापोगण्डग्रहणेन चान्यद् अपि {स्वध]नान्वेषणव्यासङ्गकारणम् अपाटवादि गृह्यते । सत्रदीक्षादिव्यासङ्गकारणम् अभिहितं विज्ञेयम् । दशवर्षभोगेन स्वीकरणापवादार्थम् इदम् आरभ्यते ॥ ८.१४७ ॥

> **आधिः सीमा बालधनं निक्षेपोपनिधिः स्त्रियः ।**  
> **राजस्वं श्रोत्रियस्वं च न भोगेन प्रणश्यति ॥ ८.१४८ ॥**

स्त्रियः परिचारिकाः नोढाह् शास्त्रविरोधात् । अन्ये त्व् आहुः- ऊढा अपि प्रत्याहरणीयाः प्रायश्चित्तेन । यतो न युक्तम् आसाम् आपद्य् अपहृतानां परित्यागः । राजस्वश्रोत्रियस्वयोश् च लब्धक्रीतयोर् अपि भोगेनाप्रणाशः । तत्र श्रोत्रियधर्मस्याचारासङ्गात् । राज्ञश् च स्वतन्त्रानुष्ठानसङ्गेन । अन्यदीययोस् तु लब्धक्रीतयोर् अन्य एव स्यात् ॥ ८.१४८ ॥

> **यः स्वामिनाननुज्ञातम् आधिं भुङ्क्ते ऽविचक्षणः ।**  
> **तेनार्धवृद्धिर् मोक्तव्या तस्य भोगस्य निष्क्रयः ॥ ८.१४९ ॥**

स्वामी च गृहे व्यवहरति । तत्प्रयुक्तश् च भृत्यः । तथा च वक्ष्यति "कुटुम्बार्थ ऽध्यधीनः" [इति] । तेनाननुज्ञातश् च स्वामिना य आधिं भुङ्क्ते ऽविचक्षणः तेनार्धवृद्धिर् अर्था उपक्ष्यन्त इत्य् एवं न जानाति । एतस्मात् कारणाद् अनेन तस्यार्धवृद्धिर् मोक्तव्या भोगनिष्कृत्यर्थम् । एवं च ग्रहणाधमनयोः प्रमाणम् अध्यधीनः पृथक्तन्तुत्वत् (?) तु नोपभोगानुज्ञाने दाने । एतच् च यो वेद स विचक्षणः । तथा चायम् एव युक्तः पाठः- न विचक्षणः स्वाम्युपसर्जनत्वाद् अध्यधीनस्येति । अन्यस् त्व् आह पूर्वो द्विगुणीभूते विधिर् उक्तः, "न भोक्तव्यो बलाद् आधिर् भुञ्जानो वृद्धिम् उत्सृजेत्" इत्य् एषः । अयं पुनर् आदाव् एवोच्यते ॥ ८.१४९ ॥

> **कुसीदवृद्धिर् द्वैगुण्यं नात्येति सकृदाहिता ।**  
> **धान्ये शदे लवे वाह्ये नातिक्रामति पञ्चताम् ॥ ८.१५० ॥**

**वृद्धिर् द्वैगुण्यं नात्येति** । कालमहत्त्वे ऽपि सति । **सकृद् आहिता** पुरुषान्तरम् असंक्रान्ता, संक्रमिते तु धने प्रयोक्त्रान्यत्र पुनर्वर्धत एव, गृहीतृदोषाद् अप्रतिपादनेन पूर्वं प्रयोक्तुर् धनस्य । हिरण्ये तावद् एवम् । **धान्ये** तु फलकाले **शद**काले प्रतिवर्षं भागशो वर्धमानं तत् प्रयुक्तं धान्यं **नातिक्रामति पञ्चताम्** । हिरण्यवद् द्वैगुणे प्राप्ते इदं तत्प्रतिषेधार्थं पञ्चगुणत्वम् आरभ्यते । एवं **शदे** पञ्चतां परिवर्तमानो **नातिक्रामति** । एवं **लवे** प्रयुक्त ऽव्याद्यूर्णाजानां लवकाले लवकाले भागशो वर्धते तत्प्रयुक्तम् । **वाह्ये** तु बलीवर्दादाव् एष एव न्यायः ॥ ८.१५० ॥

> **कृतानुसाराद् अधिका व्यतिरिक्ता न सिध्यति ।**  
> **कुसीदपथम् आहुस् तं पञ्चकं शतम् अर्हति ॥ ८.१५१ ॥**

यो हि कार्यवर्त्तां विज्ञाय गृहीतुः पञ्चकाच् छताद् अधिकं वृद्धिं कारयेत् प्रयोक्ता न तस्य साकार्यसिद्धिं गच्छेत् । शास्त्रव्यतिरेकाद् धेतोः । यतः **पञ्चकम्** एव **शतं** दातुम् **अर्हति** । अथ वा **कृता** तु वृद्धिर् अविशेष्या ग्रहणकाले विशेष्या वा अल्पान् न किंचनास्य गृहीतुः पूर्वम्, पश्चाद् धनव्यवहारेणैव प्राप्तैश्वर्यस्य, अन्यथा वा, पुरुषकारात् संपल्लक्षणाद् अधिका, यथा मन्दीकृता तत्प्रयोक्तृलोभाद् उत्तरकालं गृहीतुः संपदपेक्षया, न सिध्यति, शास्त्रव्यतिरेकाद् धेतोः । तत्र हि सर्वमहती वृद्धिः पञ्चकं शतम् । तद् अपि शूद्रविषयम् । कामम् अशूद्रस्यापि तावती स्याद् वृद्धिः, नातो व्यतिरिक्ता । तथा च निन्द्यते, कुसीदपथम् आहुस् तम् इति ॥ ८.१५१ ॥

> **नातिसांवत्सरीं वृद्धिं**

**नातिसांवत्सरीं वृद्धिं** गृह्णीयात्, यदि वृद्धिमहत्त्वात् संवत्सर एव तद्धनं द्विगुणीभवति । अन्यथा तु परस्ताद् अपि संवत्सरस्य गृह्णीयात् यावत् तद्द्वैगुण्यम् । तथा च गौतमः- "चिरस्थाने द्वैगुण्यं प्रयोगस्य" इति । अन्ये तु लब्धीम् अपि वृद्धिम् अशीतिपञ्चाशद्भागलक्षणां नातिवत्सरीं मन्यन्ते, धर्म[विरोधात् त]स्याः ।

> **न चादृष्टाम् [पुनर्] **

शास्त्रैः स्वयंकल्पितां द्विकादिवृद्धिभ्यो ऽन्याम्

> **हरेत् ।**

अथ वादृष्टाम् अनुपचिताम् इत्य् अर्थः । प्रतिमासं न गृह्णीयात्, प्रतिमासोपजातांस् तु तावत् गृह्णीयात् यावद् द्वैगुण्यम् ।

> **[चक्रवृद्धिः कालवृद्धिः कारिता कायिका च या] ॥ ८.१५२ ॥**

परस्परोपकारापेक्षया स्वयं कृता वृद्धिकल्पाभ्यनुज्ञायते चक्रवद् यानसंयुक्ता वृद्धिश् **चक्रवृद्धिः** । अथ वा चक्रवद् आवर्तते । प्रतिमासं या [वर्धते सा । कालवृद्धिः] काल्[आन्तरे ऽस्]यैतद् धनं वर्धते, न संप्रत्येव । एतच् च प्रीत्या कल्प्यते, स्वयम् अनुग्राह्यतया परस्य । अथ वा अस्मिन् काले अप्रयच्छतस् तथैव [वर्धते यथानिश्चितं] स्वयम् एव प्रयोक्त्रा गृहीत्रा च देशकालकार्यावस्थापेक्षया । इयं चाभिहितापवादकृतानुसाराद् अधिकेति । **कायिका** कायिककर्मसंशोध्या ॥ ८.१५२ ॥

> **ऋणं दातुम् अशक्तो यः कर्तुम् इच्छेत् पुनः क्रियाम् ।**  
> **स दत्वा निर्जितां वृद्धिं करणं परिवर्तयेत् ॥ ८.१५३ ॥**

मूलहिरण्यस्य पुनः क्रिया न वृद्धेः । कथम् । यो हि गृहीता मूलं वृद्धिं च दातुम् अशक्तः करणं साक्ष्यादि परिवर्तयितुम् इच्छेत्, स पूर्व**निर्जितां** **वृद्धिं** दत्वा मूलमात्रस्य **करणं परिवर्तयेत्** । न तत्र वृद्धिम् आरोपयेत् । यच् च दद्यात् तद् वृद्धितः शोधयेत्, न तु मूलतः । अयं च राज्ञ उपदेशः । पीडितस्य वृद्ध्या राज्ञैवाकारयितव्यम् ॥ ८.१५३ ॥

> **अदर्शयित्वा तत्रैव हिरण्यं परिवर्तयेत् ।**  
> **यावती संभवेद् वृद्धिस् तावतीं दातुम् अर्हति ॥ ८.१५४ ॥**

अशक्तस्य काकिणिम् अपि दातुं सह वृद्ध्या पुनः क्रिया ॥ ८.१५४ ॥

> **चक्रवृद्धिं समारूढो देशकालव्यवस्थितः ।**  
> **अतिक्रामन् देशकालौ न तत्फलम् अवाप्नुयात् ॥ ८.१५५ ॥**

उत्तमर्णो ऽधर्मर्णाद् देशकालातिक्रमेण स्वदोषाद् एव । इदानीं कारिता विऋद्धिविषयो ऽयम् अपर उच्यते ॥ ८.१५५ ॥

> **समुद्रयानकुशला देशकालार्थदर्शिनः ।**  
> **स्थापयन्ति तु यां वृद्धिं सा तत्राधिगमं प्रति ॥ ८.१५६ ॥**

तत्र ते वणिजो यां वृद्धिं स्थापयेयुः, सा प्रतीयेत, ये हि तत्र क्षयव्ययाध्वलाभद्रव्यसारज्ञाः । ऋणसंबन्धेन, अयम् अपरः प्रतिभुवो धर्मः शिष्यते ॥ ८.१५६ ॥

> **यो यस्य प्रतिभूस् तिष्ठेद् दर्शनायेह मानवः ।**  
> **अदर्शयन् स तं तस्य प्रयच्छेत् स्वधनाद् ऋणम् ॥ ८.१५७ ॥**

निगदव्याख्यात एवायं श्लोकः । इदानीम् अस्य दर्शनप्रतिभुवो ऽधमर्णम् उत्तमर्णस्यादर्शयतः स्वधनाद् ऋणदानप्राप्तौ सत्याम् मृतस्य "रिक्थभाज ऋणं प्रतिकुर्युः" इत्य् अनेन शास्त्रेणार्थतश् च तत्पुत्रदानं प्राप्तं सत् प्रतिषिध्यते ॥ ८.१५७ ॥

> **प्रातिभाव्यं वृथादानम् आक्षिकं सौरिकं च यत् ।**  
> **दण्डशुल्कावशेषं च न पुत्रो दातुम् अर्हति ॥ ८.१५८ ॥**

एतेषु पुत्रस्यासंबन्धः शास्त्रसामर्थ्याद् विज्ञेयः । शुल्कावशेषम् इति वचनात् कृत्स्ने शुल्के ऽस्ति पुत्रस्य संबन्धः । दण्डावशेषस्याप्य् एनं विधिम् इच्छन्ति केचित् । प्रातिभाव्यसंबन्धेन च समानविधित्वात् वृथादानादिषु पित्र्येषु न पुत्राः संबध्यन्ते । इदानीं द्विप्रकारस्य प्रतिभुवो न **पुत्रो दातुम् अर्हती**त्य् एतस्मिन् प्राप्त इदम् आरभ्यते — ॥ ८.१५८ ॥

> **दर्शनप्रातिभाव्ये तु विधिः स्यात् पूर्वचोदितः ।**  
> **दानप्रतिभुवि प्रेते दायादान् अपि दापयेत् ॥ ८.१५९ ॥**

एवं च सति दानप्रतिभुवः पुत्रस्यास्ति संबन्धः ॥ ८.१५९ ॥

> **अदातरि पुनर् दाता विज्ञातप्रकृताव् ऋणम् ।**  
> **पश्चात् प्रतिभुवि प्रेते परीप्सेत् केन हेतुना ॥ ८.१६० ॥**

समानविभक्तीनि पदान्य् एकार्थतया व्याख्येयानि । **अदातरि प्रतिभुवि प्रेते विज्ञातप्रकृतौ** विज्ञातं कारणं लग्नकत्वे यस्य, सो ऽयं विज्ञातप्रकृतिः । किं पुनस् तत्संबन्धकार्पणम् । एवं च धनावष्टम्भेनायम् अस्याधमर्णस्य, यस्मान् न किंभूतः । तत इत्तंभूते ऽस्मिन् **प्रतिभुवि प्रेते** पश्चाद् **दाता** प्रयुक्तम् ऋणं **परीप्सेत् केन हेतुना** संदिह्य पृच्छति । कथं च संदिह्यते यतः तत्कारणम् उच्यते । येन तावद् दानप्रतिभुवः पुत्रस्यास्ति संबन्ध इत्य् उक्तम्, न दर्शनप्रतिभुवः । अतः सत्य् अपितृरिक्थसंबन्धे शास्त्रसामर्थ्यान् न युक्तो दापयितुम्, यतश् च गृहीतधने [प्रतिभुवि] प्रेते दर्शनलग्नकपुत्रो ऽपि सन् दापयितुम् इति एवम् उभयथा दर्शनात् संदेहे सतीदम् आह — ॥ ८.१६० ॥

> **निरादिष्टधनश् चेत् तु प्रतिभूः स्याद् अलंधनः ।**  
> **स्व[धनाद् एव तद् दद्यान् निरादिष्ट इति स्थितिः ॥ ८.१६१ ॥**

**निरादिष्टधनो**] प्रतिभूः समर्पितधनः, न वाङ्मात्रेण । **अलंधनश्** च **स्यात्** पर्याप्तधनः । यावता संबध्यते लग्नकत्वेन । अथ वा निरादिष्टधनो वा[ङ्मात्रेन प]श्चाद् अलंधनस् समर्पितधनः पर्याप्तधनश् च भवति, तत्रैतस्माद् धेतोः **स्वधनाद् एव तद्** दातुम् अर्हति । अधमर्णलग्नकपुत्र उत्तमर्णायेति । अयं च दानग्रहणविधिः [सिद्धि]कारणेन ॥ ८.१६१ ॥

_अन्यश् च_ ।

> **मत्तोन्मत्तार्ताध्यधीनैर् बालेन स्थविरण वा ।**  
> **असंबन्धकृतश् चैव व्यवहारो न सिध्यति ॥ ८.१६२ ॥**

धर्मव्यवहारा एव मत्तादिभिः कृता न सिध्यन्ति । न केवलं प्रकरणाद् ऋणव्यवहारः । अमत्तादिभिर् अपि प्रयुज्यमानाः सर्वव्यवहारेषु ॥ ८.१६२ ॥

> **सत्या न भाषा भवति यद्य् अपि स्यात् प्रतिष्ठिता ।**  
> **बहिश् चेद् भाष्यते धर्मान् नियताद् व्यावहारिकात् ॥ ८.१६३ ॥**

धर्मविरुद्धश् च व्यवहारो ऽपत्यभार्याविक्रयादिर् न सिध्यति । येनासौ [धर्मं] वारयति । वृद्धिः सा प्रयोगकाले द्विगुणीभूतापि पुनर् वर्धत एव प्रतिमासम्- एवं ग्रामपुञ्जग्रहणादिवृद्धयो ऽपि प्रतिषिद्धा बोद्धव्याः । ऋणसंबन्धाद् इदम् अपरं तद्गतम् एवोच्यते ॥ ८.१६३ ॥

> **योगाधमनविक्रीतं योगदानप्रतिग्रहम् ।**  
> **यत्र चाप्य् उपधिं पश्येत् तत् सर्वं विनिवर्तयेत् ॥ ८.१६४ ॥**

**योगाधमनं** नाम लोकयात्रायां यन् न स्फुटम् उच्यते । "त्वं तावत् अनेन कार्यं कुरु, अहं पुनर् अनेन कार्यं करिष्यामि" इति । विक्रयो ऽप्य् एवंलक्षणः । **योगदानं** च यद् यात्रोत्सवव्यपदेशेन सोपधं दीयते ऽधमर्णादिभिर् उत्तमर्णप्रभृतीनाम् । अमुमूर्षुश् चानपत्यो ज्ञातिभ्यो बिभ्यन् नैराश्याद् ददाति, एवमादिना योगेन । दानप्र[ति]ग्रहयोर् विशेषः- दानं मैत्र्या प्रतिग्रहो धर्मेण । **यत्र चाप्य् उपधिं पश्येद्** दानप्रतिग्रहगतम् अन्यगतं वा **तत् सर्वं विनिवर्तयेत्**, राजा व्यावहारान् पश्यन् अनयत्र वा । ऋणसंबन्धाच् चेदम् अन्यम् अपरं तद्गतम् एवोच्यते ॥ ८.१६४ ॥

> **गृहीता यदि नष्टः स्यात् कुटुम्बार्थे कृतो व्ययः ।**  
> **दातव्यं बान्धवैश् तत् स्यात् प्रविभक्तैर् अपि स्वतः ॥ ८.१६५ ॥**

प्रतीतार्थ एव श्लोकः ॥ ८.१६५ ॥

> **कुटुम्बार्थे ऽध्यधीनो ऽपि व्यवहारं यम् आचरेत् ।**

कुटुम्बस्थित्यै स्वाम्यसंनिधाने —

> **स्वदेशे वा विदेशे वा तं ज्यायान्**

अध्यधीनस्वामी

> **न विचारयेत् ॥ ८.१६६ ॥**

"मम परोक्षे ऽप्य् एतद् अध्यधीनेन त्वया कर्म कस्मात् क्र्तम्" इति न विचारयेत् । एवम् अविचार्य तद्धनं प्रतिकुर्यात् । अथ वा पूर्वश्लोकशेषार्थो ऽयं वर्णनीयः । कथं कृत्वा । **कुटुम्बार्थे** ऽप्य् अधीनो ऽपि तावद् **व्यवहारं यम् आचरेत्** प्रमाणीभवेत् ज्यायसः, किं पुनर् बान्धवानाम् । एवं च सति मत्तोन्मत्ताध्यधीनकृतो व्यवहारो न सिध्यतीत्य् उक्तम् । अथ त्व् "असंबन्धकृतो व्यवहारो न सिध्यति" इत्य् एतस्माच् छक्यते कथंचिद् अध्यधीनस्य ज्यायसि परोक्षे गृहार्थे स्वातन्त्र्यं कल्पयितुम् । ततः सार्थ एवायं श्लोको यथैनम् अवोचाम सामर्थम् । कुटुम्बार्थं पुनर् अध्यधीनस्य धनं प्रयुक्तम् — ॥ ८.१६६ ॥

> **बलाद् दत्तं बलाद् भुक्तं बलाद् यच् चापि लेखितम् ।**  
> **सर्वान् बलकृतान् अर्थान् अकृतान् मनुर् अब्रवीत् ॥ ८.१६७ ॥**

**बलात्** तावद् **दत्तं** वृद्धिकामेन धनं क्षेत्राध्याधिभोगकामेन च तन् निवर्त्यं राज्ञा । **बलाच्** च **भुक्तम्** आधिद्रव्यं प्रतिषिद्धेन सता तद् आधिभोगान्वेषणेन निवर्त्यम् । अथ वा नाधिद्र्व्यम् अपि गृहादि बलाद् भुक्तं दशवर्षभोगेनैतद् अपहर्तिष्यामीत्य् अनया भुद्ध्या । **बलाद् यच् चापि लेखितं** पत्रे सर्वांश् चैवं प्रकारान् अन्यान् अप्य् अर्थान् साक्षित्वप्रतिभूकुलग्रहणकालावधिद्वैगुण्यकरणान निर्वर्त्यम् **मनुर्** आह ॥ ८.१६७ ॥

_ये[न] —_

> **त्रयः परार्थे क्लिश्यन्ति साक्षिणः प्रतिभूः कुलम् ।**  
> **चत्वारस् तूपचीयन्ते विप्र आढ्यो वणिङ् नृपः ॥ ८.१६८ ॥**

यस्मात् परस्यार्थं कुर्वन्ति दृष्टानि साक्षिप्रतिभूकुलानि, अतो नानिच्छातस् तानि कारयेत् साक्ष्यादीनि । **चत्वारस् तूपचीयन्ते** विप्रादयः परार्थम् एव कुर्वन्तः, **विप्रस्** तावन् नादित्सन्तं दापयेत् दातारम्, **आढ्यश्** च वृद्ध्यर्थम् अजिघृक्षन्तं न ग्राहयेत्, **वणिक्** च नाचिकीर्षन्तं कारयेत् लाभार्थी । एवं नृपो ऽपि नाव्यवजिहीर्षन्तं व्यवहारयेत् । एवं च सत्य् अयं श्लोको ऽर्थस्य बलात् कृतस्य पदार्थस्य निवृत्तिप्रदर्शनार्थो ऽपि विज्ञेयः । यतश् चैतद् एवम् अतो बलवान् अपि सन् राजा, व्यवहाराद् अन्यत्र — ॥ ८.१६८ ॥

> **अनादेयं नाददीत परिक्षीणो ऽपि पार्थिवः ।**  
> **न चादेयं [समृद्धो ऽपि सूक्ष्मम् अप्य् अर्थम् उत्सृजेत्] ॥ ८.१६९ ॥**

_येन । _

> **अनादेयस्य चादानाद् आदेयस्य च वर्जनात् ।**  
> **दौर्बल्यं ख्याप्यते राज्ञः स प्रेत्येह च नश्यति ॥ ८.१७० ॥**

अत्र चादेयापरिवर्जननियमः शास्त्रसामर्थ्यात् । अतो वर्ज[नीयवर्जयितुः ॥ ८.१७० ॥

> **स्वादानाद् वर्ण्]आसंसर्गाद् दुर्बलानां च रक्षणात् ।**  
> **बलं संजायते राज्ञः स प्रेत्येह च वर्धते ॥ ८.१७१ ॥**

यथाशास्त्रं पुनर् अस्य वर्तमानस्य, व्यवहारेभ्यो ऽन्यतश् च पौरजानपदेभ्यस् तद्द्रव्यादानाद्, दुर्बलानां च बलवद्भ्यो रक्षणाद्, वर्णानाम् असर्गः परस्परेणासङ्करः प्रजासु भवति । ततश् च राजा **प्रेत्येह वर्धत** इति । अधिकृतविधिस्तुतिमात्रम् इदम् ॥ ८.१७१ ॥

_यस्माच् चैतद् एवम् ।_

> **तस्माद् यम इव स्वामी स्वयं हित्वा प्रियाप्रिये ।**  
> **वर्तेत याम्यया वृत्त्या जितक्रोधो जितेन्द्रियः ॥ ८.१७२ ॥**

समः प्रजासु स्याद् इत्य् अस्य राज्ञो ऽयम् उपमार्थः । तथा च वैषम्यहेतुव्याख्यानम् आह जितक्रोधो जितेन्द्रिय इति ॥ ८.१७२ ॥

_अजितकामक्रोधश् च पुनः पार्थिवः ।_

> **यस् त्व् अधर्मेण कार्याणि मोहात् कुर्यान् नराधिपः ।**  
> **अचिरात् तं दुरात्मानं वशे कुर्वन्ति शत्रवः ॥ ८.१७३ ॥**

अपरक्तप्रकृतिम्, बहुकृत्यवन्तं वृद्धपर्यवसानादिभिः । पुनर् आहितविज्ञाननिर्णयः सन् राजा — ॥ ८.१७३ ॥

> **कामक्रोधौ तु संयम्य यो ऽर्थान् धर्मेण पश्यति ।**  
> **प्रजास् तम् अनुवर्तन्ते समुद्रम् इव सिन्धवः ॥ ८.१७४ ॥**

यथा हि सिन्धवो गम्यं समुद्रं गत्वा न निवर्तन्ते किं तर्हि तन्मय्यो भवन्ति, एवम् इत्थंभूतस्य राज्ञो नापराध्यन्ते प्रकृतयो ऽमात्यादयः, किं तर्हि तन्मय्यो भवन्तीत्य् अयम् उपमार्थः ॥ ८.१७४ ॥

> **यः साधयन्तं छन्देन वेदयन् धनिकं नृपे ।**  
> **स राज्ञा तच्चतुर्भागं दाप्यस् तस्य च तद्धनम् ॥ ८.१७५ ॥**

राजवाल्लभ्याद् अबिभ्यन् यो राजपुरुषस् तस्मै धनिकम् आवेदये तस्य तथोपदेशं दण्डनं धनदानं च राजा कुर्यात् । अपरः पाऋहः- "यो ऽसाध्यं मन्यमानस् तु वेदयेद् धनिकं नरः, स राज्ञर्णचतुर्भागं दाप्यस् तस्य च तद्धनम्" । अत्रापि स एवार्थः । ईषद् अन्यथा भिन्नः। अशक्तस्य धनदान एतत् । धनदानायेदम् उपायान्तरम् अभिधीयते धनाभावतो वैकल्पिकः ॥ ८.१७५ ॥

> **कर्मणापि समं कुर्याद् धनिकायाधर्मर्णिकः ।**  
> **समो ऽपकृष्टजातिश् च दद्याच् छ्रेयांस् तु तच्छनैः ॥ ८.१७६ ॥**

श्रेयसो मान्यत्वात् सोढव्यम् एव तस्याप्रदानात् । अक्षान्त्या तु न कदाचिद् अप्य् असौ समहीनवत् कर्मकारयितव्यः । ēणापादानार्थः श्लोकः ॥ ८.१७६ ॥

> **अनेन विधिना राजा मिथो विवदतां नृणाम् ।**  
> **साक्षिप्रत्ययसिद्धानि कार्याणि समताम् नयेत् ॥ ८.१७७ ॥**

**प्रत्ययसिद्धानि** हेतुसिद्धानीत्य् अर्थः । ऋणव्यवहारोपसंहारार्थः श्लोकः । निक्षेपविध्यर्थम् इदम् अधुनोच्यते ॥ ८.१७७ ॥

> **कुलजे वृत्तसंपन्ने धर्मज्ञे सत्यवादिनि ।**  
> **महापक्षे धनिन्य् आर्ये निक्षेपं निक्षिपेद् बुधः ॥ ८.१७८ ॥**

निक्षेपिलक्षणविध्यर्थः श्लोकः । **कुलजे** प्रकृष्टाभिजने । [**वृत्तसंपन्ने**] आचारवति । प्रकरणाद् अर्थव्यवहारे, इतरत्र वा । एवं चार्थव्यवहारे शुचिर् भवति यदि धर्मज्ञतया **सत्यवादी** भवति । तथा च सति वृत्तविशेषणम् इदं विज्ञेयम् । एवंवृत्तो यदि भवति ततो ऽयं निक्षेपयोग्यः संपद्यते । **महापक्षश्** चागम्यश् चाटविकादीनां भवति, स्वपक्षपराभवभयाच् च न विकारं याति । एवं च धनित्वोपदेशो व्याख्येयः । **आर्यश्** चैवंवृत्तः शूद्रो ऽपि विज्ञेयः, अविक्रियात्मकत्वाद् इति । अन्ये तु द्विजातिम् आचक्षते, तस्य चादृष्टार्थं ग्रहणम् आहुर् इति ॥ ८.१७८ ॥

> **यो यथा निक्षिपेद् धस्ते यम् अर्थं यस्य मानवः ।**  
> **स तथैव गृहीतव्यो यथा दायस् तथा ग्रहः ॥ ८.१७९ ॥**

यस्माद् उभयथा निक्षेपो दृष्टः समुद्रो विमुद्रश् च, असाक्षितस् सुसाक्षितश् च, संख्यातो ऽसंख्यातश् च, तस्माद् इदम् उच्यते- **यथा दायस् तथा ग्रहः** । **मानव**ग्रहणाच् चेह विज्ञायते- पूर्वश्लोके **आर्य**ग्रहणं सर्ववर्णार्थम्, न तु द्विजातिविषयम् । एवं च सति दानप्रतिदानयोस् तुल्यक्रिययोर् निक्षेपधारकस्याभियोगो न जायते ॥ ८.१७९ ॥

> **यो निक्षेपं याच्यमानो निक्षेप्तुर् न प्रयच्छति ।**  
> **स याच्यः प्राङ्विवाकेन तन्निक्षेप्तुर् असंनिधौ ॥ ८.१८० ॥**

ऽसाक्ष्यभावे" इत्य् उपरिष्टाद् वक्ष्यति । तेनास्य सामर्थ्यात् संबन्धो द्रष्टव्यः । साक्ष्यभावे **यो निक्षेपं याच्यमानो न प्रयच्छति** ततो निक्षेप्त्रा प्राङ्विवाको विज्ञापि[तः इमं] कुर्यात्- पूर्वनिक्षिप्तस्य परिमाणवयोरूपसादृश्येन कैश्चिद् अपदेशैः केनचिद् हिरण्यादि तस्मिन्न् एव निक्षेपं पूर्वनिक्षेपधारिणि निक्षिपेत् । ततः कस्मिंश्चित् काले गते पूर्वनिक्षे[प्तु]र् **असंनिधौ** प्राङ्विवाको द्वितीयेन निक्षेप्त्रा द्वितीयं निक्षेपं याचयेत् ॥ ८.१८० ॥

> **स यदि प्रतिपद्येत यथान्यस्तं यथा कृतम् ।**  
> **न तत्र विद्यते किंचिद् यत् परैर् अभियुज्यते ॥ ८.१८१ ॥**

यदि तं द्वितीयं निक्षेपं यथा [न्यस्तं प्रतिपद्येत् तदा **न**] **किंचिद्** अस्ति **यत् परैर् अभियुज्यते** ॥ ८.१८१ ॥

> **तेषां न दद्याद् यदि तु तद्धिरण्यं यथाविधि ।**  
> **उभौ निगृह्य दाप्यः स्याद् इति धर्मस्य धारणा ॥ ८.१८२ ॥**

अथ प्राड्विवाकविज्ञातं पश्चान् नियो[जितं न दद्यात्] तत उभयं निगृह्य पूर्वं द्वितीयं च दाप्यः ॥ ८.१८२ ॥

> **साक्ष्यभावे प्रतिनिधिं वयोरूपसमन्वितम् ।**  
> **अपदेशैश् च संन्यस्य हिरण्यं तस्य तत्त्वतः ॥ ८.१८३ ॥**

पूर्वेणास्य संबन्धः । तथा चोक्तं "यो निक्षेपं याच्यमानः" इत्य् एवमादि ॥ ८.१८३ ॥

> **निक्षेपोपनिधी नित्यं न देयौ प्रत्यन्तरे ।**  
> **नश्येतां विनिपाते ताव् अनिपाते त्व् अनाशिनौ ॥ ८.१८४ ॥**

निक्षेप्तरि जीवति तत्**प्रत्यनन्तरे** पुत्रे भ्रातरि वा तदीयधनार्हे **निक्षेपोपनिधी न देयौ**, प्रार्थयमानाय । येन न प्रत्यनन्तरस्याविनाशे ऽस्ति गतिः । प्रत्यनन्तरस्य विनाशे तु निक्षेपधारी निक्षेप्त्रा याचितः किम् उत्तरं दास्यति तस्य । यतो न तस्य प्रत्यनन्तरदानं युक्तम् ॥ ८.१८४ ॥

> **स्वयम् एव तु यो दद्यान् मृतस्य प्रत्यनन्तरे ।**  
> **न स राज्ञाभियोक्तव्यो न निक्षेप्तुश् च बन्धुभिः ॥ ८.१८५ ॥**

अविदितनिक्षेपं स्वयं प्रयच्छतो नास्त्य् अभियोगः । अथ तूद्भावकः कश्चिद् अत्रार्थं दर्षयेद् (?) अधिकम्, ततः— ॥ ८.१८५ ॥

> **अच्छलेनैव चान्विच्छेत् तम् अर्थं प्रीतिपूर्वकम् ।**  
> **विचार्य तस्य वा वृत्तिं साम्नैव परिसाधयेत् ॥ ८.१८६ ॥**

अविदितं स्वयं प्रयच्छतो यदि तद्गतः कश्चित् कर्णेजपात् संशयः स्यात्, तत **अच्छलेनैव** तस्य **वृत्तिं विचार्य**, तदधिगमो विज्ञेयः, निक्षेपधारिणा प्रज्ञाय ॥ ८.१८६ ॥

> **[निक्षेप्श्व् एषु सर्वेषु विधिः स्यात् परिसाधने ।**  
> **समुद्रे नाप्नुयात् किंचिद् यदि तस्मान् न संहरेत् ] ॥ ८.१८७ ॥**

तदीयं द्रव्यं रूपतः परिमाणतश् च **समुद्र** एव निक्षेपो धारयितव्यः । न च समुद्रो निक्षेपः प्रत्यर्पित इत्य् एतावता निक्षेपधारी मुच्यते, यदि तस्मान् न किंचित् संहरति प्र[ति]मुद्राकरणेनापस्रावणादिना वान्[येन्]ओपायेन । अपरे ऽपि वर्णयन्ति समुद्रयानरूढानां निक्षेपधारी यानव्यापत्तौ सति यदि किंचिद् आत्मीयं न संहरत्य् अर्थं नाभियोज्यो भवति निक्षेप्तुः । एतद् उक्तं भवति । परित्यज्यात्मीयं निक्षेपरक्षणे यत्नः करणीय इति ॥ ८.१८७ ॥

> **चोरैर् हृतं जलेनोढम् अग्निना दग्धम् एव च ।**  
> **न दद्याद् यदि तस्मात् तु न संहरति किंचन ॥ ८.१८८ ॥**

चोरादिभ्यो ऽपि नाशे ऽयम् एव समुद्रयानविधिर् व्याख्यात इति । यतः पूर्व एव श्लोकार्थो ज्यायान् ॥ ८.१८८ ॥

> **निक्षेपस्यापहर्तारम् अनिक्षेप्तारम् एव च ।**  
> **सर्वैर् उपायैर् अन्विच्छेच् छपथैश् चैव वैदिकैः ॥ ८.१८९ ॥**

यस् त्व् अपदेशाद् विना निक्षिप्तं याच्यमानो निक्षेप्त्रे न दद्यात्- असाक्षिके निक्षेप एतद् उच्यते । निक्षेप्ता वा गृहीत्वा पुनर् याचेत, अदत्वा वा । स राज्ञा प्राङ्विवाकेन वा सामादिभिः सर्वोपायैर् अन्वेष्य, तदसंभवे तु **शपथैश् चैव वैदिकैः** अग्निहरणादिभिः । **च**शब्दाल् लौकिका अपि कोशपानादयो ऽत्रानुरुध्यन्ते । कार्यसामान्याच् च निक्षेपविधेर् अन्यत्राप्य् एषाम् अप्रतिषेधः ॥ ८.१८९ ॥

> **यो निक्षेपं नर्पयति यश् चानिक्षिप्य याचते ।**  
> **ताव् उभौ चोरवच् छास्यौ दाप्यौ वा तत्समं दमम् ॥ ८.१९० ॥**

पूर्वव्यतिक्रमकारिणो दण्डार्थो ऽयम् आरम्भः विकल्पेन । तथा ब्राह्मणं तु — ॥ ८.१९० ॥

> **निक्षेपस्यापहर्तारं तत्समं दापयेद् दमम् ।**

चोरदण्डनिवृत्त्यर्थं ब्राह्मणस्येदं पुनर्वचनं धनदापनस्य —

> **तथोपनिधिहर्तारम् अविशेषेण पार्थिवः ॥ ८.१९१ ॥**

औपरिष्टश्लोकार्धस्योपनिध्यर्थ आरम्भः । चोरवच्छिष्टिर् अधिकाराद् उपनिधाव् अपि स्याद् ब्राह्मणवर्जम् ॥ ८.१९१ ॥

> **उपधाभिस् तु यः कश्चित् परद्रव्यं हरेन् नरः ।**  
> **ससहायः स हन्तव्यः प्रकाशं विविधैर् वधैः ॥ ८.१९२ ॥**

पवित्रासनेनाशादानेन स्वकलत्रसं[भोग]न्यासेनागामिकालोपकारप्रदर्शनेनेत्य् एवमादिभिर् उपधाभिः परद्रव्यापहारी ससहायो विविधैर् वधिः प्रकाशम् अनुशासनीयः, येन कष्ट[तरस् तदीयनिग्रहस् स]र्वद्रव्यापहारेणेति ॥ ८.१९२ ॥

> **निक्षेपो यः कृतो येन यावांश् च कुलसंनिधौ ।**  
> **तावान् एव स विज्ञेयो विब्रुवन् दण्डम् अर्हति ॥ ८.१९३ ॥**

ससाक्षिके सति निक्षेपे सा[क्षिणाम् ग्राम्यादीनाम् एव] प्रमाणं स्याद् अर्थसंख्यापरिमाणे ॥ ८.१९३ ॥

> **मिथो दायः कृतो येन गृहीतो मिथ एव वा ।**

**ऽ	मिथ एव प्रदातव्यो यथा दायस् तथा ग्रहः ॥ ८.१९४ ॥**

उपनिध्यर्थो ऽयं पुनरारम्भः । "यो यथा निक्षिपे[द् धस्ते" इति] पूर्वश्लोके निक्षेपप्रकरणोक्तं तदर्थ एव । अयं पुनर् उपनिध्यर्थत्वात् पुनरुक्तस् तेनैव विज्ञेयः । सामान्यविशेषप्रकॢप्त्या वानयोः स्लोकयोर् अपुनरुक्तता वर्णयितव्या ॥ ८.१९४ ॥

> **निक्षिप्तस्य धनस्यैवं प्रीत्योपनिहितस्य च ।**  
> **कुर्याद् विनिर्णयं राजाक्षिण्वन् न्यासधारिणम् ॥ ८.१९५ ॥**

समुद्रो विमुद्रो वा निक्षेपः । विमुद्र एव तु प्रीतिविमुक्तभोग उपनिधिः । तयोर् अन्वेषणविधिर् अयं विज्ञेयः । अस्वामिविक्रय इदानीम् उच्यते ॥ ८.१९५ ॥

> **विक्रीणीते परस्य स्वं यो ऽस्वामी स्वाम्यसंमतः ।**  
> **न तं नयेत साक्ष्यं तु स्तेनम् अस्तेनमानिनम् ॥ ८.१९६ ॥**

न तं नयेत साक्ष्यम् इत्य् अस्य प्रदर्शनार्थत्वात् सर्वाप्रामाण्याद् एव तं निवर्तयति ॥ ८.१९६ ॥

> **अवहार्यो भवेद् एष सान्वयः षट्शतं दमम् ।**  
> **निरन्वयो ऽनपसरः प्राप्तः स्याच् चोरकिल्बिषम् ॥ ८.१९७ ॥**

**अवहार्यो** दण्ड्यः **सान्वयः** सनिःसरः षट्शतं दमम् । **निरन्वयस्** तद् **अनपसरः प्राप्तः स्याच् चोरकिल्बिषम्** इत्य् अनेनापराधमहत्त्वाद् दण्डमहत्त्वं दर्शयति पूर्वस्मात् । अन्यस् त्व् आह- **अपसरः** क्रयाद् अन्यो धनागमः । एवं च सति — ॥ ८.१९७ ॥

> **अस्वामिना कृतो यस् तु दायो विक्रय एव वा ।**  
> **अकृतः स तु विज्ञेयो व्यवहारे यथा स्थितिः ॥ ८.१९८ ॥**

क्रयविक्रयाव् अस्वामिकृतौ निपात्याव् एव । तथा च स्वाम्य् एव धनभाक् स्यात् । न तु क्रेता विक्रेता वा धने स्वामी परितोषणीयः । इदानीम् अस्वामिसकाशात् क्रीतस्य दश[वर्ष]भोगाभिगमेन मा भूत् स्वत्वम् इति, यत इदम् आह — ॥ ८.१९८ ॥

> **संभोगो यत्र दृश्येत न दृश्येतागमः क्वचित् । **  
> **आगमः कारणं तत्र न संभोग इति स्थितिः ॥ ८.१९९ ॥**

एवं चागमाद् अशुद्धद्रव्यस्य दशवर्षभोगेनापि न स्वामित्वम् । यतश् चैतद् एवम् अतः — ॥ ८.१९९ ॥

> **विक्रयाद् यो धनं किंचिद् गृह्णीयात् कुलसंनिधौ ।**  
> **क्रयेण स विशुद्धस् तु न्यायतो लभते धनम् ॥ ८.२०० ॥**

न्यायतस् तु क्रयः कुलसंनिधाव् उचितेन मूल्येन संभाव्याच् च पुरुषात् । एतच् च तस्यानभियोगं धनलाभश् च युक्तः । एवं बुद्धिपूर्वव्यवहारयिताय न्यायकारिणः ॥ ८.२०० ॥

> **अथ मूल्यम् अनाहार्यं प्रकाशक्रयशोधितम् ।**  
> **अदण्ड्यो मुच्यते राज्ञा नाष्टिको लभते धनम् ॥ ८.२०१ ॥**

अभियोगकाले च तस्य यदि मूल्यम् आहर्तुं शक्यं [न] स्यात् विक्रेतुर् अभावात्, अतस् तस्य प्रकाशक्रयेण शुद्धस्यादण्डत्वं युक्तम् । अपि च देशान्तराद् आगतैः पापकारिभिः निःशङ्कं राजसंनिधाव् अप्रविकाशं विक्रियते द्रव्यम्, तत्र च यदि मूल्यस्यानाहार्यत्वात् प्रकाशक्रयशुद्धे विक्रये क्रेतुर् दोषः स्यात्, एवं च सति राज्ञः सर्वदिक्को व्यवहारः साधूनाम् अपि विच्छिद्येत । न चैतद् इष्टम् । अतः क्रेतुर्न् अत्र नास्ति दोषः । नाष्टिकस् तु कारणतः स्वम् अर्थं प्रज्ञापयन् कथम् इव न लभते स्वधनम्- अतस् तस्य धनलाभो युक्तः । इतरस्य चादोषत्वाद् अदण्ड्यत्वं युक्तम् । अस्वामिविक्रयव्यवहारसाधर्म्यात् तत्प्रकरणम् एवायम् उच्यते ॥ ८.२०१ ॥

> **नान्यद् अन्येन संसृष्टं रूपं विक्रयम् अर्हति ।**  
> **न सावद्यं न च न्यूनं न दूरे न तिरोहितम् ॥ ८.२०२ ॥**

**अन्यत्** कुङुमादिद्रव्यम् **अन्येन** कुसुम्भादिना द्रव्येण **संसृष्टं विक्रयं** नार्हति । एवं च प्रतिषेधाद् अस्यैवम् अकार्यम् अनुमीयते । एवं **सावद्यम्** असंसृष्टम् अपि यद् भाण्डं पूतिकं चिरन्तनं जीर्णवस्त्रादि । **न च न्यूनं** यत् तुल्यान्तरेण पश्चाद् धीयते पलसंख्यया । न दूरे ऽप्रत्यक्षत्वात् । एतेन **तिरोहितं** व्याख्यातम्- अद्रव्यं वा द्रव्याभासं यत् क्रियते भाण्डरागादिना कर्मणा तत् **तिरोहितम्** । एवं च सति, ईदृशम् एवं विक्रीणानस्य दोषत्वाद् अस्य दण्डार्हता । न केवलम् अशुद्धता विक्रेतुः । तथा च सति, क्रेत्रा ऊर्ध्वम् अपि दशाहाद् एतद् विक्रेतुः प्रत्यर्पणीयम् एव । येनास्याइतत् प्रतिषेधशास्त्रम् असद्विक्रयेणापोदितम्, "परेण तु दशाहस्य न दद्यान् नापि दापयेत्" इति । विक्रयसंबन्धेनैवायम् अपरः कान्यव्यवहारः शुल्काश्रयः प्रस्तूयते — ॥ ८.२०२ ॥

> **अन्यां चेद् दर्शयित्वान्या वोढुः कन्या प्रदीयते ।**  
> **उभे त एकशुल्केन वहेद् इत्य् अब्रवीन् मनुः ॥ ८.२०३ ॥**

निरवद्यां कन्यां दर्शयित्वा यः सा[वद्यां ददा]ति तस्य उभे अपि **ते एकशुल्केन**इव वहनीये ॥ ८.२०३ ॥

> **नोन्मत्ताया न कुष्ठिन्या न च या स्पृष्टमैथुना ।**  
> **पूर्वं दोषान् अभिख्याप्य प्रदाता दण्डम् अर्हति ॥ ८.२०४ ॥**

एवं च सति दोषवत्यास् तद्दोषाकथने विप[र्ययण दाता दण्ड्यः, पूर्वम् आ]वेदने ऊढायाश् च दोषवत्या अपि परित्यागो नास्ति । क्रमप्राप्तं संभूयसमुत्थानम् अधुनोच्यते, यतः तदर्थं श्रौतम् उदाहरणं दर्शयति ॥ ८.२०४ ॥

> **ऋत्विग् यदि वृतो यज्ञे [स्वकर्म परिहापयेत् ।**  
> **तस्य कर्मानुरूप्येण देयो ऽंशः सह क]र्तृभिः ॥ ८.२०५ ॥**

प्रधानर्त्विक् प्रक्रान्तकर्मा यदि **परिहापयेत् स्वकर्म** देशान्तरगमनापाटवादिभिर् अर्थलक्षणैः **तस्य कर्मानुरूप्येण** दक्षिणांशः स्यात् । कथम् । कर्मण[श् चतुर्थे कृते दक्षिणा]या अपि चतुर्भागः । एवं त्रिभागादिष्व् अपि योज्यम् । सह कर्तृभिर् इति [प्रति]प्रस्थातृप्रभृतींस् तत्पुतुषान् आह । अस्यापवादः — ॥ ८.२०५ ॥

> **दक्षिणासु तु दत्तासु स्वकर्म परिहापयन् ।**  
> **कृत्स्नम् एव लभेतांशम् अन्येनैव च कारयेत् ॥ ८.२०६ ॥**

दक्षिनादानाद् ऊर्ध्वं तेषां स्वकर्माकुर्वतां कारणान्तरतो न प्रत्याहरणीया दक्षिणास् तेभ्यः । अकुर्व[तां यान्]य् औपर्तिष्टानि कर्माणि अन्येनैव च कारयेत् तानि तत्पुरुषेण वान्येन वा, परिशिष्टकर्मानुरूपं यत् किंचिद् दत्त्वा, इतरथा ह्य् अपरिजितं दक्षिणया तत्कर्मयजमानार्थं न स्यात् । इदम् एव शास्त्रं परिशिष्टकर्मानुष्ठातुर् दक्षिणादाने विज्ञेयम् । अनेन च प्रसङ्गेनेदम् अपरं तद्गतम् एवोच्यते ॥ ८.२०६ ॥

> **यस्मिन् कर्मणि यास् तु स्युर् उक्ताः प्रत्यङ्गदक्षिणाः ।**  
> **स एव ता आददीत भजेरन् सर्व एव वा ॥ ८.२०७ ॥**

प्रत्यङ्गदक्षिणाः सर्वदा संशय्यन्ते । किम् अमीषाम् ऋत्विजां प्रतिग्रहनियमश् चातुर्विद्यविनियुक्तपादिकब्राह्मणवत्, उत पदार्थस्वरूपस्वाभाव्यात् तदर्थेनेति न्यायविकल्पो ऽनूद्यते । तादर्थ्यपक्षं चाश्रित्यैतद् अधुनोच्यते ॥ ८.२०७ ॥

> **रथं हरेत चाध्वर्युर् ब्रह्माधाने च वाजिनम् ।**  
> **होता वापि हरेद् अश्वम् उद्गाता चाप्य् अनः क्रये ॥ ८.२०८ ॥**

क्रतौ नानाशाखास्व् अवस्थितानाम् अङ्गदक्षिणानां बह्वीनां प्रदर्शनार्थः श्लोकः । एवं तावद् आधाने प्रधानर्त्विग्दक्षिणा अनः सोमिकेष्व् अपि ॥ ८.२०८ ॥

> **सर्वेषाम् अर्धिनो मुख्यास् तद् अर्धेनार्धिनो ऽपरे ।**  
> **तृतीयिनस् तृतीयांशाश् चतुर्थांशास् तु पादिनः ॥ ८.२०९ ॥**

"ताञ् छतेन दाक्षयन्ति" इति वचनाद् अष्टचत्वारिंशद् भवन्तीति । एवं तदर्धाद् इव संख्यानिर्देश उत्तरत्र समर्थो भवति । तेन्**आर्धिनो** ऽध्वर्युब्रह्मोद्गातृहोतारो **मुख्या** ऋत्विजो भवन्ति । तदर्धेन चतुर्विंशत्या **अर्धिनो ऽपरे** उक्तेभ्यो द्वितीयस्थानं प्रतिप्रस्थातृमैत्रावरुणब्राह्मणाच्छंसिप्रस्तोतारः । एवं च कात्यायनः "षत् षत् द्वितीयेभ्यः" वक्ति । **तृतीयिनः** तृतीयं स्थानं येषां त इमे तृतियिनः, तृतीयांशाः । समुदायेन षोडश पशुभाजः । कात्यायनो ऽपि चैवम् एव वक्ति- "चतस्रश् चतस्रस् तृतीयेभ्यः" इति । प्रत्येकं चतुर्थ अंशो येषां त इमे **चतुर्थांशाः** समुदायतो द्वादशपशुभाजः **पादिनो** भवन्ति । कात्यायनो ऽपि "तिस्रस् तिस्र इतरेभ्यः" । आद्यसंख्यापेक्षया पाद एषाम् अस्तीति **पादिनः** । चतुर्थस्थाना उच्यन्ते । स्थाने स्थानिनां व्यपदेशो ऽयम् । **चतुर्थांश**शब्दस् तु भागकल्पकः समासपदेन । तथा चोक्तम्, विपर्ययेण वैतद् व्याख्येयम् । उभवनिर्देशश् चात्र पादपूरणार्थो विज्ञेयः । यद्य् अप्य् अन्यतरस्माद् उभयार्थप्रतीतिः अयं सर्वो विधिर् न्यायश्रुतिसिद्धो दृष्टान्तत्वेनेहोपादीयते । यथा संभूयैकं कर्म सहकुर्वतां दृष्टा गुरुलघुताम् अवक्ष्यानवेक्ष्य वा वचनसामर्थ्याद् विषमांशप्रकॢप्तिः । एवम् — ॥ ८.२०९ ॥

> **संभूय स्वानि कर्माणि कुर्वद्भिर् इह मानवैः ।**  
> **अनेन विधियोगेन कर्तव्यांशप्रकल्पना ॥ ८.२१० ॥**

एकस्मिन् गृहकरणादौ सूत्रकारवधकिस्थपत्यादीनां गुरुलघुताम् अवक्ष्यानवेक्ष्य वा यथास्मरणं **कर्तव्यांशप्रकल्पना** । न ह्य् अशिल्पेषु व्यवहारेषु वा मनुष्याणां तुल्यता शक्या ग्रहीतुम् । अदत्तानपकर्म[वर्]णार्थम् इदम् आह — ॥ ८.२१० ॥

> **धर्मार्थं येन दत्तं स्यात् कस्मैचिद् याचते धनम् ।**  
> **पश्चाच् च न तथा तत् स्यान् न देयं तस्य तद् भवेत् ॥ ८.२११ ॥**

स्वनिगदोपवर्णितः श्लोकः ॥ ८.२११ ॥

> **यदि संसादयेत् तत् तु दर्पाल् लोभेन वा पुनः ।**  
> **रा[ज्ञा दाप्यः सुवर्णं स्यात् तस्य स्तेयस्य निष्कृतिः] ॥ ८.२१२ ॥**

येन धर्मार्थं किंचित् प्रतिश्रुतं न तु दत्तम् । तं चेद् धर्मम् अकुर्वन् प्रतिश्रुतम् इति कृत्वा साधयेद् अदातारम्, ततो **राज्ञा सुवर्णं** स **दाप्यः** । सोपधं [याचितारः न स्तेयकारिणः, अन्यायकारित्वाद् उ]द्धृतदण्डास् त्व् इति ॥ ८.२१२ ॥

> **दत्तस्यैषोदिता धर्म्या यथावद् अनपक्रिया ।**  
> **अतः परं प्रवक्ष्यामि वेतनस्यानपक्रियाम् ॥ ८.२१३ ॥**

उपसंहारोपन्यासार्थः श्लोकः ॥ ८.२१४ ॥

> **भृ[तो ऽनार्तो न कुर्याद् यो दर्पात्] कर्म यथोदितम् ।**  
> **स दण्ड्यः कृष्णलान्य् अष्टौ न देयं चास्य वेतनम् ॥ ८.२१४ ॥**

उत्पन्ने वेतने किंचित्कृतकर्मापि दण्डयितव्यः वेतनं च [न] लभेत, येन दर्पात् कर्मणः प्रक्रान्तस्याकृत्स्नकारी ॥ ८.२१४ ॥

> **आर्तस् तु कुर्यात् स्वस्थः सन् यथा भाषितम् आदितः ।**  
> **सुदीर्घस्यापि कालस्य तल् लभेतैव वेतनम् ॥ ८.२१५ ॥**

प्रतीतार्थः श्लोकः ॥ ८.२१५ ॥

> **यथोक्तम् आर्तः स्वस्थो वा यस् तत्कर्म न कारयेत् ।**  
> **न तस्य वेतनं देयम् अल्पोनस्यापि कर्मणः ॥ ८.२१६ ॥**

आर्तः स्वस्थो वा यथोदितं कर्म न कुर्वन्, न कारयन् वा, अल्पोनस्यापि वेतनं न लभेत ॥ ८.२१६ ॥

> **एष धर्मो ऽखिलेनोक्तो वेतनादानकर्मणः ।**  
> **अत ऊर्ध्वं प्रवक्ष्यामि धर्मं समयभेदिनाम् ॥ ८.२१७ ॥**

उपसंहारोपन्यासार्थः श्लोकः ॥ ८.२१७ ॥

> **यो ग्रामदेशसङ्घानां कृत्वा सत्येन संविदम् ।**  
> **विसंवदेन् नरो लोभात् तं राष्ट्राद् व्प्रवासयेत् ॥ ८.२१८ ॥**

धर्मार्थयुक्तेषु प्रयोजनेषु राजकार्याविरोधिषु गोप्रचारोदकरक्षणदेवतायतनप्रतिसंस्करणादिषु ग्रामादीनां या संविद् उत्पद्यते, तत्र व्यभिचारिणं तस्माद् देशाद् राजा निर्वासयेत् ॥ ८.२१८ ॥

> **निगृह्य दापयेच् चैनं समयव्यभिचारिणम् ।**  
> **चतुस् सुवर्णान् षण्निष्काञ् छतमानं च राजतम् ॥ ८.२१९ ॥**

**चतुः सुवर्णादि** च दण्डं च दाप्यः, ततो निर्वास्यः । "निगृह्य दापयेद् वैनम्" इत्य् अपरो दण्डविकल्पपाठः । एवं च सति निर्वासनं दण्डो वा ॥ ८.२१९ ॥

> **एतद् दण्डविधिं कुर्याद् धार्मिकः पृथिवीपतिः ।**  
> **ग्रामजातिसमूहेषु समयव्यभिचारिणाम् ॥ ८.२२० ॥**

उपसंहारार्थः श्लोकः ॥ ८.२२० ॥

> **क्रीत्वा विक्रीय वा किंचिद् यस्येहानुशयो भवेत् ।**  
> **सो ऽयं दशाहात् तद्द्रव्यं दद्याच् चैवाददीत च ॥ ८.२२१ ॥**

अन्तर्दशाहम् आदानप्रत्यर्पणे साम्नेत्य् अयम् अपाठः । येनोर्ध्वम् अपि दशाहात् कः शक्तस् साम्ना दानादाने प्रतिषेद्धुम् । लब्धिमेष्व् अपि द्रव्येषु सामाशक्यं प्रतिषेद्धुम्, किं पुनः कृत्रिमेषु, यत्र कश्चिद् धर्मगतिर् नास्ति । धर्म्येषु तु प्रतिग्रहेषु तदनन्तरनिर्वृत्तत्वाद् धर्मस्य साम्नाप्य् अश्क्यं कृतम् अकृतं कर्तुम् । तत्र प्रत्यर्पणे पुनर्दानं वा कृतं भवेत् परित्यागो वा । यतश् चैतद् एवम् । अत एवं पठितव्य उत्तरश्लोकार्धः- "सो ऽयं दशाहात् तद्द्रव्यं दद्याच् चैवाददीत च" इति । अत्रैवार्थ उत्तरश्लोकार्धपाठो ऽन्यो भवति- "दानादाने दशाहं तु स्याताम् अपि निपातिनि" इति । अथ वा सामग्रहणं दशाहे दण्डनिवृत्त्यर्थम् । अन्तर्दशाहानुशये कथंचिद् विवदतां राजाधिगमे दण्डनिवृत्तिर् यथा स्याद् राजतस् तयोः । तथा च दशाहस्योत्तरत्र तद्विवादे दण्डः श्रूयते ॥ ८.२२१ ॥

> **परेण तु दशाहस्य न दद्यान् नापि दापयेत् ।**  
> **आददानो ददच् चैव राज्ञा दाप्यः शतानि षट् ॥ ८.२२२ ॥**

नायं श्लोको दशाहाद् ऊर्ध्वं सामप्रतिषेधार्थ आरभ्यते, साम्नाप्य् ऊर्ध्वं दशाहान् **न दद्यान् नापि दापयेद्** इति । न हि साम प्रतिषेद्धुं शक्यम् इत्य् उक्तम् । यत्र तु साम्नापि प्रत्यर्पणं नास्ति, तत्र नियमयत्य् एव, यथा "सकृद् अंशो निपतति" इति; अत्रापि त्व् अंशपातने साम्नाइव प्रतिषेद्धुं शक्यं नियमाभावाद्, व्यवस्थार्थत्वाच् च । कन्यादाने तु निष्क्रमविसर्गाभ्याम् इति विशेषनियमात् साम न विद्यते ॥ ८.२२२ ॥

_अनुशयप्रसङ्गाद् इदम् अन्यद् अत्रोच्यते ।_

> **यस् तु दोषवतीं कन्याम् अनाख्याय प्रयच्छति ।**  
> **तस्य कुर्यान् नृपो दण्डं स्वयं षण्णवतिं पणान् ॥ ८.२२३ ॥**

धर्मप्रजानिरोधिना रोगेण गृहीता स्पृष्टमैथुना वा दोषवती । ताम् **अनाख्याय दोषवतीं** प्रयच्छतो दण्डः, "नोन्मत्ताया" इति पूर्वोक्तश्लोकेनैव गतार्थो, यतः वयम् अत्र नाधीयामहे । अथ वानुवादपक्षः केनचित् कारणेन तस्यास्य च शक्यते दर्शयितुम्, यतो युक्तम् अध्ययनम् [इहापि ॥ ८.२२३ ॥

> **अकन्येति तु यः कन्यां ब्रूयाद् द्वे]षेण मानवः ।**  
> **स शतं प्राप्नुयाद् दण्डं तस्या दोषम् अदर्शयन् ॥ ८.२२४ ॥**

स्वशब्दव्याख्यातः श्लोकः । कस्य पुनर् हेतोर् अयं दण्डो महान् विधीयते, येन — ॥ ८.२२४ ॥

> **पाणिग्राहणिका मन्त्राः कन्यास्व् एव [प्रतिष्ठिताः ।**  
> **नाकन्यासु क्वचिन् नृणां लुप्तधर्मक्रिया हि ताः] ॥ ८.२२५ ॥**

तथा वैवाहिको मन्त्रः "अर्यमणं देवं कन्याग्निमयक्षत । स नो अर्यमा देवः प्रेतो मुञ्चतु मा पतेः स्वाहा" इत्यादिना **कन्यास्व्** इत्य् अत्र [मन्त्रार्थः, तास्व् एव प्रतिष्ठि]ता विवाहादिभिर् इत्य् अर्थः । एवं च सति पूर्वं पाणिग्रहणात् प्रतिगृहीतापि स्पृष्टमैथुना परित्यक्तव्येति ॥ ८.२२५ ॥

_यश् च ।_

> **पाणिग्राहणिका मन्त्रा नियतं दारलक्ष[णम् ।**  
> **तेषां निष्ठा तु विज्ञेया विद्वद्भिः सप्तमे पदे ॥ ८.२२६ ॥**

विवाह्]आर्थे संस्कारे [पाणिग्र]हलक्षणे भवाह् पाणिग्राहणिकाः, तत्कर्मसाधनभूता मन्त्राः । नियतं दारलक्षणं दारोपसंग्रहलक्षणम्, कन्यानाम् एव गृह्यशास्त्रतो नाकन्यानाम् । तथा च दर्शयति- "विवाहे उदगयन आपूर्यमाणपक्षे पुण्याहे, कुमार्याः पाणिं गृह्णीयात् । त्रिषु त्रिषूत्तरादिषु । स्वातौ मृगशिरसि रोहिण्यां वा" इति । पुनश् चैतम् एवार्थं संदर्शयति- "कुमार्या भ्राता शमिपलाशमिश्राल् लाजान् अञ्जलिनाञ्जलाव् आवपति । ताञ् जुहोति सर्ट् हतेन (?) तिष्ठति" इति । यतश् चैतद् एव । अतस् **तेषां निष्ठा तु वुज्ञेया विद्वद्भिः सप्तमे पदे । तेषां** मन्त्राणां पाणिग्रहणप्रयोजनानां **सप्तमे पदे** निष्ठा परिसमाप्तिः । प्रेत्य तस्य कार्यतः प्राप्तव्यस्य सप्तलोकसंस्थस्य जगतः इयत्परिमाणत्वात् । सप्त हि लोका भूरादयः सत्यान्ताः; तान् असौ पदसंख्या संमितांस् तया सह श्रौतस्मार्तैः कर्मभिर् यातुम् इच्छति । तथा च मन्त्रः एतदर्थानुवाद्य् एव भवति- "सखा सप्तपदी भव" इति । एवं च सति, आसप्तभ्यः पदेभ्यः स्पृष्टमैथुनत्वेन विज्ञाता हेया भवति । ऊर्ध्वं तु सप्तमात् पदात् स्पृष्टमैथुनापि सती न परित्याज्या । तस्मान् निष्ठावचनलिङ्गाद् भवति । तथा च सति सहोढकानीनयोः शास्त्रोपदेशः समर्थो भवति । या तु रोगिणी सती धर्मप्रजननयोर् अन्यत्रसमर्था भवति, तां प्रतिगृह्य नोत्सृजेत । न ह तस्या धर्माविरोधे प्रजाविरोधे वा सति पुंसा कर्तव्यतान्यास्ति । अथाप्य् अस्यादृष्टार्थः सप्रयोगः, तथाप्य् असौ प्राग् अग्न्याधेयाद् अन्याम् उद्वाहयिष्यति । या तूभयोर् अपि धर्मप्रजननयोर् समर्था सा विद्यमानयातुल्येति परित्याज्यैव । अयं च कन्याव्यवहारः क्रयविक्रयानुशयसादृश्याद् एतस्मिन्न् अवधाव् उच्यत इति ॥ ८.२२६ ॥

> **यस्मिन् यस्मिन् कृते कार्ये यस्येहानुशयो भवेत् ।**  
> **तम् अनेन विधानेन धर्मे पथि निवेशयेत् ॥ ८.२२७ ॥**

आधिवेतनसमयाद्यनुशयेषु दशाह एव निष्ठा स्यात् ॥ ८.२२७ ॥

> **पशुषु स्वामिनां चैव पालानां च व्यतिक्रमे ।**  
> **विवादं संप्रवक्ष्यामि यथावद् धर्मतत्त्वतः ॥ ८.२२८ ॥**

उपन्यासार्थश्लोकः ॥ ८.२२८ ॥

> **दिवा वक्तव्यता पाले रात्रौ स्वामिनि तद्गृहे ।**  
> **योगक्षेमे ऽन्यथा चेत् तु पालो वक्तव्यताम् इयात् ॥ ८.२२९ ॥**

पर्तीतार्थः श्लोकः ॥ ८.२२९ ॥

> **गोपः क्षीरभृतो यस् तु स दुहेद् दशतो वराम् ।**  
> **गोस्वाम्य् अनुमतां भृत्यः सा स्यात् पाले ऽभृते भृतिः ॥ ८.२३० ॥**

**क्षीरभृतो** [न] भ्क्ताच्छादनभृतो, द्विविधो यस्माद् गोपः । अत इदं विशेष्यते । **क्षीरभृतो यस् तु गोपः** **स दुहेद् दशतः** दशभ्यो धेनुभ्य एकां **वरां** श्रेष्ठाम् इत्य् अर्थः । ताम् अपि च **गोस्वाम्य्** अनुमतः, न स्वेच्छया, **सा स्यात् पाले** भृत्यन्तरेण्**आभृते भृतिः **। एवं च सति पञ्चावस्थासु गोषु बह्ववस्थासु वा गोस्वामिभिर् गोपैश् च त्रिभागः क्षीरस्य कल्पितः परिकल्प्य भोग्याभोग्यरूपाण्य् अनेनैव शास्त्रेण, येनाइतस्माद् एव च दर्शनात् क्षीरभृतिः पशूनां संरकणे न दोषायाप्रतिषेधात् तस्या इति । एवं च सति — ॥ ८.२३० ॥

> **नष्टं विनष्टं कृमिभिश् श्वहतं विषमे मृतम् ।**  
> **हीनं पुरुषकारेण [प्रदद्यात् पाल एव तु] ॥ ८.२३१ ॥**

गोपप्रमादेन ॥ ८.२३१ ॥

_अस्यापवादः_ ।

> **विघुष्य तु हृतं चोरैर् न पालो दातुम् अर्हति ।**  
> **वदि देशे च काले च स्वामिनः स्वस्य शंसति ॥ ८.२३२ ॥**

हरण**देशे** हरण**काले** च विघुष्य अनन्तरं **स्वामिन** आख्याते **पालो** न दद्यात् । स्वयं मृत्युनापि च मृतेषु प्रयत्नवतो गोपस्य स इदं कुर्यात् ॥ ८.२३२ ॥

> **कर्णौ च चर्म वालांश् च बस्तिस्नायूनि रोचनाम् ।**  
> **पशुस्वामिषु दद्यात् तु मृतेष्व् अङ्कांश् च दर्श[येत् ॥ ८.२३३ ॥**

विधिर् अयं] चाविशेषः ॥ ८.२३३ ॥

_[अजा]विकार्थम् इदम् आह ।_

> **अजाविके तु संरुद्धे वृकैः पाले त्व् अनायति ।**  
> **यां प्रसह्य वृको हन्यात् पाले तत्किल्बिषं भवेत् ॥ ८.२३४ ॥**

पशुरक्षकस्य सतस् तदसंनि[धाने वा वृको हन्यात् स एव] दद्यात् । यस्माद् अवरुद्धानां संनिहितो न भवति । वृकग्रहणं चान्येषाम् अपि प्रदर्शनार्थम् ॥ ८.२३४ ॥

> **तासां चेद् अवरुद्धानां चरन्तीनां मिथो वने ।**  
> **याम् उत्प्लुत्य वृको हन्यान् न पाल[स् तत्र किल्बिषी] ॥ ८.२३५ ॥**

अशक्यत्वाद् अटव्यां बहुवृक्षक्षुपगर्तायां तत्संरक्षणस्य मिथश् चरन्तीनां न पालापराधः । एतेन गोमहिष्यादि व्याख्यातम् । उक्तो गोसंरक्षणविधिः । पशुपीडापशुसंहारार्थम् इदम् उच्य[ते] ॥ ८.२३५ ॥

> **धनुः शतं परीहारो ग्रामस्य स्यात् समन्ततः ।**  
> **शम्यापातास् त्रयो वापि त्रिगुणो नगरस्य तु ॥ ८.२३६ ॥**

यो देशो ग्रामनगरयोः समन्ततो गवां सुखप्रचारस्थानासनार्थम् अनुप्तसस्यकार्यः ॥ ८.२३६ ॥

> **तत्रापरिवृतं धान्यं विहिंस्युः पशवो यदि ।**  
> **न तत्र प्रणयेद् दण्डं नृपतिः पशुरक्षिणाम् ॥ ८.२३७ ॥**

यदि तु तत्र भूलोपात् समुप्यते न केनचित् परिवृतं च भवेत्, ततस् तद्भक्षणे गोभिर् न दोषः स्यात् पशुरक्षिणाम् ॥ ८.२३७ ॥

> **वृतिं तत्र तु कुर्वीत याम् उष्ट्रो नावलोकयेत् ।**  
> **छिद्रं चावारयेत् सर्वं श्वसूकरमुखानुगम् । ८.२३८ ॥**

पशुवारणसमर्थायाम् तु वृतौ कृतायां सस्योपघाते पालस्य दोषः स्यात् ॥ ८.२३८ ॥

> **पथि क्षेत्रे ऽपरिवृते ग्रामान्तीये ऽथ वा पुनः ।**  
> **स पालः शतदण्डार्हो विपालं वारयेत् पशुम् ॥ ८.२३९ ॥**

यष्टिपातेन खादयन् पालः शतदण्डार्हः स्यात्, **विपालं** च **पशुं वारयेत्** । अदण्डश् च स्यात् पशुपालः तदसंनिधानात् । अन्यस् त्व् अत्रार्थः सह पालेन **सपालः** क्षेत्रिकः न पशुर् अत्रोच्यते । पूर्ववच्छतदण्डार्हः स्यात् । उभयापराधात्, क्षेत्रिकेण तावत् किम् इति क्षेत्रं स्वम् अनावृतम् इति, तस्माद् उभयापराधाद् उभयोर् दण्डः । गौतमीये ऽपि चोक्तम् "पथि क्षेत्रे ऽनावृते पालक्षेत्रिकयोः" इति ॥ ८.२३९ ॥

> **क्षेत्रेष्व् अन्येषु तु पशुः सपादं पणम् अर्हति ।**  
> **सर्वत्र तु शदो देयः क्षेत्रिकस्येति धारणा ॥ ८.२४० ॥**

अन्यक्षेत्राणि पूर्वोक्ताद् अवधेर् यानि बहिः तान्य् उच्यन्ते । गोश् च सपादस्य पणस्योपदेशाद्, उपघातानुरूपेण महिष्यादीनां स्याद् राजभाव्यो दण्डः । **शदः क्षेत्रिकस्य** **सर्वत्र**शब्दाच् च विपाले ऽपि शदो देयत् इति ॥ ८.२४० ॥

> **अनिर्दशाहां गां सूतां वृषान् देवपशूंस् तथा ।**  
> **सपालान् वाप्य् अपालान् वा न दण्ड्यान् मनुर् अब्रवीत् ॥ ८.२४१ ॥**

पूर्वापवादः । वृषाः सेक्तारः प्रति तान् । देवपशवश् चोत्सृष्टा वृषोत्सर्गन्यायेन, अन्ये च मृगा आप्य् अजादयो देवायतनमण्डना अदण्ड्याः । <स्पन् स्त्य्ले="तेxत्-देचोरतिओन्-उन्देर्लिने;">ननु<।स्पन्> च निष्परिग्रहत्वाद् देवपशुष्व् एतद् अयुक्तं, सपरिग्रहानुगमाद् एषां तद्वत्प्राप्तौ सत्याम् अपवादः । अथ वा दृष्टान्तार्थम् एव पशव उपादीयन्ते । यथा देवपशवो ऽदण्ड्याः, एवम् अनिर्दशाहा गौः सूता वृषाश् च सेक्तार इति परिग्रहवद् वा । देवायतनेष्व् एतद् दण्डं न युक्तम् । एवं च सति यो ऽन्येषां परिग्रहवतां दर्मः स एव तेषाम् अपि स्यात् । न चैतद् इष्टम् ॥ ८.२४१ ॥

> **क्षेत्रिकस्यात्यये दण्डो भागाद् दशगुणो भवेत् ।**  
> **ततो ऽर्धदण्डो भृत्यानाम् अज्ञानात् क्षेत्रिकस्य तु ॥ ८.२४२ ॥**

यस्मात् सस्यात् क्षेत्रिको यद् अपहरेत् तस्य भागकल्पनया दशगुणो दण्डः प्रकल्प्यः । **अर्धदण्डा** भृत्याः स्युः । **अज्ञानात् क्षेत्रिकस्य तु** प्रयोगाद् एव भृत्यानाम् असाव् एव दण्डः स्यात् । सस्यसम्बन्धप्रसङ्गाच् चायं क्षेत्रिकस्य व्यतिक्रम उच्यते, अस्तेयाभिमतत्वाच् च ॥ ८.२४२ ॥

> **एतद् विधानम् आतिष्ठेद् धार्मिकः पृथिवीपतिः ।**  
> **स्वामिनां च पशूनां च पालानां च व्यतिक्रमे ॥ ८.२४३ ॥**

उपसंहाराथः श्लोकः ॥ ८.२४३ ॥

> **सीमां प्रति समुत्पन्ने विवादे ग्रामयोर् द्वयोः ।**  
> **ज्येष्ठमासे नयेत् सीमां सुप्रकाशेषु सेतुषु ॥ ८.२४४ ॥**

उपन्यासश् चित्तप्रणिधानार्थः । **ज्येष्ठमासे** सेतवः, सीमाव्यवच्छेदहेतवः, सुविज्ञाता भवन्ति ॥ ८.२४४ ॥

> **सीमावृक्षांस् तु कुर्वीत न्यग्रोधाश्वत्थकिंशुकान् ।**  
> **शाल्मलीन् शालतालांश् च क्षीरिणश् चैव पादपान् ॥ ८.२४५ ॥**  
> **गुल्मान् वेणूंश् च विविधाञ् छमीवल्लीस्थलानि च ।**  
> **शरान् कुब्जकगुल्मांश् च तथा सीमा न नश्यति ॥ ८.२४६ ॥**  
> **तटाकान्य् उदपानानि वापीः प्रस्रवणानि च ।**  
> **सीमासंधिषु कार्याणि देवतायतनानि च ॥ ८.२४७ ॥**  
> **उपच्छन्नानि चान्यानि सीमालिङ्गानि कारयेत् ।**  
> **सीमा[ज्ञाने] नृणां वीक्ष्य लोके नित्यं विपर्ययम् ॥ ८.२४८ ॥**  
> **अश्मनो ऽस्थीनि गोवालांस् तुषान् भस्म कपालिकाः ।**  
> **करीषम् इष्टकाङ्गारांश् छर्करा वालुकास् तथा ॥ ८.२४९ ॥**  
> **यानि चैवं प्रकाराणि कालाद् भूमिर् न भक्षयेत् ।**  
> **तानि संधिषु [सीमायाम् अप्रकाशं] निधापयेत् ॥ ८.२५० ॥**

षट् च्छ्लोकाः सीमासेतुप्रकारदर्शनार्थाः ॥ ८.२४५–२५० ॥

> **एतैर् लिङ्गैर् नयेत् सीमां राजा विवदमानयोः ।**  
> **पूर्वभुक्त्या च सततम् उदकस्यागमेन च ॥ ८.२५१ ॥**

यत्र निबद्धानि लिङ्गा[नि नष्टानि] न चान्यतरस्य शून्यता स्मर्यते, तत्र पूर्वभुक्तिः प्रमाणम् । अन्यतरशून्यत्वे तु ऽन भोगेन प्रणश्यति" इति पूर्वभुक्तिर् नाश्रियते । विद्यते हि भोगस्य निमित्त[त्वम् यस्मात् अशून्ये ऽव]च्छेदः क्रियते । किम् अत्र लिङ्गकरणेन स्रोत एव हि नित्यम् अभिप्रवृत्तं सीमास्थापकं भविष्यति । न हि पूर्वभुक्तौ सत्याम् उदकागमो निर्हेतुको विकल्पेन वा बाध[को युक्तः कल्प]यितुम् । तस्माच् छून्यविषय एव सुखप्रतिपत्त्यर्थ आयत्युपेतयोर् उदकागमः कल्प्यते । अथ वा महास्रोतो [अशून्य]विषय एव द्रष्टव्यः । स्रोतांसि हि महान्ति कदाचित् [अपथेन] प्रवर्तन्ते, तत्र पूर्वभुक्तिम् अतीत्यापि स्रोत एव निर्णयाय स्याद् इति ॥ ८.२५१ ॥

> **यदि संशय एव स्याल् लिङ्गानाम् अपि दर्शने ।**  
> **साक्षिप्रत्यय एव स्यात् सीमावादे विनिर्णयः ॥ ८.२५२ ॥**

[न कुतश्चिल् लिङ्ग्]ओत्पत्ताव् उभयथा लिङ्गानुस्मृतौ च साक्षिप्रत्ययः ॥ ८.२५२ ॥

> **ग्रामेयककुलानां तु समक्षं सीमसाक्षिणः ।**  
> **प्रष्टव्याः सीमलिङ्गानि तयोश् चैव विवादिनोः ॥ ८.२५३ ॥**

प्रश्नविधिः ॥ ८.२५३ ॥

> **ते पृष्टास् तु यथा ब्रूयुः समस्ताः सीम्नि निश्चयम् ।**  
> **निबध्नीयात् तथा सीमां सर्वांस् तांश् चैव नामतः ॥ ८.२५४ ॥**

निबन्धनं लेख्यम् अपि स्मरणार्थं तल् लिखेत् ॥ ८.२५४ ॥

> **शिरोभिस् ते गृहीत्वोर्वीं स्रग्विणो रक्तवाससः ।**  
> **सुकृतैः शापिताः स्वैः स्वैर् नयेयुस् ते समञ्जसम् ॥ ८.२५५ ॥**

नयनविधिः ॥ ८.२५५ ॥

> **यथोक्तेन नयन्तस् ते पूयन्ते सत्यसाक्षिणः ।**  
> **विपरीतं नयन्तस् ते दाप्याः स्युर् द्विशतं दमम् ॥ ८.२५६ ॥**

स्तुतिः प्ररोचनार्था । दण्डश् च यथोक्तः । विपरीतनयनं त्व् अन्येन व्यवहारान्तरेण ज्ञातव्यम् ॥ ८.२५६ ॥

> **साक्ष्यभावे तु चत्वारो ग्राम्याः सामन्तवासिनः ।**  
> **सीम्नो विनिर्णयं कुर्युः प्रयता राजसंनिधौ ॥ ८.२५७ ॥**

पूर्वे ऽनुभाविनः । इमे तु सामन्ताः कर्णपरंपरया श्रुतवन्तः ॥ ८.२५७ ॥

> **सामन्तानाम् अभावे तु मौलानां सीम्नि साक्षिणाम् ।**  
> **इमान् अप्य् अनुयुञ्जीत पुरुषान् वनगोचरान् ॥ ८.२५८ ॥**

तदभावे तु वनगोचराः प्रमाणं स्युः ॥ ८.२५८ ॥

> **व्याधाञ् छाकुनिकान् गोपान् कैवर्तान् मूलखनकान् ।**  
> **व्यालग्राहान् उञ्छवृत्तीन् अन्यांश् च वनगोचरान् ॥ ८.२५९ ॥**  
> **ते पृष्टास् तु यथा ब्रूयुः सीमासंधिषु लक्षणम् ।**  
> **तत् तथा स्थापयेद् राजा धर्मेण ग्रामयोर् द्वयोः ॥ ८.२६० ॥**

उपसंहारार्थः श्लोकः ॥ ८.२६० ॥

> **क्षेत्रकूपतटाकानाम् आरामस्य गृहस्य च ।**  
> **सामन्तप्रत्ययो ज्ञेयः सीमासेतुविनिर्णयः ॥ ८.२६१ ॥**

सीम्नि गुरुत्वाद् अर्थस्य कदाचिद् दशवर्षाणि नाभियोगं कुर्युः । अतस् तत्र ऽन भोगेन प्रणश्यति" इत्य् उक्तम् । क्षेत्रादिषु [त्व्] अत्यल्पत्वाद् अर्थस्य "यत् किंचिद् दशवर्षानि" इत्य् अयम् एव पक्ष आश्रीयते । अत एषां **सामन्तप्रत्ययो** निर्णय उच्यते । यथैवान्येषां द्रव्याणां साक्षिप्रत्ययो निर्णयः, एवम् अमीषाम् अपीति ॥ ८.२६१ ॥

> **सामन्ताश् चेन् मृषा ब्रूयुः सेतौ विवदतां नृणाम् ।**  
> **सर्वे पृथक् पृथग् दण्ड्या राज्ञा मध्यमसाहसम् ॥ ८.२६२ ॥**

सीम्साक्षिणाम् अयं विशेषदण्डः ॥ ८.२६२ ॥

> **गृहं तटाकम् आरामं क्षेत्रं वा भीषया हरन् ।**  
> **शतानि पञ्च दण्ड्यस् स्याद् अज्ञानाद् द्विशतो दमः ॥ ८.२६३ ॥**

ज्ञानाज्ञानहरणे ऽयं दण्डः ॥ ८.२६३ ॥

> **सीमायाम् अविषह्यायां स्वयं राजैव धर्मवित् ।**  
> **प्रदिशेद् भूमिम् एतेषाम् उपकाराद् इति स्थितिः ॥ ८.२६४ ॥**

दूरत्वाद् अशक्योपभोगायां राजा दृष्टोपकारसंबन्धेनैकत्र प्रयच्छेत् भूमिम् । न च राज्ञो ग्रहणे तत्र दोषः । एवमर्थश् चायम् उपदेशः; अतो ऽप्रदाने ऽपि न दोषः ॥ ८.२६४ ॥

> **एषो ऽखिलेनाभिहितो धर्मः सीमाविनिर्णये ।**  
> **अत ऊर्ध्वं प्रवक्ष्यामि वाक्पारुष्यस्य निर्णयम् ॥ ८.२६५ ॥**

उपसंहारोपन्यासार्थः श्लोकः । ननु चैवं क्रमभेदः, "पारुष्ये दण्डवाचिके" इत्य् अभिधानाद् व्यवहारास्पन्दानुक्रण्याम् । [शब्दक्रम्]आत् तत्र पूर्वं दण्डपारुष्यग्रहणम् । अयं त्व् अर्थक्रमम् अश्रित्यात्र वाक्पारुष्यस्य पूर्वम् उपन्यासः । स च शब्दक्रमाद् गरीयान् । यतो नास्ति क्रमभेदः, अल्पाच्तरत्वाद् (?) [अस्मिन् द्वन्]द्वे ॥ ८.२६५ ॥

> **शतं ब्राह्मणम् आक्रुश्य क्षत्रियो दण्डम् अर्हति ।**  
> **वैश्यो ऽध्यर्धशतं द्वे वा शूद्रस् तु वधम् अर्हति ॥ ८.२६६ ॥**

अवचनीयाद् आक्रोशाद् ऋते अन्यस्मिन्न् आक्रोशे एते यथार्हं दण्डवि[धयः ब्राःमणाक्रोशने यो] वैश्यस्य दण्ड उक्तः ततो ऽर्धं क्षत्रियम् आक्रुश्य वैश्यस्य न्यायाद् आप्नोति दण्डम् । शूद्रस्य त्व् एकजातिदण्डः "एकजातिर् द्विजातिम्" इति द्विजातिमात्र्[आक्रोशने तद्विधानात् ॥ ८.२६६ ॥

> **पञ्चाशद् ब्राह्मणो दण्ड्यः क्षत्रि]यस्याभिशंसने ।**  
> **वैश्ये स्याद् अर्धपञ्चाशच् छूद्रे द्वादशको दमः ॥ ८.२६७ ॥**

गदव्याख्यातः श्लोकः । अत्रापि न्यायप्रकॢप्त्या क्षत्रियो वैश्यम् आक्रु[श्य ब्राह्मणदण्डाद् द्विगुणं] दण्ड्यः स्यात्, वैश्यस् तु शूद्रम् आक्रुश्य ब्राह्मणदण्डात् त्रिगुणं दद्यात् ॥ ८.२६७ ॥

> **समवर्णे द्विजातीनां द्वादशैव व्यतिक्रमे ।**  
> **वादेष्व् अवचनीयेषु तद् एव द्विगुणं भवेत् ॥ ८.२६८ ॥**

[ब्राह्मणस्य] ब्राह्मण (?) । एवम् इतरयोर् अपि । शूद्रे ऽपि कार्यसामान्याद् एतद् एव स्यात् । एवं च द्विजातिग्रहणस्याविवक्षितत्वाद् एकजातिप्रदर्शनार्थम् अप्य् एतद् अत्र स्यात् । **अवचनीयेषु** तु वादेषु "शतं ब्राह्मणम् आक्रुष्य" इति एवमादिषु यद् यद् उक्तं तत् तद् द्विगुणं तत्र स्यात् ॥ ८.२६८ ॥

> **एकजातिर् द्विजातिं तु वाचा दारुणया क्षिपन् ।**  
> **जिह्वाहाः प्राप्नुयाच् छेदं जघन्यप्रभवो हि सः ॥ ८.२६९ ॥**

ब्राह्मणाक्रोशे वध उक्तः शूद्रस्य । यतो ऽयं क्षत्रियवैश्याक्रोशे तस्य दण्डविधिर् ज्ञेयः । यतः जिह्वाच्छेदश् चाप्राणोपरोधी सामार्थ्याद् अस्य विज्ञायते ॥ ८.२६९ ॥

> **नामजातिग्रहं चैषाम् अभिद्रोहेण कुर्वतः ।**  
> **निखेयो ऽयोमयः शङ्कुर् ज्वलन्न् आस्ये दशाङ्गुलः ॥ ८.२७० ॥**

अवचनीयैर् अभिद्रोहेणाक्रोशतः शूद्रस्यानेन प्रकारेण वध उपदिश्यते ॥ ८.२७० ॥

> **धर्मोपदेशं दर्पेण विप्राणाम् अस्य कुर्वतः ।**  
> **तप्तम् आसेचयेत् तैलं वक्त्रे श्रोत्रे च पार्थिवः ॥ ८.२७१ ॥**

धर्मोपदेशसामर्थ्यं चैतच्छूद्रस्यार्थाद् विज्ञेयम् । एवं च सति नेदं लिङ्गं शूद्रस्य शास्त्रप्राप्तेर् भवति ॥ ८.२७१ ॥

> **श्रुतं देशं च जातिं च कर्म शारीरम् एव च ।**  
> **वितथेन ब्रुवन् दर्पाद् दाप्यः स्याद् द्विशतं दमम् ॥ ८.२७२ ॥**

सत्य् अपि शूद्रप्रकरणे सर्वेषां ब्राह्मणादीनाम् अयं विधिर् ज्ञेयः सामर्थात् ॥ ८.२७२ ॥

> **काणं वाप्य् अथ वा खञ्जम् अन्यं वापि तथाविधम् ।**  
> **तथ्येनापि ब्रुवन् दाप्यो (?) दण्डं कार्षापणावरम् ॥ ८.२७३ ॥**

कार्षापणावरत्वं चापराधं परिज्ञाय स्थाप्यम् । तथा च विहितदण्डापवादः शास्त्रोक्त एवानुबन्धं परिज्ञायेत्य् एवमादि ॥ ८.२७३ ॥

> **मातरं पितरं जायां भ्रातरं तनयं गुरुम् ।**  
> **आक्षारयञ् छतं दाप्यः पन्थानं चाददद् गुरोः ॥ ८.२७४ ॥**

अत्र श्लोके जायातनयग्रहणम् अर्थवादर्थम् । कथं कृत्वा । भार्यापुत्रयोर् एव तावद् आक्षारणे ऽयम् अस्य दण्डो भवितुम् अर्हति, प्राग् एव मात्रादीनाम् । यस्मान् मात्रादिभ्[इर् न्यू]नत्वं भार्यापुत्रयोः । एतस्मात् सामर्थ्याद् इदम् एवं व्याकरणीयम् । भ्राता च यदि कनीयान् तत एषैवात्र (?) व्याख्या । अत तु ज्येष्ठस्य ग्रहणम्, ततो गुरुत्वाद् अस्य विध्यर्थतैव न्याय्या । एवं च सति गुरुग्रहणं विद्यागुरुप्रभृतीनाम् अवरोधार्थम् । गुरुग्रहणाद् एव च मात्रादिग्रहणे सिद्धे पृथग् उपदेशस् तेषाम् आदरार्थो विज्ञेयः । इदं चान्यद् अर्थान्तरविषयं वाक्यान्तरं समानदण्डत्वाद् अस्मिन्न् एवावधाव् उच्यते । **पन्थानं चाददद् गुरोः** सर्वप्रकारस्यानाक्षारयन्न् अप्य् अयम् एव दण्ड एकः कार्यः स्यात् । एतस्माद् एव च गुरुग्रहणात् पूर्वत्र भार्यापुत्रग्रहणम् अर्थवादार्थं सुतरां विज्ञायते । येन समानदण्ड एव व्यभिचारान्तरौ श्रूयेते । आक्षारणं च प्रतरद्वाक्पारुष्यविशेष आक्रोशादिः । अन्यस् त्व् आह- अनृतेन भेदनम् आक्षारणम् । अनृताभिशंसनं त्व् अपरः । तत् त्व् एतद् उभयं प्रकरणविरोधाद् विचारणीयं युक्तायुक्तत्वेन ॥ ८.२७४ ॥

> **ब्राह्मणक्षत्रियाभ्यां तु दण्डौ कार्यौ विजानता ।**  
> **ब्राह्मणे साहसः पूर्वः क्षत्रिय त्व् एव मध्यमः ॥ ८.२७५ ॥**  
> **विट्शूद्रयोर् एवम् एव स्वजातिं प्रति तत्त्वतः ।**  
> **छेदवर्जं प्रणयनं दण्डस्येति विनिश्चयः ॥ ८.२७६ ॥**

अयम् अपर उपदेशसामर्थ्याद् विकल्पार्थो विधिर् उच्यते । यदा ब्राह्मणः क्षत्रियम् आक्रोशति तदा तस्य पूर्वसाहसः । यदा च क्षत्रियो ब्राह्मणं तदा तत्र मध्यमः साहसः । एवं क्षत्रियवैश्ययोस् तथा वैश्यशूद्रयोः । एवं च सति शूद्रस्य जिह्वाछेदनवर्जं दण्डनिपातनम् उक्तं भवति ॥ ८.२७५–७६ ॥

> **एष दण्डविधिः प्रोक्तो वाक्पारुष्यस्य तत्त्वतः ।**  
> **अत ऊर्ध्वं प्रवक्ष्यामि दण्डपारुष्यनिर्णयम् ॥ ८.२७७ ॥**  
> **येन केनचिद् अङ्गेन हिंस्याच् छ्रेयांसम् अन्त्यजः ।**  
> **छेत्तव्यं तत् तद् एवास्य तन् मनोर् अनुशासनम् ॥ ८.२७८ ॥**

अयम् उक्तस्य विशेषप्रपञ्चस्य सामान्यनिर्देशः । श्रेष्ठं द्विजातिम्[आत्रम् इति] निदर्शनाच् च पूर्ववर्णस्य हिंसायाम् उत्तरेणाप्य् एतद् विज्ञेयम् । न केवलं शूद्रस्य पूर्वापराधे । अस्य सामान्यश्लोकस्य चत्वारो वक्ष्यमाणाः श्लोकाः प्रपञ्चाः ॥ ८.२७७–७८ ॥

> **पाणिम् उद्यम्य दण्डं वा पाणि च्छेदनम् अर्हति ।**  
> **[पादेन प्रहरन् कोपात् पाद च्छेदनम् अर्हति] ॥ ८.२७९ ॥**  
> **सहा]सनम् अभिप्रेप्सुर् उत्कृष्टस्यापकृष्टजः ।**  
> **कट्यां कृतङ्को निर्वास्यः स्फिचं वास्यावकर्तयेत् ॥ ८.२८० ॥**  
> **अवनिष्ठीवतो दर्पाद् द्वाव् ओष्ठौ छेदयेन् नृपः ।**  
> **अवमूत्रयतो [मेढ्रम् अवशर्धयतो गुदम् ॥ ८.२८१ ॥**  
> **केशेषु गृहतो हस्तौ] छेदयेद् अविचारयन् ।**  
> **पादयोर् नासिकायाम् च ग्रीवायां वृषणे तथा ॥ ८.२८२ ॥**

एवं च सति न मारणम् एव हिंसा, किं तर्हि अनेकोपायसाध्यं च परदुःख्[ओत्पादनम्, द्वि]जातीनाम् एवान्योन्यव्यतिक्रमे धनदण्ड उच्यते, पूर्वदण्डस्य वैकल्पिकः, एतेषाम् अप्रत्ययापराधापेक्षया ॥ ८.२८२ ॥

> **त्वग्भेदकः शतं दण्ड्यो लोहितस्य च दर्शकः ।**  
> **मांसभेदी तु षण्निष्कान् प्रवास्यस् त्व् अस्थिभेदकृत् ॥ ८.२८३ ॥**

यस् त्वचो विकारं दर्शयत्य् अलोहितं स विज्ञेयस् त्वग्भेदकः । ऋज्व् अन्यत् । अस्य तु विशेषः । मनुष्यानां पशूनां चेति ॥ ८.२८३ ॥

> **वनस्पतीनां सर्वेषाम् उपभोगो यथा यथा ।**  
> **तथा तथा दमः कार्यो हिंसायाम् इति धारणा ॥ ८.२८४ ॥**

अत्र वनस्पतिशब्देन वृक्षाणाम् अपि ग्रहणम् । "अनुबन्धं परिज्ञाय" इत्य् अनेनैवायं श्लोकः उक्तार्थ इति कश्चिद् आह । तद् अयुक्तम् । अस्मिन् हिंसति दण्डविध्यर्थो ऽयं श्लोक उपपद्यते ॥ ८.२८४ ॥

> **मनुष्याणाम् पशूनां च दुःखाय प्रकृते सति ।**  
> **यथा यथा महद् दुःखं दण्डं कुर्यात् तथा तथा॥ ८.२८५ ॥**

एवं च सत्य् अयं पूर्वस्य हिंसादण्दस्य विशेषार्थो विज्ञेयः । कथम् । "त्वग्भेदक" इति हि यो दण्डविधिर् उक्तः, तस्यापराधानुरूपेणोनाधिकता प्राङ्विवाकेन कल्पनीयेत्य् एवमर्थः श्लोकः ॥ ८.२८५ ॥

> **अङ्गावपीडनायां च प्राणशोणितयोस् तथा ।**  
> **समुत्थानव्ययं दाप्यः सर्वदण्डम् अथापि वा ॥ ८.२८६ ॥**

समुत्थानं पुनः प्रत्यापत्तिः तद्गतं व्ययं तस्मै राज्ञा दाप्यो ऽवपीडयिता । अथ त्व् असौ न गृह्णीयाद् अवपीडितः समुत्थानव्ययम् अवपीडकात्, ततो राजैवोभयतः पिण्डीकृत्य गृह्णीयात् ॥ ८.२८६ ॥

> **द्रव्याणि हिंस्याद् यो यस्य ज्ञानतो ऽज्ञानतो ऽपि वा ।**  
> **स तस्योत्पादयेत् तुष्टिं राज्ञे दद्याच् च तत्समम् ॥ ८.२८७ ॥**

जानन्न् अजानन् वा हिंसयन् विनाशयन् दण्ड्यः । न त्व् अज्ञानत इति प्रमोक्तव्यः । तुष्ट्युत्पत्तिश् च तत्प्रतिसंस्कारेण निरन्वयविनाशे वा तथाविधस्यान्यस्य प्रतिपादनेन ॥ ८.२८७ ॥

> **चर्मचार्मिकभाण्डेषु काष्ठलोष्टमयेषु च ।**  
> **मूल्यात् पञ्चगुणो दण्डः पुष्पमूलफलेषु च ॥ ८.२८८ ॥**

एतेषां विनाशे पञ्चगुणो दण्डः, न तु तत्समः । एवं चैभ्यो ऽन्यत्र पूर्वश्लोकविधिस् तत्समो विज्ञेयः । तुष्ट्युत्पत्तिश् च व्यवस्थित एव ॥ ८.२८८ ॥

> **यानस्य चैव यातुश् च यानस्वामिन एव च ।**  
> **दशातिवर्तनान्य् आहुः (?) शेषे दण्डो विधीयते ॥ ८.२८९ ॥**

वक्ष्यमाणेषु दशसु निमित्तेषु द्रव्यविनाशे प्राणिवधे वा दण्डो नास्तीत्य् एतद् अतिवर्तनं दण्डस्य । अपरे तु तस्य न दशत्वम् [विवक्षितम्] आहुः ॥ ८.२८९ ॥

> **छिन्ननास्ये भग्नयुगे तिर्यक् प्रतिमुखागते ।**  
> **अक्षभङ्गे च यानस्य चक्रभङ्गे तथैव च ॥ ८.२९० ॥**  
> **छेदने चैव यन्त्राणां योक्त्ररश्म्योस् तथैव च ।**  
> **आक्रन्दे चाप्य् अपैहीति न दण्ड्यान् मनुर् अब्रवीत् ॥ ८.२९१ ॥**

छिन्ननास्य बलीवर्दे युग्ये भग्नयुगे च तस्मिन्न् एव तिर्यगागते प्रतिमुखागते च याने अक्षभङ्गचक्रभङ्गयोश् च । एवं योक्त्ररश्म्योः, आक्रन्दे चाप्य् अपैहीति, एषु दशसु निमित्तेषु न दण्डः कार्यो राज्ञा यानस्वामिप्रभृतीनाम् । एभ्यस् त्व् अन्यत्रैषाम् अपराधहेतुर् उच्यते, मनुष्यादिहिंसायां वक्ष्यमाणदण्डार्थः ॥ ८.२९०–९१ ॥

> **यत्रापवर्तते युग्यं वैगुण्यात् प्राजकस्य तु ।**  
> **तत्र स्वामी भवेद् दण्ड्यो हिंसायां द्विशतं दमम् ॥ ८.२९२ ॥**

अकुशले प्राजके स्वामिनो ऽपराधः, तत्प्रयुक्तत्वात् प्राजकस्य । द्विशतग्रहणं चात्र न विवक्षितम् । येन दण्डहेतोर् अपराधस्य प्रकरणम् इदम् । मनुष्यादिहिंसादण्डस्य वक्ष्यमाणस्य तं हि प्राणविशेषाश्रयं तधिंसायां वक्ष्यति, "मनुष्यमारणे क्षिप्रं चोरवत् किल्बिषं भवेत्" इति । तथा चेदं क्षुद्रपश्वाश्रयं तत्रैव प्रकरणे विशेषदण्डं वक्ष्यति "क्षुद्रकाणां पशूनां तु हिंसायां द्विशतो दमः" इति । यत एवम् अविवक्षित्वैतद् उक्तं द्विशतग्रहणम् ॥ ८.२९२ ॥

> **प्राजकश् चेद् भवे आप्तः प्राजको दण्डम् अर्हति ।**  
> **युग्यस्थाः प्राजके ऽनाप्ते सर्वे दण्ड्याः शतं शतम् ॥ ८.२९३ ॥**

कुशले प्राजके प्रा[जक एव दण्ड्यः । युग्यस्था]स् तु युग्यस्वामिप्रभृतिर्, यानास्वामिनो ऽपि सन्तः, अकुशले सति प्रत्येकं शतं शतं दण्ड्या भवेयुः । येन [प्राजको] ऽनाप्तः युग्यस्वामिनां देशान्तरा[दिगमनाय प्र]युक्तः, नान्यथा । शतं दण्डत्वं चाविवक्षितम् इति कृतव्याख्यानम् एतत् ॥ ८.२९३ ॥

> **स चेत् तु पथि संरुद्धः पशुभिर् वा रथेन वा ।**  
> **प्रमा[पयेत् प्राणभृतस् तत्र दण्डो विचारितः ॥ ८.२९४ ॥**

अना]प्ताद् वाज्ञानात् संरोधादिदोषात् पशुभिर् वा संमुखीनरथयुक्तैः संरोद्धृभिः रथेन वा जघनोपसर्पिणा संरुद्धयुग्यस् संनि[हि]तश् चामुत्[अश् च परिपात्]आदिभिः कारणैः तत्र दण्डनिमित्तो ऽप्राधो दण्ड इत्य् उच्यते । गुणतः स विचारितो ऽनन्तरम् एव । यानस्वाम्यादीनां "यत्रापवर्तते युग्यम्" इत्य् एवमादिना वाक्ये[ष्व् अ]त्र दण्डो विचारितः । वक्ष्यमाणश्लोकेषु यानस्वाम्यादीनाम् अनन्तरोक्तेश्व् अपराधेषु युग्यावर्तनादिभिः कारणैर् मनुष्यादिमारणे वक्ष्यमाणो "मनुष्यमारणे क्षिप्रम्" इत्य् एवमादिः । न त्व् अविशेषेण मनुष्यादिप्राणिहिंसाया दण्डः । किं तर्हि विचारितः नानाप्रकार उपदिष्टः मनुष्यादिहिंसाविशेषाख्यः । अथ वा पशुरथग्रहणं नैव स्वयानसंरुद्ध्विशेषणं यथा व्याख्यातम् अस्माभिः, किं तर्हि पशुभिर् वा बलीवर्धाख्यैर् आत्मीयरथयुक्तैः रथेन वा आत्मीयन् क्वचित् सङ्कुले इतश् चामुतश् च मार्गात् परिपतंस् तत्सङ्कटत्वाद् यदि ऽप्रमापयेत् प्राणभृतः तत्र दण्डो विचारितः" इत्य् एतद् उक्तार्थम् । इदानीं पूर्वापराधेषु प्राजकादीनां दण्डविकल्प उच्यते ॥ ८.२९४ ॥

> **मनुष्यमारणे क्षिप्रं चोरवत् किल्बिषं भवेत् ।**  
> **प्राणभृत्सु महत्स्व् अर्धं गोगजोष्ट्रहयादिषु ॥ ८.२९५ ॥**

सत्य् अप्य् अविशेषाभिदाने **चोरवत्** किल्बिषे न वधः, किं तर्हि उत्तमसाहसो धनदण्डः । तथा च **प्राणभृत्सु महत्सु** प्रभावतः गवादिषु परिमाणतश् च हस्त्यादिष्व् अर्धदण्डम् आह, चोरवत्किल्बिषदण्डात् । स चार्धदण्डो धनदण्ड एवोत्तमसाहसे युज्यते पूर्वाभिहिते, न वधे । तथा च क्षुद्रकाणां पशूनां तु **हिंसायां** तृतीयस्थाने **द्विशतो दम** उच्यमान उत्तरश्लोके, प्रथमे स्थाने उत्तमसाहस (?) धनदण्डं दर्शयत्य् अत्र । एवं च सति **चोरवत् किल्बिष** उत्तमसाहस एव धनदण्डः, न वधो युज्यते । यदि चैतद् एवं भवति ततो "राजा स्तेनेन गन्तव्यः" इत्य् अत्र राजाभिगमने स्तेनस्योभयं युक्तम् इदम् "शासनाद् वा विमोक्षाद् वा" इति । स च मोक्षो धनदण्डेनैव युक्तः । तथा च कृत्वोत्तरो दण्डविधिर् अर्थवान् भवति । **आदि**ग्रहणं च हयादिष्व् इत्य् एतत् महिषादिविषयं विज्ञेयम् ॥ ८.२९५ ॥

> **क्षुद्रकाणां पशूदां तु हिंसायां द्विशतो दमः ।**  
> **पञ्चाशत् तु भवेद् दण्डः शुभेषु मृगपक्षिषु ॥ ८.२९६ ॥**

अजाविकस्य पृथग्ग्रहणात् क्षुद्रपशुग्रहणम् अत्रान्यार्थम् । एवं चात्राल्पप्रयोजनानां गवादीनां दृष्टात् कारणात् ग्रहणम् । विकल्पार्थं वा स्यात् पुनर् अजाविकादीनाम् उत्तरश्लोके ग्रहणम् । **शुभाश्** च **मृगपक्षिणो** देवतायतनभूषणा रुरुमयूरप्रभृतयः अन्यपरिग्रहा वा ॥ ८.२९६ ॥

> **गर्दभाजाविकानां तु दण्डः स्यात् पञ्चमाषिकः ।**  
> **माषिकश् तु भवेद् दण्डः श्वसूकरनिपातने ॥ ८.२९७ ॥**

**माषिक**ग्रहणेन चात्र द्रव्यग्रहणं पुरुषशक्त्यपराधानुबन्धसामर्थ्याद् विज्ञेयम् । विशेषतः सपरिग्रहप्राणिहिंसाविषयश् चायं दण्ड उच्यमानो यानोपघाताद् अन्यत्रापि कार्यसामान्याद् विज्ञायते ॥ ८.२९७ ॥

> **भार्या पुत्रश् च दासास् च शिष्यो भ्राता च सोदरः ।**  
> **प्राप्तापराधास् ताड्याः स्यू रज्ज्वा वेनुदलेन वा ॥ ८.२९८ ॥**

दण्डप्रतिषेधर्थो ऽयम् आरम्भः, ताडनासादननियमार्थश् च ॥ ८.२९८ ॥

> **पृष्ठतस् तु शरीरस्य नोत्तमाङ्गे कथंचन ।**

अयं तु ताड्यदेशनियमार्थः श्लोकार्धः ।

> **अतो ऽन्यथा तु प्रहरन् प्राप्तः स्याच् चोरकिल्बिषम् ॥ ८.२९९ ॥**

इत्य् अयं नियमस्य व्यतिक्रमे ताडयितुं विज्ञेयः । न चावश्यताडनम् एतेषाम् अपराधिनां पुत्रादीनाम्, नियमार्थत्वाद् उपदेशस्य । **प्राप्तः स्याच् चोरकिल्बिषम्** इत्य् अयं नियमव्यतिक्रमे निन्दार्थवादो निवृत्त्यर्थः । एवं च सत्य् **अतो ऽन्यथा** ताडने नियमातिक्रममात्रम्, न तु चोरवद् दण्ड्यः । धिग्दण्डवाग्दण्डमात्रं वा, तत्र तत्सामान्यात् ॥ ८.२९९ ॥

> **एषो ऽखिलेनाभिहितो दण्डपारुष्यनिर्णयः ।**  
> **[स्तेनस्यातः प्रवक्ष्यामि विधिं दण्डविनिर्णये ॥ ८.३०० ॥**

उपसंहा]रोपन्यासार्थः श्लोकः । मा भूच् च पूर्वैर् अपराधस्य तुल्यत्वम् इत्य् अतो गुरुत्वाद् अस्य तन्निग्रहादरार्थम् इदम् आह ॥ ८.३०० ॥

> **परमं यत्नम् आतिष्ठेत् स्तेना[नां निग्रहे नृपः ।**  
> **स्तेनानां निग्रहादस्य य]शो राष्ट्रं च वर्धते ॥ ८.३०१ ॥**

कथम् । जानपदानां हि कर्मणां वृत्त्यर्थानाम् अदृष्टप्रयोजनानां च सुकृतपरिपन्थिनिग्रहणम् । एवं च सति, इति ॥ ८.३०१ ॥

> **अभयस्य हिस् यो [दाता स पूज्यः सततं नृपः ।**  
> **सत्त्रं हि वर्धते तस्य सदैवाभयदक्षिणम् ॥ ८.३०२ ॥**

येन सत्त्रं हि वर्धते तस्य तस्य न निग्रहरूपं सदैव यावज्जीवम् इत्य् अर्थः । न तु यथा वैताने नियतकालम् । तच् आस्य भवति अभयदक्षिणम्- सत्त्रे दक्षिणा[भावात् तद्वैलक्ष्यण्यम् अस्य सत्त्रस्य ॥ ८.३०२ ॥

> **सर्वतो] धर्मषड्भागो राज्ञो भवति रक्षतः ।**

**सर्वत** इत्य् आदेय वृत्तिभ्यो ऽपि सपरिग्रहेभ्यः, किं पुनर् इतरेभ्यः, यतो वृत्तिगन्धो ऽपि नास्ति । अथ वा स्मार्तत्वाद् अस्योपदेशस्य स्मृतिकर्म[विषये] षड्भागे प्राप्तम् इदं **सर्व**ग्रहणं करोति श्रुतिकर्मेभ्यः — तथा चानन्तरश्लोके वक्ष्यति, "यद् अधीते यद् यजते" इत्य् एवमादि । **रक्षतश्** चेद् **राज्ञो** धर्मषड्भागग्रहणम् । तेन हेतुविपर्यय इति कृत्वेदम् उच्यते-

> **अधर्माद् अपि षड्भागो भवत्य् अस्य ह्य् अरक्षतः ॥ ८.३०३ ॥**

अथ वा रक्षायाम् अधिकृतस्य् स्वयंभुवा, योग्यताशास्त्रेण वा तस्याननुष्ठानाद् युक्तम् अधर्मषड्भागवचनम् इदं शिष्टस्याक्रियायाः, अभिषेककाले वा प्रजासंरक्षणमताक्रियायाः, अन्यार्थप्रतिज्ञाहानिवत् ॥ ८.३०४ ॥

_अधुना **सर्वतो धर्मषड्भाग** इत्य् एतत् सूत्रस्थानं विवृनोति ।_

> **यद् अधीते यद् यजते यद् ददाति यद् अर्चति ।**  
> **तस्य षड्भागभाग् राजा सम्यग् भवति रक्षणात् ॥ ८.३०४ ॥**

सर्वक्रियानिदर्शनार्थत्वाच् चासां निर्दिष्टाभ्यो नेतराः परिसंख्यायेरन् । वेदस्मृतिशास्त्रन्यायविरोधाश् च मा भूवन्न् इति । अत एतं यथाश्रुतपरिकल्पनां परित्यज्य, **धर्मषड्भाग**ग्रहणं प्रनाडिकयार्थवादो नियमधर्मापेक्षः भवति, गुणवत्पुरुषसंरक्षणापेक्षो वा, तद् अपेक्षम् एतद् धर्मषड्भागग्रहणं प्रनाडिकयार्थवादार्थम् । न तु वृत्तिपरिक्रीतत्वाद् राज्ञो निर्बीजम् इदं प्ररोचनार्थमात्रार्थं भवितुम् अर्हति, असति धर्मसंभन्ध इति । इतश् च धर्मषड्भागग्रहणं राज्ञः प्रजासंरक्षणापेक्षम् ॥ ८.३०४ ॥

_यद् आह ।_

> **रक्षन् धर्मेण भूतानि राजा वध्यांश् च घातयन् ।**  
> **यजते ऽहरहर् यज्ञैः सहस्रशतदक्षिणैः ॥ ८.३०५ ॥**

न ह्य् अकस्मात् स्तुतिः प्रवर्तते, येनातः प्रजासंरक्षणाद् यथोक्तेन शास्त्रन्यायेन राज्ञो धर्मेण भवितव्यम् । **वध्य**निग्रहश् च प्रणाडिकया संरक्षणार्थः । तथा च तस्मात् संरक्षणं पृथग् एव दर्शयति "रक्षन् धर्मेण" । वर्णाश्रमिणो यथाशास्त्रं स्वकर्मण्य् अवस्थापयति, शास्त्रार्थप्रदर्शनेन । कथम् । "यूयम् एवं भवत, शास्त्रशिष्टं कुरुत" इत्य् अर्थः; "यूयं पुनर् मैवं भूत, प्रतिषिद्धं वर्जयत" इत्य् अर्थः । एतदनुशासनातिक्रमाद् यथाशास्त्रदण्डेन वा तान् रक्षति । तथा च सत्य् अन्यद् रक्षणं **वध्य**वधक्रियतो विज्ञायते । एतदनुशासनातिक्रमाद् यथाशास्त्रदण्डेन वा तान् रक्षति । तथा च सत्य् अन्यद् रक्षणं **वध्य**वधक्रियतो विज्ञायते । एवं च सति वक्ष्यति "रक्षणाद् आर्यवृत्तानां कण्टकानां च शोधनात्", तथा "निग्रहेण च पापानां साधूनां संग्रहेण च" इत्य् एवमादि ॥ ८.३०५ ॥

_यतश् चैतद् एवम्, अतः ।_

> **योऽरक्षन् बलिम् आदत्ते करं शुल्कं च पार्थिवः ।**  
> **प्रीतिभोगं च दण्डं च स सद्यो नरकं व्रजेत् ॥ ८.३०६ ॥**

तथा शिष्टस्मरणप्रवादः ॥ ८.३०६ ॥

> **अरक्षितारं राजानं बलिषड्भागहारिणम् ।**  
> **तम् आहुः सर्वलोकस्य समग्रमलहारकम् ॥ ८.३०७ ॥**  
> **अनपेक्षितमर्यादं नास्तिकं विप्रलोपकम् ।**  
> **अरक्षितारम् अत्तारं नृपं विद्याद् अधोगतिम् ॥ ८.३०८ ॥**

स्तेनप्रकरणे च रक्षार्थं स्तेननिग्रहानुष्ठानं संस्तुत्य, तन्निग्रहस्वरूपम् अधुनेदम् आह ॥ ८.३०८ ॥

> **अधार्मिकं त्रिभिर् न्यायैर् निगृह्णीयात् प्रयत्नतः ।**  
> **निरोधनेन बन्धेन विविधेन वधेन च ॥ ८.३०९ ॥**

ताडनादिना यथापराधम् । यो यथापराध्यति, तं तथापराधानुरूपेण दण्डेन योजयेद् अरागद्वेषो धर्मतुलाम् आश्रित्य । कस्य पुनर् हेतोः । येन — ॥ ८.३०९ ॥

> **निग्रहेण च पापानां साधूनां संग्रहेण च ।**  
> **द्विजतय इवेज्याभिः पूजन्ते सततं नृपाः ॥ ८.३१० ॥**

निर्बीजस्तुत्यर्थासंभवेन च यथाश्रुत उपकारो राज्ञो धर्मलक्षणस् तन्निग्रहात् प्रतीयते, निग्राह्यस्य च स्तेनस्य । तथा च "राजभिर् धृतदण्डा" इति वक्ष्यति । जानपदसंरक्षणाच् च धर्मसंबन्धः सिद्धः । यतः एवम् आत्मापरानुग्रहभूयस्त्वा[त् रक्षा] या न प्रमाद्यः पाप[निग्रहसाधु]संरक्षणार्थो राजेति । अथ त्व् एवासाम्येन प्रजासु वर्तमानं मोहात् कश्चित् क्षिपेत् । ततस् तेन ॥ ८.३१० ॥

> **क्षन्तव्यं प्रभुना नित्यं क्षिपतां कार्यिणां नृणाम् ।**  
> **बालवृद्धा[तुराणां च कुर्वता हितम् आत्मनः ॥ ८.३११ ॥**

अर्थवाद]म् आह, उपदिष्टार्थानुष्ठानप्ररोचनार्थम् ॥ ८.३११ ॥

> **यः क्षिप्तो मर्षयत्य् आर्तैस् तेन स्वर्गे महीयते ।**  
> **यस् त्व् ऐश्वर्यान् न क्षमते नरकं तेन गच्छति ॥ ८.३१२॥**

एवम् इयं क्ष्[अमानुष्ठानस्तुतिः । चि]त्तसंक्षोभहेऊपनिपाते ऽपि राज्ञा क्षमोभयलोकोपार्जनसाधनं प्रयत्नतो भावनीया । वाक्यस्वाभाव्याच् चेयम् उभयथात्र श्लोके क्षमानुष्ठानस्तुति[ः] । राजसंबन्धाच् च स्तेनप्रायश्चित्तस्येदम् एतत्प्रकरण एवोच्यते ॥ ८.३१२ ॥

> **राजा स्तेनेन गन्तव्यो मुक्तकेशेन धीमता ।**  
> **आचक्षाणेन तत् स्तेयम् एवंकर्मास्मि शाधि माम् ॥ ८.३१३ ॥**

पातकं यस्य सुवर्णादेर् अभिसंबन्धेनायं स्तेन उच्यते, न द्रव्यमात्रस्य, प्रायश्चित्तमहत्त्वोपदेशात् । तथा च प्रायश्चित्तप्रकरणे विशेषयिष्यति "सुवर्णस्तेयकृत्" इत्य् एवमादि । अन्ये तु द्रव्यमात्रापहारकं स्तेनं मन्यन्ते । अत्र तत्प्रत्यवमर्शात्मकस्य श्रद्दधानतया राजाभिगमनं स्वयं **धीमता** "विविधेन वधेन च" शुद्धिहेतुर् इदं प्रायश्चित्तशास्त्रसामर्थ्याद् इत्य् एवं जानतानेन । अन्ये तु "धावता" इति पठन्त्य् आदरार्थम् । न चेयान् एव स्तेनस्य राजोपगमनं धर्मः, किं तर्हि, अयं चान्यह् ॥ ८.३१३ ॥

> **स्कन्धेनादाय मुसलं लकुटं वापि खादिरम् ।**  
> **शक्तिं वोभयतस् तीक्ष्णाम् आयसं दण्डम् एव वा ॥ ८.३१४ ॥**

एकार्थविषयो विकल्पो मुसलादीनां ब्राह्मणवर्जम् । अन्ये तु वर्णक्रमेणैषां मुसलादीनाम् उपदेशं मन्यन्ते । एवं च स स्वयम् उपगतः श्रद्दधानतया क्षत्रियादिर् यथाशास्त्रम् ॥ ८.३१४ ॥

> **शासनाद् [वा विमोक्षाद् वा स्तेनः स्तेयाद् विमुच्यते ।**

**शासनाद्** वा] वधलक्षणाद् अपराधमहत्त्वापेक्षया निर्धनतया **विमोक्षाद्** वा धनदण्डितः सन् । अपराधमहत्त्वे ऽपि ब्राह्मणः स्तेनः स्तेयाद् विमुच्यते । एतस्माद् एव कारणाद् अयं दण्डविकल्पः । तथा च गौतमः अस्मिन्न् एव प्रकरणे "न शारीरो ब्राह्मणदण्डः" इत्य् आह । यस् तु स्वयम् अनुपगतो ब्राह्मणस्तेनो राजपुरुषैर् आनीयते विदितापराधैर् बलात् तस्यापि च न वधः । किं तर्हि "कर्मवियोगविख्यापनविवासनाङ्ककरणानि" । तथापि च सर्वस्य हिरण्यादिस्तेनस्य दण्डविधिर् अयम् उपदिष्टः; यतः स्वयम् उपगतयोर् ब्राह्मणाब्राह्मणयोर् एवं दण्ड्यतैव स्यात् । तथा च सति ।

> **अशासित्वा तु तं राजा स्तेनस्याप्नोति किल्बिषम् ॥ ८.३१५ ॥**

एवं च सत्य् एतद् अनयोः प्रायश्चित्तं शुद्धिहेतुत्वाद् विज्ञेयम् । तथा च राजाभिगमनं स्वयम् अनयोर् अर्थवद् भवतीति । वक्ष्यति हि ऽराजभिः कृतदण्डास् तु" इति । यस् तु राज्ञा बलाद् दण्ड्यते वध्यते वा न तस्य तेन दण्डेन निष्कृतिर् अस्ति । यतः तेन दण्डेन दण्डितेनापि सता प्रायश्चित्तं कर्तव्यम् एव । यश् च स्वयम् एव प्रायश्चित्तम् आरभते न तत्र राज्ञो हस्तप्रक्षेपो ऽस्ति । तथा च वक्ष्यति "प्रायश्चित्तं तु कुर्वानाः" इति । तुष्ट्युत्पत्तिश् च धनस्वामिनो ऽनेन दण्डितेनापि कार्यैव । अकुर्वंश् चैव राजा स्तेननिग्रहम् आत्मापघातं कुर्यात् ॥ ८.३१५ ॥

_यस्माद् आह ।_

> **अन्नादे भ्रूणहा मार्ष्टि पत्यौ भार्यापचारिणी ।**  
> **गुरौ शिष्यश् च याज्यश् च स्तेनो राजनि किल्बिषम् ॥ ८.३१६ ॥**

अन्नम् अत्तीत्य् **अन्नादः** । तस्मिन् **अन्नादे भ्रूणहा किल्बिषं मार्ष्टि** । एवम् इतरे ऽपि योज्याः । अतः स्थितप्रज्ञेन राज्ञा निश्शङ्केन तदनिग्रहदोषम् आत्मनः परिहरता स्तेननिग्रहे यथाशास्त्रं वर्तितव्यम् आत्मपरानुग्रहार्थम् इति । यतः स्वयम् उपगतत्वाच् च कदाचिद् अयं भिन्नदृष्टिर् उपहतप्रतिज्ञानस् तन्निग्रहे न प्रवर्तेत ॥ ८.३१६ ॥

_यत्र अयं यत्न आस्थीयते तद् उपकारसंबन्धापेक्षयैवम् ।_

> **राजभिर् धृतदण्डास् तु कृत्वा पापानि मानवाः।**  
> **निर्मलाः स्वर्गम् आयान्ति सन्तः सुकृतिनो यथा ॥ ८.३१७ ॥**

प्रकरणात् स्तेयपापनिर्हरणविषयम् एव निर्मलवचनं, येन स्तेयनिमित्तम् एवेदं अस्य प्रायश्चित्तम् । अतो युक्तम् इदम् । यत् ते **निर्मलाः स्वर्गम्** आगच्छेयुः, पूर्वोपात्तेन स्वर्गारोहणिकेन कुशलकर्मणा । एवं च सत्य् उभयोर् अप्य् अनया शिष्टक्रियया तत्कालोपकारसंबन्धापेक्षायाम् इदं राजाभिगमनपक्षे प्रशंसावचनं, न निर्बीजम् इति ॥ ८.३१७ ॥

_इदानीम् अन्यत् स्तेयसंबन्धेनेदम् आह ।_

> **यस् तु रज्जुं घटं कूपाद् धरेद् भिद्याच् च यः प्रपाम् ।**  
> **स दण्डं प्राप्नुयान् माषं तच् च तस्मिन् समाहरेत् ॥ ८.३१८ ॥**

माषो मुख्यत्वाद् अविशेषाभिधाने सति हिरण्यस्य स्यात् ॥ ८.३१८ ॥

> **धान्यं दशभ्यः कुम्भेभ्यो हरतो ऽभ्यधिकं वधः ।**  
> **शेषे ऽप्य् एकादशगुणं दाप्यस् तस्य च तद्धनम् ॥ ८.३१९ ॥**

ताडने ऽपि वधः प्रयुज्यते । इह तु यदि ब्राह्मणादिषु प्रस्परे च धान्यापहरणे इदम्; हीनवर्णश् च स्याद् अयम् अपहर्ता, ततो [दोष]महत्त्वात् तस्य न नैर्गुण्याद् विधिर् मारणे द्रष्टव्यः । अन्यत्र तु कल्पना स्वयम् एवोह्या । दशानां चार्वाग् **एकादशगुणो** दण्डो, न **वधः** ॥ ८.३१९ ॥

> **तथा धरिममेयानां शताद् अभ्यधिके वधः ।**  
> **[सुवर्णरजतादीनाम् उत्तमानां च वासआम् ॥ ८.३२० ॥**

धरिम्णा] तुलया यानि मीयन्ते तानि **धर्ममेयानि** सुवर्णादीनि । सुवर्णादिग्रहणं च घृतादिन्वृत्त्यर्थम् । तथा चानन्तरम् एव घृतादीनां तन्मूल्याद् (?) द्विगुणं दमं वक्ष्यति । [एवं च] "सुवर्णरजतादीनाम्" इत्य् एवमादि ग्रहणं सर्वलोहोपसंग्रहार्थम् । ये पुनः धर्मेभ्यः पृथङ्मेयान्य् आचक्षते धान्यादीनि तेषां "धान्यं दशभ्यः कुम्भेभ्यः" इत्य् अनेनेदं पुनरुक्तम् आपद्यते । घृतादीनां च मेयत्वे कल्प्यमाने वक्ष्यमाणैर् घृतादिभिः पौनरुक्त्यम् । यतस् तथा **धरिममेयानाम्** इत्य् अस्य यथोक्त एव विग्रहः । **उत्तमानां च वाससां** नवादीनाम् ॥ ८.३२० ॥

> **पञ्चाशतस् त्व् अभ्यधिके हस्तच्छेदनम् इष्यते ।**  
> **शेषे ऽप्य् एकादशगुणं मूल्याद् दण्डं प्रकल्पयेत् ॥ ८.३२१ ॥**

अधिके पञ्चाशतो हस्तच्छेदः । ऊने ऽप्य् एकादशगुणो दण्डः ॥ ८.३२१ ॥

> **पुरुषाणां (?) कुलीनानां नारीणांच विशेषतः ।**  
> **मुख्यानां चैव रत्नानां हरणे वधम् अर्हति ॥ ८.३२२ ॥**

अत्र ह्रियमाणहर्तृजातिगुणापेक्षया विधिप्रपञ्चः कल्पनीयः॥ ८.३२२ ॥

> **महाप्शूनां हरणे शस्त्राणाम् औषधस्य च ।**  
> **कालम् आसाद्य कार्यं च दण्डं राजा प्रकल्पयेत् ॥ ८.३२३ ॥**

**महापशवो** हस्त्यश्वोष्ट्रादयः, दृष्टोपकारमहत्त्वात् । परिमाणतश् च महापशवो राज्ञस् तत्प्रकृतीनां चैते सामर्थाद् विशेषतो विज्ञेयाः शस्त्रग्रहणसाहचर्याच् च । तानि राजहितगोचन एव महान्ति गुणतः शस्त्राणि प्रायेण भवन्ति । तथा महच् छब्दो ऽत्राधिकारार्थ विज्ञेयः । एवम् **औषधम्** अपि व्याख्येयम् । एतेषां हरणे **कालम् आसाद्य** राजा विग्रहेतरलक्षणं देशविप्लवरूपं वा दुर्भिक्षसुभिक्षाख्यं वा, **कार्यं महापशूनाम्** अपहरणप्रयुजनं विज्ञाय, किं द्यूतादिप्रयोजन एषाम् अपहारः, अथ वैरानुबन्धेन, उत क्षुदवसन्नात्मकुटुम्बस्वतन्त्रस्य तत्स्थित्यर्थं धर्मायैव नासदुपयोगाय । **दण्डं राजा प्रकल्पयेद्** इति प्रकृतम् अनन्तरम् एव धान्यश्लोके वधम् अवधम् एकादशगुणमूल्यं वा दण्डं देशकालकार्यावस्थां विज्ञाय जातिगुणं वापहर्तुः । उक्तं चैतद् दण्डविधिश्लोके "अनुबन्धं परिज्ञाय" इत्य् एवम् आदिः ॥ ८.३२३ ॥

> **गोषु ब्राह्मणसंस्थासु स्थूरिकायाश् च भेदने ।**  
> **पशूनां हरणे चैव सद्यः कार्यो ऽर्धपादिकः ॥ ८.३२४ ॥**

पूर्वश्लोके तु महापशुग्रहणेन यद् गोर् अग्रहणं ततो ऽस्य विशेषार्थ आरम्भः । अथ पुनर् अनुगृहीते ऽतो ऽपूर्वार्थः । गावश् च ब्राह्मणे संस्था यज्ञकर्मशेषा आरम्भसामर्थ्याद् अस्य विज्ञायन्ते । एवं च सति यागशीलाद् ब्राह्मणाद् गाम् अपहरतः तदपहर्तुर् अर्धपादनं **सद्य** ऽनवेक्ष्य कालकार्यादीन् दण्डविकल्पहेतून् पूर्वश्लोकोतान् अस्य स्याद् इति । अन्यथा "महापशूनां हरणे" इत्य् अनेनैव सिद्धत्वाद् "गोषु ब्राह्मणसंस्थासु" इत्य् एतद् अनारम्भसमं प्रसज्येत । कालाद्यनपक्षायां सत्याम् आरब्धव्यम् इदम् । अतो विशेषार्थ एवम् अस्यारम्भो, न पुनरुक्तत्वादियुक्त इति । अथ तु यथा व्याख्यातः पूर्वश्लोकोपेक्ष्य राजतन्त्रविषय एव । अतो ऽस्यापूर्वकल्पनायाम् अयम् अदोष एव । **स्थूरिकायाश् च भेदन** एष एव दण्डः स्याद् आत्मीयाया अपि कृत् एतत् आरम्भसामर्थात् । स्थूरिका वन्ध्या गौर् देशान्तरे ऽभिधीयते । तां च लाङ्गलादिषु वाहयन्तो ऽवश्यं प्रतोदेन भिनन्ति । एवं च सति तद्भेदनं वाहोपलक्षणं तस्या विज्ञेयम् । यः पुनर् एतद् अन्यथा पठति **स्थूरिकायाश् च वाहन** इति, तस्य साक्षाद् अभिधानात् अनुमानगतिर् नास्ति । अन्यस् त्व् आह, पार्ष्ण्याश् चतुरङ्गुलाद् ऊर्ध्वः प्रदेशः **स्थूरिका**, तद्भेदने छेदने वा निदर्शनार्थत्वाद् भेदनग्रहणस्यैष एव दण्डः स्यात् । **पशूनां हरणे** चैव यथोक्तो दण्डः । अयं च्(ह्?)आगोपश्वर्थ आरम्भः । ब्राह्मणपशूनाम् एव यज्ञीयानां छागप्रभृतीनाम् अपहरणे बहूनां च । अन्यस् त्व् आह- अकर्मिणो ब्राह्मणस्य गवाम् एव बह्वीनाम्, अर्थाच् च क्षत्रियवैश्ययोः कर्मशीलयोः । कर्मशेषगवाम् उपसंग्रहणार्थम् इदं पुनः पशुग्रहणम् । ये पुनर् व्याख्यायन्ति "गोषु ब्राह्मणसंस्थासु" यद् दधि क्षीरं वा तदपहरणदण्डः, तत् प्रकरणाभावाद् [असंगतम् ॥ ८.३२४ ॥

> **सूत्रकार्पासकिष्वानां] गोमयस्य गुडस्य च ।**  
> **दध्नः क्षीरस्य तक्रस्य पानीयस्य तृणस्य च ॥ ८.३२५ ॥**  
> **वेणुवैदलभाण्डानां लवणानां तथैव च ।**  
> **मृन्मयानां च हरणे (?) मृदो भस्मन एव च ॥ ८.३२६ ॥**  
> **मत्स्यानां पक्षिणां चैव तैलस्य च घृतस्य च ।**  
> **मांसस्य मधुनश् चैव यच् चान्यत् पशुसंभवम् ॥ ८.३२७ ॥**  
> **अन्येषां चैवमादीनाम् अद्यानामोदनस्य च ।**  
> **पक्वान्नानां च सर्वेषां तन्मूल्याद् द्विगुणो दमः ॥ ८.३२८ ॥**

अथोक्तानां द्रव्याणां मूल्याद् द्विगुणो दमश् चतुर्भिः श्लोकैर् उच्यते । सूत्रादिश्लोकगणे चात्र यद् भस्मनो मृदश् च ग्रहणं तत्सर्वप्रदर्शनार्थं विज्ञयते । तथा च निगमयति "अन्येषां चैवमादीनाम्" इति ॥ ८.३२५–२८ ॥

> **पुष्पेषु हरिते धान्ये गुल्मवल्लीनगेषु च ।**  
> **अल्पेष्व् अपरिपूतेषु दण्डः स्यात् पञ्चकृष्णलः ॥ ८.३२९ ॥**

[हरित इत्य्] अपक्वं च धान्यानां राश्यपेक्षम् ॥ ८.३२९ ॥

> **परिपूतेषु धान्येषु शाकमूलफलेषु च ।**  
> **निरन्वये शतं दण्डः सान्वये ऽर्धशतं दमः ॥ ८.३३० ॥**

**निरन्वये** आरक्षानधिष्ठिते ग्रहणम् अयुक्ततरम् इति शतं दण्ड उच्यते, **सान्वये** तूभयत्र दोषात् साहसत्वाद् वार्धम् उच्यते । अन्यस् त्व् आह- **निरन्वये** निरनुगमे यदि नानुनयति ततो हरणं शतदण्ड्यो भवति । अथानुगमयति ततः पञ्चाशत् ॥ ८.३३० ॥

_अन्ये त्व् आहुः ।_

> **स्यात् साहसं त्व् अन्वयवत् प्रसभं कर्म यत् कृतम् ।**  
> **निरन्वयं भवेत् स्तेयं कृत्वापव्ययते च यत् ॥ ८.३३१ ॥**

यत् सारक्षं **प्रसभम्** अविसङ्कितेन क्रियते तत् साहसम् । **निरन्वयं** तु यद् अनधिष्ठितम् आरक्षे तन् न स्तेयम् । यच् च **सान्वयम्** अपि कृत्वापव्ययते तद् अपि स्तेयम् एव ॥ ८.३३१ ॥

> **यस् त्व् एतान्य् उपकॢप्तानि द्रव्याणि स्तेनयेन् नरः ।**  
> **तं शतं दण्डयेद् राजा यश् चाग्निं चोरयेद् गृहात् ॥ ८.३३२ ॥**

य एतानि सूत्रादीनि यथोक्तान्य् उपकॢप्तानि यथाकथंचिद् अवगुप्तान्य् अपि प्रसभं स्तेनयेत् तं राजा प्रसङ्गनिवृत्त्यर्थम् अल्पे महति वा शतम् अविशेषेण दण्डयेत् । अग्नेश् चादरार्थं पृथग्ग्रहणम् । अपि च सूत्रादौ गणे मूल्याद् द्विगुणो दम उच्यते । न चाग्नेः क्रयविक्रय्[औ, अथः तं शतं दण्ड्]अयेद् राजा यश् चाग्निं चोरयेद् गृहात् । भोगायोपकॢप्तानि- एतानि यथासंभवं भोगाभिमुखेषु यो ऽपहरेत् तस्याद्यो दण्डः, यश् च परिगृहीतो ऽग्निः तम् एव वा दौःशील्याद् उपहरेत् । साधनं वा स्रुक्स्रुवोलूखलमुसलाद्य् अग्न्यर्थत्वाद् अग्निशब्देनोच्यते गुणतः ॥ ८.३३२ ॥

> **येन येन यथाङ्गेन स्तेनो नृषु विचेष्टते ।**  
> **तत् तद् एव हरेद् अस्य प्रत्यादेशाय पार्थिवः ॥ ८.३३३ ॥**

यस्याङ्गस्य हस्तस्य वा पादस्य वा बलम् आश्रित्य स्तेनः स्तेये प्रवर्तते तत् तद् एवास्य छेत्तव्यम् । तद् यथा । ग्रन्थिच्छेदको हस्तबलं हस्ताच्छेदकः पादबलम् । यश् च दण्डितो ऽपि पौनह् पुन्येन वर्तते अपरिगणय्य पूर्वदण्डं तस्यायम् अङ्गच्छेद् उच्यते । तद् उक्तम् "वधदण्डम् अतः परम्" इति । एवं च क्वचिच् छेदनविधानम् अर्थवद् भवति । यथा सति छेदने हस्तच्छेदनम् अस्य ॥ ८.३३३ ॥

> **पिताचार्यः सुहृन् माता भार्या पुत्रः पुरोहितः ।**  
> **नादण्ड्यो नाम राज्ञो ऽस्ति यः स्वधर्मे न तिष्ठति ॥ ८.३३४ ॥**

प्रकरणात् सुवर्णस्तेयदण्डो ऽयम् । यदि त्व् अन्यत्रापि कार्यसामान्यात् कुप्यते ततो ऽयं सर्वव्यतिक्रमेषु प्रकरणानुक्रमेण दण्डः पित्रादीनां विज्ञेयः । गुरुत्वात् परिपालनीयत्वं येनैषाम् अत्यन्तम् । अतो ऽदण्ड्याशङ्कानिवृत्त्यर्थम् एषाम् इदं दण्डवचनम् । अन्ये त्व् अर्थवादम् इमं स्तेयदण्डस्यान्यपुरुषविषयस्य कल्पयन्ति । तद् अयुक्तम्, उत्तरश्लोके राजदण्डविरोधात् ॥ ८.३३४ ॥

_तथा च दर्शयति ।_

> **कार्षापणं भवेद् दण्डो यत्रान्यः प्राकृतो जनः ।**  
> **तत्र राजा भवेद् दण्ड्यः सहस्रम् इति धारणा ॥ ८.३३५ ॥**

राज्ञो ऽपि धर्मव्यतिक्रमम् आसेव्य यथोक्तात् सहस्रगुणो दण्डः वरुणायाप्सु प्रवेश्यो ऽयं ब्राह्मणेभ्यो वा विद्वद्भ्यः उपपाद्यः । अन्यस्यापि च दण्डहिरण्यस्याइताम् एव तद्द्वयीं प्रतिपत्तिं वक्ष्यति । य्क्तं च यन् महादण्डो राज्ञः स्याद् अल्पे ऽप्य् अपराधे येनासौ धर्मज्ञस् तद्व्यवस्थाहेतुश् च सन् धर्मव्यतिक्रमे वर्तते । तथा [सति ऽवि]दुषो ऽतिक्रमे दण्डभूयस्तम्" ज्यायसो ऽप्य् आहुः ॥ ८.३३५ ॥

> **अष्टापाद्यं तु शूद्रस्य स्तेये भवति किल्बिषम् ।**  
> **षोषशैव तु वैश्यस्य द्वात्रिंशत् क्षत्रियस्य तु ॥ ८.३३६ ॥**  
> **ब्राह्मणस्य चतुः षष्टिस् तद्दोषगुणविद् धि सः ।**  
> **द्विगुणा वा चतुः षष्टिस् तद्दोषगुणविद् धि सः ॥ ८.३३७ ॥**

उक्तशेषाणां च द्रव्याणाम् अपहरणे एष दण्डः स्यात् । एतेषाम् एव वा स्तेयाभ्यासे सुवर्ण[स्तेये वा । विदुषो ऽतिर]मे दण्डभूयस्त्वम् । एवं राज्ञो ऽपि स्यात् । तथायं पूर्वशेषत्वाद् अर्थवाद एष, न दण्डविधिः । यदि चास्यार्थवादत्वं भवति ततो वाग्दण्डपारुष्यादिषु [यत् यत्] दण्डालपत्वम् उक्तं तत् समञ्जसं भवति । अथ श्रुतिसामर्थ्याद् यथोपदेशम् अयं दण्डविकल्प इष्यते, यथा प्रकाशरहस्यप्रायश्चित्तेषु ततो ऽस्य विधित्वम् । एवं च सति ब्राह्मणदण्डविकल्पश् च वृद्धस्वाध्याय्यपक्षया (?) वेदितव्यः, यथान्यत्र । स्तेयापवादार्थं त्व् इदम् अधुनोच्यते ॥ ८.३३७ ॥

> **वानस्पत्यं मूलफलं दार्व् अग्न्यर्थं तथैव च ।**  
> **तृणं च गोभ्यो ग्रासार्थम् अस्तेयं मनुर् अब्रवीत् ॥ ८.३३८ ॥**

अग्निग्रहणाच् च लिङ्गात् सर्वम् एतद् यज्ञार्थम् अप्रत्यवायकरम् । तथा च वक्ष्यति- "आहरेत् त्रीणि वा द्वे वा" इति । तस्करप्रतिग्रहादिकर्तुर् ब्राह्मणस्य विजानतश् चोरसमत्वप्रदर्शनार्थम् इदम् आह दण्डार्थम् ॥ ८.३३८ ॥

> **यो ऽदत्तादायिनो हस्ताल् लिप्सेत ब्राह्मणो धनम् ।**  
> **याजनाध्यापनेनापि यथा स्तेनस् तथैव सः ॥ ८.३३९ ॥**

एवं च चोरसमत्वाच् चोरवद् दण्ड्यो ऽसौ । अधुना निमित्ते स्वल्पम् अनुजानाति परादानम् ॥ ८.३३९ ॥

> **द्विजो ऽध्वगः क्षीनवृत्तिर् द्वाविक्षू द्वे च मूलके ।**  
> **आददानः परक्षेत्रान् न दण्डं दातुम् अर्हति ॥ ८.३४० ॥**

एवं च राजदण्डप्रतिषेदार्थो ऽयम् आरम्भो ऽर्थलक्षणे सति स्तेये, न तु चौर्याभ्यनुज्ञा । एतेनादोषः । शाकमत्स्यादिग्रहणं व्याख्यातम् ॥ ८.३४० ॥

> **असन्दितानां सन्दाता सन्दितानां च मोक्षकः ।**  
> **दासाश्वरथहर्ता च प्राप्तः स्याच् चोरकिल्बिषम् ॥ ८.३४१ ॥**

अश्वरथग्रहणं च वाहनसामान्याद् उष्ट्रादिप्रदर्शनार्थम् इदं द्रष्टव्यम् ॥ ८.३४१ ॥

> **अनेन विधिना राजा कुर्वाणः स्तेननिग्रहम् ।**  
> **यशो ऽस्मिन् प्राप्न्युयाऌ लोके प्रेत्य चानुत्तमं सुखम् ॥ ८.३४२ ॥**

उपसंहारार्थः श्लोकः ॥ ८.३४२ ॥

_साहसम् अधुनोच्यते ।_

> **ऐन्द्रं स्थानम् अधिप्रेप्सु यशश् चाक्षयम् अव्ययम् ।**  
> **नोपेक्षेत क्षणम् अपि राजा साहसिकं नरम् ॥ ८.३४३ ॥**

साहसोपन्यासार्थः श्लोकः ॥ ८.३४३ ॥

> **वाग्दुष्टस् तस्करश् चैव दण्डेनैव च हिंसकः ।**  
> **साहसस्य नरः कर्ता विज्ञेयः पापकृत्तमः ॥ ८.३४४ ॥**

_यतश् चैतद् एवम् अतः ।_

> **साहसे वर्तमानं तु यो मर्षयति पार्थिवः ।**  
> **स विनाशं व्रजत्य् आशु विद्वेषं वाधिगच्छति ॥ ८.३४५ ॥**

_एवं च सति ।_

> **न मित्रकारणाद् राजा विपुलाद् वा धनागमात् ।**  
> **समुत्सृजेत् साहसिकान् सर्वभूतभयावहान् ॥ ८.३४६ ॥**

साहसिकनिन्दैषा तन्निग्रहादरार्था विज्ञेया । अन्याय्यशस्त्रग्रहणस्य वर्णस्य शस्त्रग्रहणं साहसम् । तेन यो वर्तते स साहसिकः । एवं च सति तद्दोषप्रतिषेधार्थं निमित्ततः शस्त्रग्रहणं द्विजातेर् इदं तदपवादभूतम् आरभ्यते ॥ ८.३४६ ॥

> **शस्त्रं द्विजातिभिर् ग्राह्यं धर्मो यत्रोपरुध्यते ।**  
> **द्विजातीनां च वर्णानां विप्लवे कालकारिते ॥ ८.३४७ ॥**  
> **आत्मनश् च परित्राणे दक्षिणानां च सङ्गरे ।**  
> **स्त्रीविप्राभ्यवपत्तौ च घ्नन् धर्मेण न दुष्यति ॥ ८.३४८ ॥**

अर्थकारितत्वाच् छस्त्रग्रहणस्य नायं विधिः । किं तर्ह्य् अर्थप्राप्तानुवादो ऽयं दण्डप्रतिषेधार्थः । क्षत्रियस्य प्रजासंरक्षणोपदेशसामर्थ्यात् प्राप्तं शस्त्रग्रहणम् । तदितरद्विजातिविषयो ऽयम् उपदेषः प्रतीयते । शस्त्रं द्विजातिभिर् ग्राह्यम् इति तद्ग्रहस्याधुना निमित्तं दर्शयति । धर्मो यत्र देशे काले वोपरुध्यते वर्णाश्रमिणाम् । इदं च सूत्रस्थानम् । अन्यद् अस्य भाष्यं भवति । द्विजातीनां च वर्णानां विप्लवे वर्णसङ्करादौ व्यवस्थाभङ्गे, कालकारिते राजव्यसनेन केनचित् कदाचिच् च धर्मोपरोधाद् अत्र शस्त्रग्रहणम् अदोषम् । यतोप् ऽस्य न तत्र साहसिकदण्डो युज्यते । किं चात्मनश् च परित्राणे परितः सर्वतस् त्राणे सकुटुम्बद्रविणस्यात्मनः दक्षिणानां चापहारपरित्राण इति वर्तते । दक्षीणाग्रहणं सर्वयाज्ञीयद्रव्योपलक्षणार्थम् । सङ्गरे युद्धे न तु छले । स्त्रीविप्राभ्यवपत्तौ च गृहीतशस्त्रः धर्मोपरोधहेतुम् उपात्तशस्त्रः घ्नन् धर्मेण न कूटयुद्धेन न दुष्यति परत्रेह च शास्त्रोपदेशसामर्थ्यात् । तल्लक्षणत्वाच् च धर्माधर्मयोर् अनतिशङ्क्यम् एतत् । स्त्रीग्रहणं च सर्वानुग्रह्याणां बालवृद्धातुराणां प्रदर्शनार्थं कार्यसामान्याद् वि[धेः], विप्रग्रहणं च सर्वश्रेयसाम् आचार्यादीनाम् इति ॥ ८.८.३४७–४८ ॥

_धर्मोपरोधे गृहीतशस्त्र आततायिनं घ्नन् धर्माण न दुष्यतीति यद् उक्तम् अस्यार्थवादः ।_

> **गुरुं वा बालवृद्धौ वा ब्राह्मणं वा बहु[श्रुतम् ।**  
> **आततायिनम् आयान्तं हन्या]द् एवाचिवारयन् ॥ ८.३४९ ॥**

"आचार्यं च प्रवक्तारं पितरं मातरं गुरुम्" इत्य् एवमादिभिः शास्त्रैर् अत्यन्तापकारिणो ऽप्य् एते गुर्वादयो न वध्याः इत्य् उक्तं यतः इदं पूर्वविध्यर्थव्[आदार्थम् । गु]र्वादयो ऽप्य् आततायिनो ऽनेन निमित्तेन वध्याः स्युर् अत्यन्तावध्याः सन्तः, किं पुनस् तेभ्यो ऽन्य इत्य् अतिशयार्थवादो यथा लोके ॥ ८.३४९ ॥

_तथा चेदम् आह ।_

> **नाततायिवधे दोषो [हन्तुर् भवति] कश्चन ।**  
> **प्रकाशं वाप्रकाशं वा मन्युस् तं मन्यम् ऋच्छति ॥ ८.३५० ॥**

मन्युः क्रोधो वध्यस्य, तं घातकमन्युः क्रोध ऋच्छति निवर्तयति । साहसप्रशंसार्थं चेदं श्लोकद्वयम् । तत्प्रशंसा च राजदण्डनिवृत्त्यर्था । एवं चास्यानेनाततायिवधे राजदण्डाभाववत् प्रत्यवायाभावो ऽपि गम्यते । तथा च व्यासो भीष्मजामदग्न्यरामसंवादे-

> यो हन्यात् समरे क्रुद्धो युद्ध्यन्तम् अपलायिनम् ।   
> ब्रह्महत्या न तस्यास्ति इति दर्मेषु निश्चयः ॥ इति । 

ईषत्प्रत्यवायायान्ये ऽत्रातत्यिनो गुर्वादयो ऽपि वध्या भवन्तीति शिष्टानाम् अप्य् आततायिनां वधम् इच्छन्ति । अपरे हीनाततायिवधं निर्विकल्पं मन्यन्ते, समे तु विकल्प आत्मनः परस्य वा विशिष्टे आत्मत्यागद एवाकुशलारम्भसामर्थाद् इति । तद् एतद् यथासंभवम् उक्तपरिहारं पूर्वश्लोकविवरण एवेति । साहसस्य च प्रतिषेध एवात्र श्रूयते, न तु दण्डविधिः कश्चिद्, यतः अल्पमध्यमोत्तमापराधेषु साहसिकस्य यथाक्रमं प्रथममध्यमोत्तमसाहसदण्डा एव यथापरिभाषिताः स्युः । अथ वा स्तेयसादृश्यात् साहसिके ऽपि तस्यानुक्तो ऽपि सामर्थ्यात् स्तेयदण्डविकल्पः स्याद् इति ॥ ८.३५० ॥

_अधुना द्रमप्राप्तं स्त्रीसंग्रहणम् उच्यते ।_

> **परदाराभिमर्शेषु प्रवृत्तान् नॄन् महीपतिः ।**  
> **उद्वेजनकरैर दण्डैश् चिह्नयित्वा प्रवासयेत् ॥ ८.३५१ ॥**

ये तु बहुशो ऽपि वार्यमाणा नावतिष्ठेरन् तत्र तेषाम् अयं प्रवासनविधि सचिह्नः । तथा चोक्तम् अपराधसमुच्चये- "वाग्दण्डं प्रथमं कुर्यात्" इत्य् एवमादि ॥ ८.३५१ ॥

_यस्मात्_ ।

> **तत्समुत्थितो हि लोकस्य जायते वर्णसंकरः ।**  
> **येन मूलहरो ऽधर्मः सर्वनाशाय कल्पते ॥ ८.३५२ ॥**

परदारिकनिग्रहप्रशंसार्थः श्लोकः ॥ ८.३५२ ॥

> **परस्य पत्न्या पुरुषः संभाषं योजयेद् रहः ।**  
> **पूर्वम् आक्षारितो दोषैः प्राप्नुयात् पूर्वसाहसम् ॥ ८.३५३ ॥**

आक्षारितः आशङ्क्यमानदोषः । संव्यवहारार्थम् अपि न संभाषेत ॥ ८.३५३ ॥

> **यस् त्व् अनाक्षारितः पूर्वम् अभिभाषेत कारणात् ।**  
> **न दोषं प्राप्नुयात् किंचिन् न हि तस्य व्यतिक्रमः ॥ ८.३५४ ॥**

संव्यवहारार्थं प्रकाशसंभाषणम् अनाशङ्क्यमानस्याभ्यनुज्ञाते (?) ॥ ८.३५४ ॥

> **परस्त्रियंयो ऽभिभवेत् तीर्थे ऽरण्ये वने ऽपि वा ।**  
> **नदीनां वापि संभेदे स संग्रहणम् आप्नुयात् ॥ ८.३५५ ॥**

तीर्थादिषु विजनेषु कारणाद् अप्य् अभिभाषमाणः **संग्रहणम् आप्नुयाद्** अनाक्षारितो ऽपि पूर्वम् ॥ ८.३५५ ॥

_किं च ¦_

> **उपकारक्रिया केलिः स्पर्शो भूषणवाससाम् ।**  
> **सह खट्वासनं चैव सर्वं संग्रहणं स्मृतम् ॥ ८.३५६ ॥**

**भूषणवाससाम्** उपदेशात् स्त्रीगतानां पुरुषगतानां च स्पर्शनाद् उभयापराधः । यच् चान्यत् स्निग्धदृष्टिनिपातनाङ्गविकारादि तद् अपि संग्रहणम् एव विज्ञेयम् ॥ ८.३५६ ॥

_इदं चान्यत् ।_

> **स्त्रियं स्पृशेद् अदेशे यः स्पृष्टो वा मर्षयेत् तया ।**  
> **परस्परस्यानुमते सर्वं संग्रहणं स्मृतम् ॥ ८.३५७ ॥**

सर्व एवैते संग्रहणे समावेदितव्याः यथोक्ताः परार्थाः स्त्रियश् चतुर्मात्रैः श्लोकैः, न तु संग्रहणम् एव च । यतो नैषां संग्रहणसमो दण्डः स्यात् । तदुक्तं अपराधं परिज्ञायेति । अथ तु सर्वेष्व् एतेषु संग्रहणदण्डः कल्प्यते, संपूर्णे किं करिष्यति, न विषमसमीकरणं न्याय्यम् ॥ ८.३५७ ॥

> **अब्राह्मणः संग्रहणे प्राणान्तं दण्डम् अर्हति ।**  
> **चतुर्णाम् अपि वर्णानां दारा रक्ष्यतमाः सदा ॥ ८.३५८ ॥**

संयतया अनिच्छन्त्या ब्राह्मण्या सह संग्रहणे **अब्राह्मणः** शूद्रः **प्राणान्तं दण्डम् अर्हति** । क्षत्रियवैश्याभ्यां तु वर्णवत् तदूना दण्डपरिकल्पना । एवं क्षत्रियवैश्ययोः ब्राह्मणीसंग्रहणे ऽनयाइवापेक्षया दण्डः कल्पयितव्यः, वैश्यस्य च क्षत्रियया । इच्छन्तीषु च ब्राह्मणक्षत्रियावैश्यासु असंयतासु च पूर्ववद् दण्डः कल्पनीयः । संभाषणप्रतिषेधप्रतिप्रसवार्थ्[अम् इदम् उच्यते], किंचिद् विशेषेण ॥ ८.३५८ ॥

> **भिक्षुका वन्दिनश् चैव दीक्षिताः कारवस् तथा ।**  
> **संभाषणं गृहे स्त्रीभिः कुर्युर् अप्रतिवारिताः ॥ ८.३५९ ॥**

भिक्षुकादीनाम् असत्य् अपि कारणे संभाषणं गृहेष्व् अभ्यनुज्ञायते । ताभिः सह तीर्थादिषु तु विजनेषु सत्य् अपि कारणे भिक्षुकादयो नाभिभाषेरन्, शङ्कास्थानेषु ॥ ८.३५९ ॥

> **न संभाषां परस्त्रीभिः [प्रतिषिद्धः समाचरेत् ।**  
> **निषिद्धो] भाषमानस् तु सुवर्णं दण्डम् अर्हति ॥ ८.३६० ॥**

परस्त्रिया सह संभाषणं शास्त्रेण प्रतिषिद्धम् । व्यतिक्रमे दण्डम् अर्हति ॥ ८.३६० ॥

> **नैष चारणदारेषु विधिर् नात्मोपजीविषु ।**  
> **सज्जयन्ति हि ते नारीर् निगूढाश् चारयन्ति च ॥ ८.३६१ ॥**

संभाषणानुज्ञानं चैवैतत्, नोपगमनस्य । यतो ऽत्र राजदण्डाभावमात्रम्, न त्व् अत्यन्तम् अदृष्टदोषाभावः । यतः ईषद्दोषस् तूपगन्तुः स्याद् इति । यतः नायं पूर्वप्रतिषेधविषयः । यस्माद् अपरैषा वेशजातिः । एवं च कारणाद् ऋते ऽप्य् आभिः सह संभाषमाणे न संग्रहणं प्राप्नुयात् ॥ ८.३६१ ॥

> **किंचिद् एव तु दाप्यः स्यात् संभाषां ताभिर् आचरन् ।**  
> **प्रेष्यासु चैकभक्तासु रहः प्रव्रजितासु च ॥ ८.३६२ ॥**

**रह** इति चैतद् विशेषणं सर्वशेषम् ॥ ८.३६२ ॥

_स्त्रीप्रसङ्गाच् च कन्यागतम् अपीदम् उच्यते ।_

> **यो ऽकामां दूषयेत् कन्यां स सद्यो वधम् अर्हति ।**  
> **सकामां दूषयन्स् तुल्यो न वधं प्राप्नुयान् नरः ॥ ८। ३६३ ॥**

अत ऊर्ध्वं विधिर् उच्यमानः कन्यागतो वेदितव्यः ॥ ८.३६३ ॥

> **कन्यां भजन्तीम् उत्कृष्टं न किंचिद् अपि दापयेत् ।**  
> **जघन्यं सेवमानां तु संयतां वासयेद् गृहे ॥ ८.३६४ ॥**

ऋज्वर्थः ॥ ८.३६४ ॥

> **उत्तमां सेवमानस् तु जघन्यो वधम् अर्हति ।**  
> **शुल्कं दद्यात् सेवमानः समाम् इच्छेत् पिता यदि ॥ ८.३६५ ॥**

अविशेषाभिधानात् सकामाम् अकामां चोत्तमां सेवमानस्य जघन्यस्य वध एव । **समां** तु सकामां सेवमानस्य शुल्कदानं तत्समो वा दण्डः । एतच्छ्लोकनिबन्धनश् च पूर्वः संग्रहणप्रकरणे श्लोकः "अब्राह्मणः संग्रहणे प्राणान्तं दण्डम् अर्हति" इति ॥ ८.३६५ ॥

> **अभिषह्य तु यः कन्यां कुर्याद् दर्पेण मानवः ।**  
> **तस्याशु कल्प्ये अङ्गुल्याऊ दण्डं चार्हति षट्शतम् ॥ ८.३६६ ॥**

अकामां सेवमानस्याङ्गुलिच्छेदेनं दण्डं च **षट्शतम्** । अन्येषां तु पाठः- "अविषह्यां तु यः कन्यां कुर्याद् दर्पेण मानवः" इति ॥ ८.३६६ ॥

> **सकामां दूषयाणस् तु नाङ्गुलिच्छेदम् आप्नुयात् ।**  
> **द्विशतं तु दमं दाप्यः प्रसङ्गविनिवृत्तये ॥ ८.३६७ ॥**

असमास्व् (?) एतत् स्यात् कन्यासूत्तमस्य ॥ ८.३६७ ॥

> **कन्यैव कन्यां या कुर्यात् तस्याः स्याद् द्विशतो दमः ।**  
> **शुल्कं च द्विगुणं दद्याच् छिफाश् च प्राप्नुयाद् दश ॥ ८.३६८ ॥**

शुल्कं गोमिथुनं द्विगुणं कन्यापित्रे दद्यात् द्विशतं राजदण्डम् ॥ ८.३६८ ॥

> **[या तु कन्यां प्रकुर्यात् स्त्री सा सद्यो मौण्ड्यं अर्हति ।**  
> **अङ्गुल्योर् एव वा छेदं करेणोद्वहनं तथा ॥ ८.३६९ ॥**

मौण्ड्या]ङ्गुलिच्छेदयोर् विकल्पः ॥ ८.३६९ ॥

> **भर्तारं लङ्घयेद् या तु स्त्री ज्ञातिगुणदर्पिता ।**  
> **तां श्वभिः खादयेद् राजा संस्थाने बहुसंस्थिते ॥ ८.३७० ॥**

ज्ञातिदर्पेण स्त्री गुणवद्भर्तृव्यतिक्रमे श्वभिर् असौ खादयितव्या राज्ञा । अन्यस्यास् तु यः पुंसः परदारेषु सो ऽस्या दण्डः स्यात् । तच् च दर्शयति, "यत् पुंसः परदारेषु" इति प्रायश्चित्तविधौ ॥ ८.३७० ॥

> **पुमांसं दाहयेत् पापं शयने तप्त आयसे ।**  
> **अभ्यादध्युश् च काष्टानि तत्र दह्येत पापकृत् ॥ ८.३७१ ॥**

अनयैव संगृहीतस्यायं विधिः । अन्यस्य तु यथोक्त एव दण्डः स्यात् ॥ ८.३७१ ॥

_तच् च दर्शयति ।_

> **संवत्सराभिशप्तस्य दुष्टस्य द्विगुणो दमः ।**  
> **व्रात्यया सह संवासे चाण्डाल्या तावद् एव तु ॥ ८.३७२ ॥**

यो यस्याम् अभिगृहीतः स चेत् संवत्सरे ऽतीते पुनस् तस्याम् एवाभिगृह्येत् तस्य यथोपदेशाद् द्विगुणो दण्डः कर्तव्यः । यस् तु संवत्सराद् अर्वाक् पुनर् अपि गृह्यते तस्य प्रथममासे द्वादशगुणो दण्डः एवं मासानुमासं भागह्रासेन तावद् दण्डप्रकॢप्तिः । यावत् संवत्सरे ऽतीते द्विगुणो दण्ड इति । एवं संवत्सराद् ऊर्ध्वं भागद्वादशभागह्रासेन मासानुमास एव दण्डः प्रकल्प्यः । यावद् एक एव भागो ऽवशिष्ट इति । एवं प्रत्यागमने यो दण्डः प्रकल्प्यते तस्याप्य् एषैव प्रकॢप्तिर् अनूद्यते । चण्डालीगमने च दण्डं वक्ष्यति "सहस्रं त्व् अन्त्यजस्त्रियम्" इति ॥ ३.३७२ ॥

> **शूद्रो गुप्तम् अगुप्तं वा द्वैजातं वर्णम् आवसन् ।**  
> **अगुप्तैकाङ्गसर्वस्वी गुप्ते सर्वेण हीयते ॥ ८.३७३ ॥**

**एकाङ्गं** च प्रधानम् अत्र यद् अपराधसाधनं तत् प्रगृह्यते । तेनास्य हानिः कर्तव्या । गुप्ते तूभयेन हीयते । सत्य् अपि चाविशेषवचने वर्णानाम् औत्तमाधर्यवद् दण्डो ऽपि तथा स्यात्, यथान्यत्र । विषमसमीकरणं तु दण्डसामान्याद् अन्याय्यं स्यात् ॥ ३.३७३ ॥

> **वैश्यः सर्वस्वदण्ड्यः स्यात् (?) संवत्सरनिरो[धतः] ।**  
> **सहस्रं क्षत्रियो दण्ड्यो मौण्ड्यम् मूत्रेण चार्हति ॥ ८.३७४ ॥**

अनिच्छन्त्यां ब्राह्मण्याम् एवैतयोर् उभयदण्डः सामर्थ्याद् विज्ञेयः ॥ ८.३७४ ॥

> **ब्राह्मणीं यद्य् अगुप्तां तु गच्छेतां वैश्यपार्थिवौ ।**  
> **वैश्यं [पञ्चशतं कुर्यात् क्षत्रियं तु सहस्रिणम्] ॥ ८.३७५ ॥**

क्षत्रियस्य दण्डाधिक्यप्रयोजनम् उक्तम् "विदुषो ऽतिक्रमे दण्डभूयस्त्वम्" इति । अत्रापराधाभ्यासानुबन्धाद् वैतद् अस्य स्यात् ॥ ८.३७५ ॥

> **उभाव् अपि हि ताव् एव ब्राह्मण्या गुप्तया सह ।**  
> **[विप्लुतौ शूद्रवद् द]ण्ड्यौ दग्धव्यौ वा कटाग्निना ॥ ८.३७६ ॥**

अयं तु **कटाग्निना** दाहः शूद्रदण्डस्य वैकल्पिकस् ततो ज्ञेयः ॥ ८.३७६ ॥

> **सहस्रं ब्राह्मणो दण्ड्यो विप्रां गुप्तां बलाद् व्रजन् ।**  
> **शतानि पञ्च दण्ड्यः स्याद् इच्छन्त्या सह सङ्गतः ॥ ८.३७७ ॥**

**बलाद्** इत्य् अविवक्षितम् । यो हि गुप्तां व्रजति बलाद् एवासौ गतो भवति । एवं सकामाम् अकामाम् इत्य् अन्यत्र गुप्तागुप्तव्यपदेशो विवक्षितः । ऋज्व् अन्यत् ॥ ८.३७७ ॥

> **मौण्ड्यम् प्र्णान्तिको दण्डो ब्राह्मणस्य विधीयते ।**  
> **इतरेषां तु वर्णानां दण्डः प्राणान्तिको भवेत् ॥ ८.३७८ ॥**

सर्वत्र प्राणान्तिकेषु ब्राह्मणस्य मौण्ड्यं कर्तव्यम् । मुण्डयित्वा च **समग्रधनो ऽक्षतो** राष्ट्राद् बहिः कर्तव्यः । एवं सर्वाङ्गच्छेदनेषु ब्राह्मणस्य मुण्डनविवासने एव कार्ये । स्मृत्यन्तरे चाविशेषेण स्मर्यते- "न शारीरो ब्राःमणदण्डः" इति ॥ ८.३७८ ॥

_येनातः ।_

> **न जातु ब्राह्मणं हन्यात् सर्वपापेष्व् अवस्थितम् ।**  
> **राष्ट्रात् त्व् एनं बहिष् कुर्यात् समग्रधनम् अक्षतम् ॥ ८.३७९ ॥**

_अस्यार्थवादः_ ।

> **न ब्राह्मणवधाद् भूयान् अधर्मो विद्यते भुवि ।**  
> **तस्माद् अस्य वधंराजा मनसापि न चिन्तयेत् ॥ ८.३८० ॥**

प्रतिषिद्धस्य निन्दार्थवादो निवृत्त्यर्थः ॥ ८.३८० ॥

> **वैश्यश् चेत् क्षत्रियां गुप्तां वैश्यां वा क्षत्रियो व्रजेत् ।**  
> **यो ब्राःमण्याम् अगुप्तायां ताव् उभौ दण्डम् अर्हतः ॥ ८.३८१ ॥**

"वैश्यं पञ्चसतं कुर्यात्" इत्य् एवमाद्य् अगुप्तायां ब्राह्मण्याम् उक्तम् ॥ ८.३८१ ॥

> **सहस्रं ब्राह्मणो दण्डं दाप्यो गुप्ते तु ते व्रजन् ।**  
> **शूद्रायां क्षत्रियविशोः साहस्रो वै भवेद् दमः ॥ ८.३८२ ॥**

अवचनाद् अन्यस्य शूद्रायां गुप्तायाम् अयम् एव दण्डः स्याद् ब्राह्मणस्य ॥ ८.३८२ ॥

> **अगुप्ते वैश्यराजन्ये शूद्रां च ब्राह्मणो व्रजन् ।**  
> **शतानि पञ्च दाप्यः स्यात् सहस्रं त्व् अन्त्यजस्त्रियम् ॥ ८.३८३ ॥**

सर्वान्त्यश् चाण्डालो वर्णापसदः । तस्य स्त्री । अन्त्यजस्त्रीसंगमे ऽयं दण्डः । अविधानाच् च गुप्तागुप्तयोर् अविशेषेणायं दण्डः स्यात् । अथ वाधिकाराद् अगुप्तायाम् एव स्यात् । गुप्तायां तु विशिष्टतरः कार्यः ॥ ८.३८३ ॥

> **यस्य स्तेनः पुरे नास्ति नान्यस्त्रीगो न दुष्टवाक् ।**  
> **न साहसिकदण्डघ्नौ स राजा शक्रलोकभाक् ॥ ८.३८४ ॥**

_यतश् वैतद् एवम् अतः ।_

> **एतेषां निग्रहो राज्ञः पञ्चानां विषये स्वके ।**  
> **साम्राज्यकृत् सजात्येषु लोके चैव यशस्करः ॥ ८.३८५ ॥**

निग्रहस्तुतिः श्लोकद्वयेन । प्रसङ्गाच् चेदम् अपरं साहसप्रकरण एवोच्यते ॥ ८.३८५ ॥

> **ऋत्विजं यस् त्यजेद् याज्यो जाज्यं चर्त्विक् त्यजेद् यदि ।**  
> **शक्तं कर्मण्य् अदुष्टं च तयोर् दण्डः शतं सतम् ॥ ८.३८६ ॥**

ऋज्वर्थः श्लोकः ॥ ८.३८६ ॥

> **न माता न पिता न स्त्री न पुत्रस् त्यागम् अर्हति ।**  
> **त्यजन्न् अपतितान् एतान् राज्ञा दण्ड्यः शतानि षट् ॥ ८.३८७ ॥**

प्रायश्चित्तप्राप्ताव् अकुर्वन्तस् तानि त्याज्या न तु द्वेषादिना ॥ ८.३८७ ॥

> **आश्रमेषु द्विजातीनां कार्ये विवदतां मिथः ।**  
> **न विब्रूयान् नृपो धर्मं चिकीर्षन् हितम् आत्मनः ॥ ८.३८८ ॥**

तपस्विव्ध्यर्थः श्लोकः ॥ ८.३८८ ॥

> **यथार्हम् एतान् अभ्यर्च्य ब्राह्मणैः सह पार्थिवः ।**  
> **सान्त्वेन प्रशमय्यादौ स्वधर्मं प्रतिपादयेत् ॥ ८.३८९ ॥**  
> **प्रतिवेश्यानुवेश्यौ च कल्याणे विंसति (?) द्विजे ।**  
> **अर्हाव् अभोजयन् विप्रो दण्डं अर्हति माषकम् ॥ ८.३९० ॥**

पार्श्ववेश्मानाव् अप्य् अर्थगृहीतौ विज्ञेयौ । अन्यस् तु पाठान्तरे ऽर्थम् आह्**आनुवेश्यस्** तदनुगामी । **प्रतिवेश्यस्** तत्सम्मुखः ॥ ८.३९० ॥

> **श्रोत्रियः श्रोत्रियं साधुं भूतिकृत्येष्व् अभोजयेत् ।**

असमीपगृहम् अप्य् एकग्रामम् ।

> **तद् अन्नं द्विगुणं दाप्यो हैर्ण्यं चैव माषकम् ॥ ८.३९१ ॥**

अर्हब्राह्मणातिक्रमदण्डो ऽयम् । **भूतिकृत्येष्व्** इति वचनाद् आरम्भसामर्थ्याच् च पूर्वस्मात् कल्याणान् महत्तरम् इदं विज्ञायते । एतौ च दण्डाव् अर्हादाने सति स्याताम् ॥ ८.३९१ ॥

> **अन्धो जडः पीठसर्पी सप्तत्या स्थविरश् च यः ।**

सप्तत्याः प्रभृति स्थविरो गृह्यते ।

> **श्रोत्रियेषूपकुर्वंश् च न दाप्यः केनचित् करम् ॥ ८.३९२ ॥**

अब्राह्मणा अपि सन्तः ब्राह्मणा अपि वानर्हन्तः ॥ ८.३९२ ॥

> **श्रोत्रियं व्याधितार्तौ च बालवृद्धाव् अकिंचनम् ।**  
> **महाकुलीनम् आर्यं च राजा संपूजयेत् सदा ॥ ८.३९३ ॥**

**श्रोत्रियः** शास्त्रप्रसिद्ध्या ब्राह्मणो गृह्यते । व्याधितार्तबालवृद्धाकिंचना अश्रोत्रिया अपि सन्तः । **महाउलीनम्**, [सगुणकुलजातम्], **आर्यं च राजा संपूजयेत् सदा** । प्रकरणात् कराग्रहेण ग्रासाच्छादनेन वा स्थित्यर्थेन । कराग्रहणादिकेन तपस्विश्रोत्रियप्रसङ्गाच् चायं व्यवहारमध्ये कारुधर्म उच्यते ॥ ८.३९३ ॥

> **[शाल्मलीफल]के श्लक्ष्णे निज्याद् वासांसि नेजकः ।**  
> **न च वासांसि वासोभिर् निर्हरेन् न च वासयेत् ॥ ८.३९४ ॥**

प्रतीतार्थः श्लोकः ॥ ८.३९४ ॥

> **तन्तुवायो दशपलं दद्याद् एकपलाधिकम् ।**  
> **अतो ऽन्यथा वर्तमानो दाप्यो द्वादशकं दमम् ॥ ८.३९५ ॥**

छिन्नं द्वादशगुणं दाप्यः । एवं सर्वद्रव्याणां लोहादीनां छेदने । साहसप्रकरणे च तत्सादृश्याद् इमौ श्लोकाव् उच्येते ॥ ८.३९५ ॥

> **शुल्कस्थानेषु कुशलाः सर्वपण्यविचक्षणाः ।**  
> **कुर्युर् अर्घं यथापण्यं ततो विंशं नृपो हरेत् ॥ ८.३९६ ॥**

द्रव्यस्यागमनिर्गमे देशकालापेक्षया अर्घनिपातेन विंशभागः शुल्कः ॥ ८.३९६ ॥

> **राज्ञः प्रख्यातभाण्डानि प्रतिषिद्धानि यानि च ।**  
> **तानि निर्हरतो लोभात् सर्वहारं हरेन् नृपः ॥ ८.३९७ ॥**

यद् यत्र प्रचुरं यत्र च दुर्लभं तत् तस्य राज्ञः **प्रख्यातं** भवति । तथोदीच्येष्व् आजानेया अश्वाः, कुंकुमं काश्मीरेषु, प्राच्येष्व् अगरुकर्पूरादि तदन्यत्र न निर्हार्यम् । अनिर्हृतं हि दुर्लभत्वात् । इतरेतरं राज्ञां कार्यप्रतिबन्धाद् उपायनं भवति । यस्य च धर्मार्थोपायनस्य धर्मजनकस्यार्थजनकस्य च क्रयविक्रयप्रतिषेधो राज्ञा कृतो भवति । यथा माक्षिकस्य मधुनः । तच् च न निर्हर्यम् । वणिग्भिर् निर्हरतो नृपः सर्वभागं हरेत् ॥ ८.३९७ ॥

> **शुल्कस्थानं परिहरण्ण् अकाले क्रयविक्रयी ।**  
> **मिथ्यावादी च संख्याने दाप्यो ऽष्टगुणम् अत्ययम् ॥ ८.३९८ ॥**

कः शक्ष्यति काले दिवा शुल्कस्थानं परिहर्तुम् इति स्वभावसिद्धं कालम् अनुवदति । न त्व् एतेन ततो ऽन्यकालो ऽभ्यनुज्ञायते, दिवाकाले परिहरतो न दोष इति । शुल्कम् अष्टगुणं दाप्यम् । तथा यावती संख्या तावतीम् अप्य् अष्टगुणां दापयेत् मिथावचनेन । आगमोपयोगौ द्रव्यस्यानियताव् इतीदम् उच्यते ॥ ८.३९८ ॥

> **आगमं निर्गमं स्थानं तथा वृद्धिक्षयाव् उभौ ।**  
> **विचार्य सर्वपण्यानां कारयेत् क्रयविक्रयौ ॥ ८.३९९ ॥**

आगमादि द्रव्यस्यापेक्ष्य क्रयिविक्रयिणोश् च वृद्धिक्षयौ तयोर् अर्घनिपातेन क्रयविक्रयौ कारयेत् ॥ ८.३९९ ॥

> **पञ्चरात्रे पञ्चरात्रे पक्षे पक्षे तथागते ।**  
> **कुर्वीत चैषां प्रत्यक्षम् अर्घसंस्थापनं नृपः ॥ ८.४०० ॥**

_आगमोपयोगौ द्रव्यस्यानियताव् इत्य् अत इदम् उच्यते ।_

> **तुला मानं प्रतीमानं सर्वं पार्थिवलक्षितम् ।**  
> **षट्सु षट्सु च माएषु पुनर् एतत् परीक्षयेत् ॥ ८.४०१ ॥**

त्रयम् अप्य् एतद् राजमुद्राङ्कितम् अनाधृष्यं भवति । ऋज्व् अन्यत् ॥ ८.४०१ ॥

> **पणं यानं तरे दाप्यं पौरुषो ऽर्धपणं भरः ।**  
> **पादं पशुश् च योषिच् च पादार्धं रक्तकः पुमान् ॥ ८.४०२ ॥**

रिक्तं **यानं** रथादि पणं दद्यात् । पुरुषवाह्यो भारो ऽर्धपणम् । प्रकृतस्य पणस्य **पादं पशुश् च** रिक्तका **योषिच् च** । **पादार्धं रिक्तकः पुमान्** ॥ ८.४०२ ॥

> **भाण्डपूर्णानि यानानि तार्यं दाप्यानि सारतः ।**  
> **रिक्तभाण्डानि यत् किंचित् पुमांसश् चापरिच्छदाः ॥ ८.४०३ ॥**

कर्मद्रव्यानुरूप्येण पूर्णानि यानानि दद्युः । अपरिच्छदा अपि यत् किंचिद् दद्युः । रिक्तकस्यैको ऽर्धपादः ॥ ८.४०३ ॥

> **दीर्घे ऽध्वनि यथाकालं यथादेशं तरो भवेत् ।**  
> **नदीतीरेषु तद् विद्यात् समुद्रे नास्ति लक्षणम् ॥ ८.४०४ ॥**

दीर्घे यातव्ये ऽध्वनि कल्प्यस् तरः क्षयलाभान् अवेक्ष्य । तथा नदीवैपुल्यम् अपेक्ष्य पारगमने । ऋज्व् अन्यत् ॥ ८.४०४ ॥

> **गर्भिणी तु द्विमासादिस् तथा प्रव्रजितो मुनिः ।**  
> **ब्राह्मणा लिङ्गिनश् चैव न दाप्यास् तारिकं तरे ॥ ८.४०५ ॥**

प्रतीतार्थः श्लोकः ॥ ८.४०५ ॥

> **यन् नावि किंचिद् दाशानां विशीर्येतापराधतः ।**  
> **तद् दाशैर् एव दातव्यं समागम्य स्वत्ॐशतः (?) ॥ ८.४०६ ॥**

निगदव्याख्यातः श्लोकः ॥ ८.४०७ ॥

> **एष नौयायिनाम् उक्तो व्यवहारस्य निर्णयः । \
> दाशापराधतस् तोये दैविके नास्ति निग्रहः ॥ ८.४०७ ॥**

न किंचिद् वक्तव्यं स्फुटत्वाच् छ्लोकस्य ॥ ८.४०७ ॥

> **वाणिज्यं कारयेद् वैश्यं कुसीदं कृषिम् एव च ।**  
> **पशूनां रक्षणं चैव दास्यं सूद्रं द्विजन्मनाम् ॥ ८.४०८ ॥**

वैश्यशूद्रौ वाणिज्यादिस्वकर्माकुर्वाणौ बलाद् राज्ञा कारयितव्यौ । अकुर्वाणौ च दण्डदण्ड्यौ स्याताम् । एवमर्थश् च राजधर्मे[षु पु]न[रारम्भः] ॥ ८.४०८ ॥

> **क्षत्रियं चैव वैश्यं च ब्राह्मणो वृत्तिकर्शितौ ।**  
> **बिभृयाद् आनृशंस्येन स्वानि कर्माणि कारयन् ॥ ८.४०९ ॥**

न तु दासकर्मणा वासोभाण्डधावनादिना । येन दासकर्मप्रतिषेधार्थो [कारयन्] इमौ स्वानि कर्माण्य् आनृशंस्येन भरणीयाव् एव ॥ ८.४०९ ॥

> **दास्यं तु दारयन् मोहाद् ब्राह्मणः संस्कृतान् द्विजान् ।**  
> **अनिच्छतः प्रभावत्वाद् राज्ञा दाप्यः शतानि षट् ॥ ८.४१० ॥**

द्विजग्रहणाच् चात्र ब्राह्मणो ऽपि समानत्वा[द् । न] चैते इच्छन्तो ऽनिच्छन्तो वा दास्यं कारयितव्याः । एतावांस् तु विशेषः । अनिच्छतां करणे ऽयं दण्डः । इच्छतां तु करणे कल्पयितव्यः । एवम् अर्थं च राजधर्मेषूक्तम् इदम् इति ॥ ८.४१० ॥

> **शूद्रं तु कारयेद् दास्यं क्रीतम् अक्रीतम् एव वा ।**  
> **दास्यायैव हि सृष्टो ऽसौ ब्राह्मणस्य स्वयंभुवा ॥ ८.४११ ॥**

भक्तदासक्रीतयोर् अयं कर्तव्यतायां विशेषो नास्ति । ब्राह्मणग्रहणं च द्विजातिप्रदर्शनार्थम् ॥ ८.४११ ॥

_एवं च सति —_

> **न स्वामिना निसृष्टो ऽपि शूद्रो दास्याद् विमुच्यते ।**  
> **निसर्गजं हि तत् तस्य कस् तं तस्माद् अपोहति ॥ ८.४१२ ॥**

यथैवाध्यापनादि ब्राह्मणादीनां निसर्गजम् एवं शूद्रस्य [दास्यम्] । यथैतत् तेन कर्तव्यम् इत्य् उक्तम् एव शास्त्रे ॥ ८.४१२ ॥

_तत्प्रसङ्गेन चेमे **दासयोनय** उच्यन्ते ।_

> **ध्वजाहृतो भक्तदासो गृहजः क्रीतदत्त्रिमौ ।**  
> **पैत्रिको दण्डदासश् च सप्तैते दासयोनयः ॥ ८.४१३ ॥**

**ध्वजाहृतो** युद्धनिर्जितः । **भक्तदास** उदरप्रविष्टः । **गृहजो** दासीपुत्रः । **कृईतदत्त्रिमौ** प्रसिद्धौ । **पैत्रिको** दासीपुत्रः पितृपर्यायागतः । दण्डदासस् त्व् अविद्यमानधनो दण्डितः दण्डेनात्मानं प्रवेशयति । एताः सप्त **दासयोनयः** । आसाम् मध्ये अन्यतमयाप्य् उपेतो दासाख्यं लभते । यस् तु विद्यमानविभवः शूद्रः स्वशक्त्या जीवति नासौ परमार्थतो दासो वेदितव्यः । इतरथास्यानर्थक्यम् अस्य दासयोन्यर्थस्य श्लोकस्य स्यात् ॥ ८.४१३ ॥

> **भार्या पुत्रश् च दासश् च त्रय एवाधनाः स्मृताः  ।**  
> **यत् ते समधिगच्छन्ति यस्य ते तस्य तद् धनम् ॥ ८.४१४ ॥**

भार्यापुत्रग्रहणम् अत्र दासदृष्टान्तर्थं तत्समानत्वाद् एतत्प्रकरणे ऽस्वार्थम् । एवं च सति त्रयाणाम् अप्य् एषां निर्धनत्वं न परमार्थतः । किं तर्हि ततनुज्ञातद्र[व्य]व्यवहारार्थं विज्ञेयम् । कस्य पुनर् हेतोः । येन यद् उपार्ज्यते न तत् तस्माद् व्यावर्तयितुं शक्यते । अद्रव्यत्वे चैषां पुत्रादीनां कर्मभिर् असंबन्धः स्यात् । न चैतद् इष्टम्, शास्त्रशिष्टत्वात् तेषां कर्मणः । एवं च सति गौणम् एषां निर्धनत्वं विज्ञेयम् । उत्तरार्थं च ॥ ८.४१४ ॥

_यतश् चैतद् एवम् अतः ।_

> **विस्रब्धं ब्राह्मणः शूद्राद् द्रव्योपादानम् आचरेत् ।**  
> **न हि तस्यास्ति किंचित् स्वं भर्तृहार्यधनो हि सः ॥ ८.४१५ ॥**

दासाधिकाराद् दासः । शूद्रात् तस्मात् तत्स्वामिने । नाब्राह्मणस्य प्रतिग्रहपक्षो द्रष्टव्यो ब्राह्मणस्य स्वदासप्रतिग्रहः । अथ वेतरस्माच् छूद्राद् अदासाल् लघीयान् अयं प्रतिग्रहो विज्ञेयः । न ह्य् अकस्मात् ततः प्रशंसावर्षवचनं युक्तम् । न तु शूद्रस्येत्तंभूतस्यापि द्विजातिभिः साम्यं युक्तं कर्तुम् इति । यत एवमभिप्राय एवायं निर्देशो वेदितव्यः ॥ ८.४१५ ॥

> **वैश्यशूद्रौ प्रयत्नेन स्वानि कर्माणि कारयेत् ।**  
> **तौ हि च्युतौ स्वधर्मेभ्यः क्षोभयेताम् इदं जगत् ॥ ८.४१६ ॥**

"वाणिज्यं कारयेद् विश्यम्" इत्य् अस्य श्लोकस्य प्रकरणात् प्रयत्नतः स्वकर्म कारयितव्या [इति] विशेषेणादाव् उक्तस्यायम् उपसंहारार्थः श्लोकः । अथ वा शूद्रो द्वैजातं कर्म कुर्वन् धर्मसंकराज् जगतो महद् भयं विदधाति । वैश्यो ऽपि कृष्यादिष्व् अवर्तमानो ऽन्नादिक्षयात् । तस्माद् इमौ राज्ञा प्रयत्नतः स्वकर्मकारयितव्यौ विशेषेण । न च तयोर् निर्देशाद् ब्राह्मणक्षत्रिययोर् एतद् अनुपदिष्टं भवति । विशेषार्थश् चारम्भो वैश्यशूद्रयोर् विज्ञेयः ॥ ८.४१६ ॥

> **अहन्य् अहन्य् अवेक्षेत कर्मान्तान् वाहनानि च ।**  
> **आयव्ययौ च नियताव् आकरान् कोशम् एव च ॥ ८.४१७ ॥**

लोकस्थित्यर्थस्य राज्यतन्त्रहेतोश् च पौरजानपदानां व्यवहारजातस्यानुरोधेनेति व्यवहारदर्शन[ं कृत्वा] ॥ ८.४१७ ॥

> **एवं सर्वान् इमान् राजा व्यवहारान् समापयन् ।**  
> **व्यपोह्य किल्बिषं सर्वं प्राप्नोति परमां गतिम् ॥ ८.४१८ ॥**

राज्ञो यथोक्तव्यवहारदर्शनस्य शास्त्रसामर्थ्यात् फलविधिर् अयम् । तदनुष्ठा[न सामा]न्याच् चायं व्यवहारोपसंहारः पूर्वेषां व्यवहारनित्तानाम् अपरिसमाप्तेष्व् अपि व्यवहारास्पदेषु स्त्रीपुंधर्मप्रभृतिषु चतुर्ष्व् अपीति ॥ ८.४१८ ॥

**इति भारुचेः कृताव् अष्टमो ऽध्यायः ।**
## ०९
**नवमो ऽध्यायः **

> **पुरुषस्य स्त्रियाश् चैव धर्म्ये वर्त्मनि तिष्ठतोः ।**  
> **संयोगे विप्रयोगे च धर्मान् वक्ष्यामि शास्वतान् ॥ ९.१ ॥**

धर्म्ये वर्त्मनीत्य् अन्योन्याव्यभिचारलक्षणे तिष्ठतोर् दम्पत्योः संयोगे जीवति पत्यौ संनिहिते वा विप्रयोगे च मृते प्रोषिते वा तयोर् धर्मान् वक्ष्यामि नियोगवृत्तिनियमादीन् । शाश्वतग्रहणं चानयोर् अनुष्ठानस्तुत्यर्थम् । इदं तावत् प्राक् प्रसिद्धम् एव ॥ ९.१ ॥

_यथा_ ।

> **अस्वतन्त्राः स्त्रियः कार्याः पुरुषैः स्वैर् दिवानिशम् ।**  
> **विषये सज्जमानाश् च संस्थाप्या आत्मनो वशे ॥ ९.२ ॥**

<स्पन् स्त्य्ले="तेxत्-देचोरतिओन्-उन्देर्लिने;">नन्व् आसाम्<।स्पन्> अस्वातन्त्र्यं स्त्रीधर्मे निष्ठम् एव पञ्चमे ऽध्याये ।

> <स्पन् स्त्य्ले="तेxत्-देचोरतिओन्-उन्देर्लिने;">सत्यम्<।स्पन्> । स्त्रीधर्मा एव ते । इमे तु वक्ष्यमाणाः स्त्रीपुंसयोः । तथा च सति प्रतिज्ञेयं पुरुषस्य् स्त्रियाश् चैवेति । शास्त्रानुक्रमण्यां चैवम् एवोक्तम् । "साक्षिप्रश्नविधानं च धर्मः स्त्रीपुंसयोस् तथा" इति । पुनश् च व्यवहारानुक्रण्याम् अष्टमे ऽध्याये समस्तयोर् एव निर्देशः । "स्त्रीपुंधर्मो विभागश् च" इति । अथ वोत्तरार्थम् एतत् स्यात् । एवं च सति यद् उक्तम् आसां स्त्रीधर्मेषु पारतन्त्र्यं तत् कुतः स्याद् इत्य् अत इदं तत्संबन्धेनोच्यते ॥ ९.२ ॥  
> **पिता रक्षति कौमारे भर्ता रक्षति यौवने ।**  
> **पुत्रस् तु स्थविरे भावे न स्त्री स्वातन्त्र्यम् अर्हति ॥ ९.३ ॥**

एवं च सति [न] राजनि भर्तर्य् एव वासाम् अस्वातन्त्र्यम्, किं तर्हि यथावयः पित्रादिषु । तत्संरक्षणपरे च वाक्ये न पित्रादयो वयोविभागाश्रयेण हित्रादिस्त्रीणां रक्षितारो नियम्यन्ते । एवं च सति सर्वदा सर्वेषां तद्रक्षणोपदेशो ऽयं सामर्थ्याद् विज्ञेयः । सर्वत्र लड् द्रष्टव्यो विध्यर्थे रक्षेद् इत्य् एवं छान्दसत्वाविशेषात् । स्मृतेर् युक्तं तल्लक्षणम् अत्र । यतश् चैतद् एवम् अतः ॥ ९.३ ॥

> **काले ऽदाता पिता वाच्यो वाच्यश् चानुपयन् पतिः ।**  
> **मृते भर्तरि पुत्रस् तु वाच्यो मातुर् अरक्षिता ॥ ९.४ ॥**

सर्वदा तत्संरक्षणम् अकुर्वन्तः कन्यादानादि च यथासंभवं वाच्या वचनीयाः स्युः । यत एतद्दोषपरिहारार्थम् एभिः ॥ ९.४ ॥

> **सूक्ष्मेभ्यो ऽपि प्रसङ्गेभ्यः स्त्रियो रक्ष्या विशेषतः ।**  
> **द्वयोर् हि कुलयोः शोकम् आवहेयुर् अरक्षिताः ॥ ९.५ ॥**

सूक्ष्मप्रसङ्गाश् चासां व्यभिचारहेतवो लोके प्रसिद्धाः परिव्राजिकादिसंसर्गाख्याः अननुशिष्टा अपि ॥ ९.५ ॥

> **इमं हि सर्ववर्णानां पश्यन्तो धर्मम् उत्तमम् ।**  
> **यतन्ते रक्षितुं भार्यां भर्तारो दुरबला अपि ॥ ९.६ ॥**

किं पुनर् इतरे । तच् च धर्मोत्तमत्वं स्त्रीरक्xअणस्य यथा भवति तथेदम् अधुनोच्यते सर्वर्थम् ॥ ९.६ ॥

> **स्वां प्रसूतिं चरित्रं च कुलम् आत्मानम् एव च ।**  
> **स्वं च धर्मं प्रयत्नेन जायां रक्षन् हि रक्षति ॥ ९.७ ॥**

स्वां प्रसूतिम् अपत्यशुद्धिं जायां रक्षन् हि रक्षति यथा तथैव । चरित्रम् आचारम् । भार्या संरक्षणियेत्य् एवम् । कुलं च पूर्वपुरुषान् । आत्मानं च, प्रेतं सन्तम् असंकीर्णापत्यपिण्डोदकरियया, जीवन्तं चापत्यसंकरपरिहारेण । तथा च स्मृत्यन्तर-

> अभिरूपाः कुले जाता विद्याशीलसमन्विताः ।  
> सत्पुत्रशिष्यास् त्रायन्ते मातरं पितरं गुरुम् ॥

स्वधर्मं श्रौतं येनासंकीर्णापत्यस्याधानादिभिर् अधिकारः भवति गौणं वा तद् इति वक्ष्यामः । नामधेयं च स्त्रियाः संरक्षणार्थवादी कुर्वन्न् इदम् आह ॥ ९.७ ॥

> **पतिर् भार्यां संप्रविश्य गर्भो भूत्वेह जायते ।**  
> **जायायास् तद् धि जायात्वं यद् अस्यां जायते पुनः ॥ ९.८ ॥**

वेदस्मृतिशास्त्रन्यायविरोधश् चायम् अर्थवादो भार्यासंरक्षणार्थः । तथा च प्रकरणम् । दृष्टश् चायं लोकप्रवादस् तत्संरक्षणार्थः । अपरो ऽर्थवाद उच्यते ॥ ९.८ ॥

> **यादृशं भजते हि स्त्री सुतं सूते तथाविधम् ।**  
> **तस्मात् प्रजाविशुद्ध्यर्थं स्त्रियं सूते तथाविधम् ॥ ९.९ ॥**

तत्संरक्षणाच् चापत्यशुद्ध्या सर्वकर्माधिकारो ऽत्यन्तोत्कर्षप्रयोजनो यस्मात् । अतश् चायम् उक्तो मुहुर् मुहुर् आदरेण तत्संरक्षणे ॥ ९.९ ॥

> **[न कश्चिद् योषितः शक्तः प्र]सह्य परिरक्षितुम् ।**  
> **एतैर् उपाययोगैस् तु शक्याः स्युःपरिरक्षितुम् ॥ ९.१० ॥**

पूर्वापरविरोधः शास्त्रे न न्याय्यो भिन्नप्रकरणे ऽपि, किं पुनर् एकप्रकरणे । यत एव[ं न कश्चिद्] योषितः शक्तः प्रसह्य परिरक्षितुम् इतीदं वक्ष्यमाणोपय(?)स्तुत्यर्थम् । एवं च पूर्वं स्त्रीसंरक्षणोपदेशो न विरुध्यते ॥ ९.१० ॥

_के पुनस् तद्रक्षणोपायाः । यतस् तान् दर्शयति ।_

> **अर्थसंरहणे चैनां व्यये चैव नियोजयेत् ।**  
> **सौचे (?) धर्मे ऽन्नपक्त्यां च पारिणह्यस्य चेक्षणे ॥ ९.११ ॥**

पारीणह्यम् आसनशयनोपधानास्त्रणादि "पत्नी हि पारीणह्यस्येशे" इति श्रुतेः ॥ ९.११ ॥

> **अरक्षिता गृहे रुद्धाः पुरुषैर् आप्तकारिभिः ।**  
> **आत्मानम् आत्मना यास् तु रक्षेयुस् ताः सुरक्षिताः ॥ ९.१२ ॥**

अनन्तरश्लोकोतेन चोपायेनैता **आत्मानम् आत्मना** रक्षन्ति तस्मात् तत्स्तुतिपरम् एवेदम् । न तु गृहोपरोधाप्तपुरुषोपग्रहलक्षणयोस् स्त्रीरकषणहेत्वोर् अयं प्रतिषेधः, सामर्थ्यात् प्रकरणाच् चेति । अथ वा नारीसंदूषणपरिवर्जनस्तुतिपरम् एतत्, **आत्मानम् आत्मना यास् तु रक्षेयुस् ताः सुरक्षिता** इति । यतस् तत्परिवर्जनार्थं तानि दर्शयति ॥ ९.१२ ॥

> **पानम् दुर्जनसंसर्गः पत्या च विरहो ऽटनम् ।**  
> **स्वप्नो ऽन्यगेहवासश् च नारीसंदूषणानि षट् ॥ ९.१३ ॥**

परिवर्जनार्थ एषाम् उपदेशस् तत्पुरुषाणाम् । यतश् च पानादिव्यभिचारकरणेषु वर्तमानाः ॥ ९.१३ ॥

> **नैता रूपं परीक्षन्ते नासां वयसि संस्थितिः ।**  
> **व्रूपं रूपवन्तं वा पुमान् इत्य् एव भुञ्जते ॥ ९.१४ ॥**

एतास्व् अवस्थासु वर्तमाना विसंज्ञाः सत्यः । यतः पानादीन् वर्जयेयुः ॥ ९.१४ ॥

> **पौंश्चल्याच् चलचित्ताच् च नैःस्नेह्याच् च स्वभावतः ।**  
> **रक्षिता यत्नतो ऽपीह भर्तृष्व् एता विकुर्वते ॥ ९.१५ ॥**

आसु पानाद्यवस्थासु । अतो न पूर्वविश्वासात् पानादिषुपेक्ष्याः (?) ॥ ९.१५ ॥

> **एवं स्वभावं ज्ञात्वासां प्रजापतिनिसर्गजम् ।**  
> **परमं यत्नम् आतिष्ठेत् पुरुषो रक्षणं प्रति ॥ ९.१६ ॥**

व्यभिचारात्मकत्वम् आसां स्वभावतः । अतस् तं विदित्वा नित्यम् एता रक्ष्याः । न विश्वासाद् उपेक्षणीयाः गृहीतविनया इति कृत्वा ॥ ९.१६ ॥

_यतश् च ।_

> **शय्यासनम् अलंकारं कामं क्रोधम् अनार्यताम् ।**  
> **द्रोहभावं कुचर्यां च स्त्रीभ्यो मनुर् अकल्पयत् ॥ ९.१७ ॥**

अतश् च युक्तास् ताः प्रयत्नतो रक्षितुम् एवं स्वभावत्वात् । तत्र तु **शय्या** भावो नाधिकरणं सुप्यते ऽस्याम् इति । एवम् आसनालंकारकामक्रोधाः, माक्ये भावप्रत्ययाभावे ऽपि । **अनार्यता द्रोहभाव** इत्य् अत्र स्वशब्देनैव भाव उपदिष्टः । चरणं चर्या **कुचर्या** उत्सिता चर्या । सर्व एते भावाः । एवम् "स्वभावं ज्ञात्वासाम्" इति प्रकृतत्वाद् अस्य । एवं च सति तन्निन्दावचनं रक्षार्थम् ॥ ९.१७ ॥

_यतश् च ।_

> **नास्ति स्त्रीणां क्रिया मन्त्रैर् इति धर्मे व्यवस्थितम् ।**  
> **निरिन्द्रिया ह्य् अमन्त्राश् च स्त्रियो ऽनृतम् इति स्थितिः ॥ ९.१८ ॥**

"अमन्त्रिका तु कार्येयं स्त्रीणाम् आवृद् अशेषतः" इत्य् उक्तम् यद् तद् इदम् उच्यते- "नास्ति स्त्रीणां क्रिया मन्त्रैः" इति । विवाहसंस्कारश् च मन्त्रतः पुरुषसंबन्धापेक्षया न स्वातन्त्र्येण साधारणो वा । यतो न व्याघातः । अर्थवादार्थं चैतन् निन्दावचनम् । इन्द्रियं प्रज्ञाधैर्यादि । तदभावात् स्त्रियो ऽनिन्द्रिया इत्य् उच्यन्ते, नान्यथा । एवं चाबला इत्य् एवम् एताः प्रसिद्धाः । यतो निरिन्द्रिया अमन्त्राश् च स्त्रियः अतस् तासां स्ववीर्यस्याभावात् स्वयम् आत्मसंरक्षणे सामर्थ्यं नास्ति । अमन्त्रत्वाच् च पुरुषवन् मन्त्रवता संस्कारेण शुद्धिर् नास्ति । अमन्त्रत्वाच् च पुरुषवन् मन्त्रवता संस्कारेण शुद्धिर् नास्ति । आत्मसंयमने त्व् आसां सुद्धिर् एषितव्या । अतश् चैता निरिन्द्रिया निर्वीर्या निस्संज्ञत्वान् निर्विज्ञानाः सत्यो ऽनृतशब्देन निन्द्यन्ते । व्यभिचारात्मकत्वेन वा प्रकृतेन ॥ ९.१८ ॥

> **तथा च श्रुतयो बह्व्यो गदिता निगमेष्व् अपि ।**  
> **स्वालक्षण्यपरीक्षार्थं तासां च शृणुताकृतिम् ॥ ९.१९ ॥**

**स्वालक्षण्यम्** आसां व्यभिचारः । यतस् तासां व्यभिचार्**आकृतिम्** इमां **शृणुत** ॥ ९.१९ ॥

> **यन् मे माता प्रलुलुभे विचरन्त्य् अप्[अतिव्रता ।**  
> **तन् मे रेतः पिता वृ]ङ्क्ताम् इत्य् अस्यैतन् निदर्शनम् ॥ ९.२० ॥**

कस्मिंश्चित् किल कर्मणि यजमान इदम् आह- यद्य् अपि मे माता परपुरुषलोभा व्यभिचारिणी भवेत् तथापि तद् रेतः पितैव मे वृङ्क्ता[म् इति । अस्य]इतन् निदर्शनम्- वेदे ऽपि च स्वभावव्यभिचारित्वं स्त्रीणां दृश्यते । ततस् तत्संरक्षणार्थम् अयं वैदिको निगम उदाहृतः ॥ ९.२० ॥

_अन्यच् चाह ।_

> **ध्यायत्य् अनिष्टं यत् किंचित् पाणि[ग्राहस्य चेतसा ।**  
> **तस्यैष व्यभिचारस्य] निह्नवः सम्यग् उच्यते ॥ ९.२१ ॥**

एवं च मनोव्यभिचारे एतद् विज्ञेयम् । "यादृग्गुणेन भर्त्रा स्त्री संयुज्येत यथाविध्", तादृग्व्यभिचारस्य निह्नवः प्रमार्जनं प्रायश्चित्तम् अस्य मन्त्र[द्वारेण] । न केवलं मनोव्यभिचारप्रदर्शकम् एतत्, किं तर्हि कर्मव्यभिचारप्रायश्चित्तम् एव विज्ञेयम् ॥ ९.२१ ॥

> **यादृग्गुणेन भर्त्रा स्त्री संयुज्येत यथाविधि ।**  
> **तादृēग्गुणा सा भवति समुद्रेणेव निम्नगा ॥ ९.२२ ॥**

आत्मसंयमनेनाप्य् एताः शक्या रक्षितुं मनुष्येणेत्य् उपायान्तरनिर्देशः । न केवलम् असंयततयात्मानम् एवोपहन्ति मनुष्याः, किं तर्हि स्त्रिया अप्य् उपघात एवंवृत्तो वर्तत इत्य् अस्यार्थस्य निदर्शनम् ॥ ९.२२ ॥

> **अक्षमाला वसिष्ठेन संयुक्ताधमयोनिजा ।**  
> **शारङ्गी मन्दपालेन जगमाभ्यर्हणीयताम् ॥ ९.२३ ॥**

_यस्माच् च ।_

> **एताश् चान्याश् च लोक ऽस्मिन्न् अपकृष्टप्रसूतयः ।**  
> **उत्कर्षं योषितः प्राप्ताः स्वैः स्वैर् भर्तृगुणैः शुभैः ॥ ९.२४ ॥**

अतश् चात्मसंयमे यत्नः कर्तव्यः, स्त्रीरक्षणार्थतः तस्येति ॥ ९.२४ ॥

> **एषोदिता लोकयात्रा नित्यं स्त्रीपुंसयोः शुभा।**  
> **प्रेतेह च सुखोदर्कान् प्रजाधर्मान् निबोधत ॥ ९.२५ ॥**

कस्य प्रजा, किं क्षेत्रिणो, बीजिन, उभयोर् वेति ॥ ९.२५ ॥

> **प्रजनार्थं महाभागाः पूजार्हा गृहदीप्तयः ।**  
> **स्त्रियः श्रियश् च गेहेषु न विशेषो ऽस्ति कश्चन ॥ ९.२६ ॥**

एषो ऽस्याभिप्रायः- सर्वदोषावस्कन्नानाम् अपि हि स्त्रीणां प्रजननायोगान् महाप्रयोजनत्वे सत्य् अयुक्तस् तासां परित्यागः प्रायश्चित्तप्रत्याहरणीयत्वात् । तथा च वक्ष्यति संयतां वासयेद् गृहे, "यत् पुंसः परदारेषु तच् चैनं चारयेद् व्रतम्" इति वचनात् । न चाकस्मात् स्तुतिः प्रवर्तत इति कृत्वावश्यम् एतद् अभ्युपगन्तव्यम् ॥ ९.२६ ॥

_यतश् च ।_

> **उत्पादनम् अपत्यस्य जातस्य परिपालनम् ।**  
> **प्रत्यहं लोकयात्रायाः प्रत्यक्षं स्त्रीनिबन्धनम् ॥ ९.२७ ॥**

अयम् अपरः स्त्रीप्रशंसार्थः श्लोकः पूर्वोक्तप्रयोजनार्थ एव विज्ञेयः ॥ ९.२७ ॥

_किं चान्यत्, येन ।_

> **अपत्यं धर्मकार्याणि शुश्रूषा रतिर् उत्तमा ।**  
> **दाराधीनस् तथा स्वर्गः पितॄणाम् आत्मनस् च हि ॥ ९.२८ ॥**

अतश् च यथोक्त एवार्थो विज्ञेयः ॥ ९.२८ ॥

_एवं च सति ।_

> **पतिं या नातिचरति मनोवाग्देहसंयता ।**  
> **सा भर्तृलोकान् आप्नोति सद्भिः साध्वीति चोच्यते ॥ ९.२९ ॥**  
> **व्यभिचारात् तु भर्तुः स्त्री लोके प्राप्नोति निन्द्यताम् ।**  
> **सृगालयोनिं चाप्नोति पापरोगैश् च पीड्यते ॥ ९.३० ॥**

यस्मात् तस्माद् आभिः भर्तृपारतन्त्र्यं न मोक्तव्यम् ॥ ९.२९–३० ॥

> **पुत्रं प्रत्य् उदितं सद्भिः पूर्वजैश् च महर्षिभिः ।**  
> **विश्वजन्यम् इमं पुण्यम् उपन्यासं निबोधत ॥ ९.३१ ॥**

यथा विश्वजन्य् ऽसौ तथेदम् उच्यते ॥ ९.३१ ॥

> **भर्तुः पुत्रं विजानन्ति श्रुतिद्वैधं तु कर्तरि ।**  
> **आहुर् उत्पादकं केचिद् अपरे क्षेत्रिणं विदुः ॥ ९.३२ ॥**

अपरेषां पक्ष उभयोः ॥ ९.३२ ॥

_अस्या विप्रतिपत्तेः कारणम् आह ।_

> **क्षेत्रभूता स्मृता नारी बीजभूतः स्मृतः पुमान् ।**  
> **क्षेत्रबीजसमायोगात् संभवः सर्वदेहिनाम् ॥ ९.३३ ॥**

अत एतस्मात् कारणाद् युक्तेयं विप्रतिपत्तिः ॥ ९.३३ ॥

_अस्यां च विप्रतिपत्तौ स्थितं पक्षं दर्शयति ।_

> **विशिष्टं तु क्वचिद् बीजं**

कैश्चित् परिगृहीतम् ।

> **स्त्रीयोनिस् त्व् एव कुत्रचित् ।**

अपरेषां पक्षः ।

> **उभयं तु समं यत्र सा प्रसूतिर् विशिष्यते ॥ ९.३४ ॥**

इत्य् अयं स्थितः पक्ष आचार्यस्य विज्ञेयः ॥ ९.३४ ॥

_अत्र पूर्वः पक्षः प्रदर्श्यते ।_

> **बीजस्य चैव योन्याश् च बीजम् उत्कृष्टम् उच्यते ।**

यस्मात्,

> **सर्वभूतप्रसूतिर् हि बीजलक्षणलक्षिता ॥ ९.३५ ॥**

तथा सति,

> **यादृशं तूप्यते बीजं क्षेत्रे कालोपपादिते ।**  
> **तादृग् रोहति तत् तस्मिन् बीजं स्वैर् व्यञ्जितं गुणैः ॥ ९.३६ ॥**

अतश् च बीजानां तत्प्राधान्यम् ॥ ९.३६ ॥

_येन च,_

> **इयं भूमिर् हि भूतानां शाश्वती योनिर् उच्यते ।**  
> **न च योनिगुणान् कांश्चिद् बीजं पुष्यति पुष्टिषु ॥ ९.३७ ॥**

अतश् च तद्धर्माननुवृत्तेर् बीजस्य क्षेत्रम् अप्रधानम् ॥ ९.३७ ॥

यतश् च ।

> **भूमाव् अप्य् एककेदारे कालोप्तानि कृषीवलैः ।**  
> **नानरूपाणि जायन्ते बीजानीह स्वभवतः ॥ ९.३८ ॥**

बीजानुविधानेन भूमिजात्यननुविधानेन च ॥ ९.३८ ॥

_तथा च दर्शयति ।_

> **व्रीहयः शालयो मुद्गास् तिला माषास् तथा यवाः ।**  
> **[यथाबीजं प्ररोहन्ति लशुनानीक्षव]स् तथा ॥ ९.३९ ॥**

एवं च सति प्रत्यक्षतः ।

> **अन्यद् उप्तं जातम् अन्यद् इत्य् एतन् नोपपद्यते ।**  
> **उप्यते यद् धि यद् बीजं तत् तद् एव प्ररोहति ॥ ९.४० ॥**

एतावद्बीजप्राधान्यपक्षः । अधुना [क्षेत्रप्राधान्यपक्षः प्रदर्श्य]ते ॥ ९.४० ॥

> **तत् प्राज्ञेन विनीतेन ज्ञानविज्ञानवेदिना ।**  
> **आयुष्कामेन वप्तव्यं न जातु परयोषिति ॥ ९.४१ ॥**

क्षेत्रप्राधान्यात्, मा भूत् परक्षेत्रे बीजापहारः । [अनादिपरंपरासिद्धं च यतः परक्षेत्रजातं न] बीजिनो ऽपत्यम् ॥ ९.४१ ॥

_एवं च ।_

> **अत्र गाथां यमोद्गीतां कीर्तयन्ति पुराविदः ।**  
> **यथा बीजं न वप्तव्यं पुंसा परपरिग्रहे ॥ ९.४२ ॥**  
> **नश्यतीषुर् यथा विद्धः खे विद्धम् अनुविद्ध्य[तः ।**  
> **तथा नश्यति वै क्षिप्रं बीजं पर]परिग्रहे ॥ ९.४३ ॥**

परिग्रहे सत्य् अन्यस्य । पश्चाद् अस्वामित्वात् फलाभावं दर्शयति ॥ ९.४३ ॥

> **पृथोर् अपीमां पृथिवीं भार्यां पूर्वविदो विदुः ।**  
> **स्थाणुच्छेदस्य केदारम् आहुः शल्यवतो मृगम् ॥ ९.४४ ॥**

अतश् च पूर्वपरिगृहीतुः क्षेत्रिणः क्षेत्रम् । यस्य तत् क्षेत्रं तस्य च क्षेत्रफलं विज्ञेयम्, न बीजिनः । तथा चागमः ॥ ९.४४ ॥

> **एतावान् एव पुरुषो यज्जायात्मा प्रजेति ह ।**  
> **विप्राः प्राहुस् तथा चैतद् यो भर्ता सा स्मृताङ्गना ॥ ९.४५ ॥**

यतश् चैतद् एवम् ।

> **न निष्क्रयविसर्गाभ्यां भर्तुर् भार्या विमुच्यते ।**  
> **एतद् धर्मं विजानीमः प्राक् प्रजापतिनिर्मितम् ॥ ९.४६ ॥**

एतद् दर्शयत्य् अनेन न परस्त्री केनचित् क्रयेण प्रतिग्रहेण वात्मीया धर्मतः शक्या कर्तुम् । यतो ऽस्य बीजनाशः परस्यावश्यंभावी क्षेत्रप्राधान्यात् । तथा च लोके ॥ ९.४६ ॥

> **सकृद् अंशो निपतति सकृत् कन्या प्रदीयते ।**  
> **सकृद् आह ददानीति त्रीण्य् एतानि सतां सकृत् ॥ ९.४७ ॥**

कन्यातो अन्यद् अपि देयद्रव्यं दाता प्रतिग्रहीत्रे । एवं च सति **त्रीण्य् एतानि सतां सकृत्** । अतश् च स पुनर्दानासंभवस् तस्याः । तथा च न बीजप्राधान्यं परपरिग्रीतायाम् । कथम् ॥ ९.४७ ॥

> **यथा गोऽश्वोष्ट्रदासीषु त्व् अजाविमहिषीषु च ।**  
> **नोत्पादकः प्रजाभागी तथैवान्याङ्गनास्व् अपि ॥ ९.४८ ॥**

एवम्,

> **ते ऽक्षेत्रिणो बीजवन्तः परक्षेत्रप्रवापिणः ।**  
> **ते वै सस्यस्य जातस्य न लभन्ते फलं क्वचित् ॥ ९.४९ ॥**  
> **यद् अन्यगोषु वृषभो वत्सानां जनयेच् छतम् ।**  
> **गोमिनाम् एव ते सर्वे मोघं वृषभचेष्टितम् ॥ ९.५० ॥**  
> **यथा चाक्षेत्रिणो बीजं परक्षेत्रप्रवापिणः ।**  
> **करोति क्षेत्रिणाम् अर्थं न बीजी लबते फलम् ॥ ९.५१ ॥**

प्रकृतस्यार्थस्य सर्व एते दृष्टान्तश्लोकाः प्ररूपणाय । एवं योनिबलीयस्त्वात् परक्षेत्रजाता न बीजिनो भवन्तीति ॥ ९.४९–५१ ॥

> **फलं त्व अनभिसंधाय क्षेत्रिणां बीजिनां तथा ।**  
> **प्रत्यक्षं क्षेत्रिणाम् अर्थो बीजा योनिर् बलीयसी ॥ ९.५२ ॥**

एवं च सति **फलं त्व् अनभिसंधायेति** वचनात् ।

> **क्रियाभ्युपगमात् त्व् एव बीजार्थं यत् प्रकीर्यते ।**  
> **तस्येह भागिनौ दृष्टौ बीजी क्षेत्रिक एव च ॥ ९.५३ ॥**

एवं च संविदा बीजी फलं लभते, नान्यथा । अयं च संविदा करणेन तृतीयः पक्षो विज्ञेयः । यत्र त्व् एवम् उभयोः संविन् नास्ति तत्र ॥ ९.५३ ॥

> **ओघवाताहृतं बीजं यस्य क्षेत्रे प्ररोहति ।**  
> **तज् ज्ञेयं क्षेत्रिकस्यैव न वप्ता लभते फलम् ॥ ९.५४ ॥**

ओघवातग्रहणं च प्रदर्शनार्थं विज्ञेयम् । अतश् च यश् चौर्याद् बलाद् वा पारक्षेत्रवापी न तस्यास्ति भाग इति गम्यते ॥ ९.५४ ॥

> **एष धर्मो गवाश्वस्य दास्युष्ट्राजाविकस्य च ।**  
> **विहङ्गमहिषानां च विज्ञेयः प्रसवं प्रति ॥ ९.५५ ॥**

गर्दभस्याननुक्रान्तस्यापि पशुसामान्याद् अयम् एव धर्मः स्यात् ॥ ९.५५ ॥

> **एतद् वः सारफल्गुत्वं बीजयोन्योः प्रकीर्तितम् ।**  
> **अतः परं प्रवक्ष्यामि योषितां धर्मम् आपदि ॥ ९.५६ ॥**

उपसंहारोपन्यासार्थः श्लोकः ॥ ९.५६ ॥

> **भ्रातुर् ज्येष्ठस्य या भार्या गुरुपत्न्यनुजस्य सा ।**  
> **यवीयसस् तु या भार्या स्नुषा ज्येष्ठस्य सा स्मृता ॥ ९.५७ ॥**

एतस्यां च व्यवस्थायां सत्याम् ।

> **ज्येष्ठो यवीयसो भार्यां यवीयान् वाग्रजस्त्रियम् ।**  
> **पतितौ भवतो गत्वा नियुक्ताव् अप्य् अनापदि ॥ ९.५८ ॥**

आपदुपगमस्तुत्यर्थं श्लोकद्वयम् । **नियुक्ताव् अप्य् अन्पदीति** वचनाद् एवम् आपद्य् अप्य् अनियुक्तौ पतितौ भवतः । एवं च सति ज्येष्ठेन कनिष्ठेन वा नियुक्तेन च गुरुभिर् आपदि चोपगमः प्रतिपादनीयः ॥ ९.५८ ॥

इदानीम् आपद् उच्यते ।

> **देवराद् वा सपिण्डाद् वा स्त्रिया सम्यङ् नियुक्तया।**  
> **प्रजेप्सिताधिगन्तव्या सन्तानस्य परिक्षये ॥ ९.५९ ॥**

एवं च सति ज्येष्ठकनिष्ठाव् उभाव् अपि **देवर**शब्देन [विज्ञेयौ । अत एव तयोर् अविशे]षापेक्षो नियोग इति गम्यते । तथा च वक्ष्यति- "निजो विन्देत देवरः" इति । आपत् सन्तानाभावो ऽनुत्पन्नापत्यतया मृतपु[त्रत्वेन वा । अन्ये तु वर्णय्]अन्ति- "पश्येच् चेज् जीवतो मुखम्" इति वचनात्, जन्मनैव कृतो ऽनेन सन्तत्यर्थ इति । तद् अयुक्तम्, शास्त्रविरोधात् । एवं हि श्रूयते- "तस्मात् पुत्रम् अनुशिष्टं [तल्लोक्यम् आहुस् तस्माद् एनम् अनुशासति]" इति वाजसनेयिनां संप्रतिविधाव् एतद् रहस्यब्राह्मणम् । तथा च स्मृत्यन्तरम्- "सत्पुत्रशिष्यास् त्रायन्ते" इति । एवं च मृतपुत्रस्यापि नियोगः । तथा चाविशेषशास्त्रम् इदं **सन्तानस्य परिक्षय** इति । यथानुत्पन्नपुत्रस्य सन्तानपरिक्षयः एवं विनष्टस्यापीत्य् अयम् उच्यते । यतः कालसामान्याद् उक्त उभयत्रापि नियोगः । एवं च सति "द्वितीयम् एके प्रजनम्" इत्य् एतद् युक्तरूपं भवति । इदानीम् उपगमविधिर् अयम् उच्यते ॥ ९.५९ ॥

> **विधवायां नियुक्तस् तु घृताक्तो वाग्यतो निशि ।**  
> **एकम् उत्पादयेत् पुत्रं न द्वितीयं कथंचन ॥ ९.६० ॥**

**विधवा**ग्रहणस्य दर्शनर्थत्वाद् अविधव्याम् अपि नियोगो न [निषिद्ध इति] विज्ञायते । वक्ष्यति हि "यद्य् अर्थिता तु दारैः स्यात् क्लीबादीनां कथंचन" इति । एवं च पाण्डोर् अविधवानियोगाद् एवापत्योत्पत्तिः स्मर्यते । दिवा च प्रतिषेधान् **निशीत्य्** अयम् अन्धकारोपदेशः, तथा च व्यासोपगमः स्मर्यते ॥ ९.६० ॥

> **द्वितीयम् एके प्रजनं मन्यन्ते स्त्रीषु तद्विदः ।**  
> **अनिर्वृत्तं नियोगार्थं पश्यन्तो धर्मतस् तयोः ॥ ९.६१ ॥**

अनयोः स्मृत्योर् द्वितीयपुत्रजननस्मृतिर् ज्यायसी, सन्तानानुग्रहात् । कारणम् अत्र गृह्यत इति चेद् उभयत्र कारणग्रहणाद् अप्रवृत्तिर् एवं सति स्यात् ॥ ९.६१ ॥

> **विधवायां नियोगार्थे निवृत्ते तु यथाविधि ।**  
> **गुरुवच् च स्नुषावच् च वर्तेयातां परस्परम् ॥ ९.६२ ॥**

एतस्माच् च ज्येष्ठनियोगो विज्ञायते । तथा च परिभाषोक्ता- "ज्येष्ठो यवीयसो भार्याम्" इति । उभयोश् च देवरशब्देन ग्रहणं युक्तम् "देवराद् वा सपिण्डाद् वा" इत्य् अत्र । अस्य प्रतिषेधविधेर् अर्थवादः ॥ ९.६२ ॥

> **नियुक्तौ यौ विधिं हित्वा वर्तेयातां तु कामतः ।**  
> **ताव् उभौ पतितौ स्यातां स्नुषागगुरुतल्पगौ ॥ ९.६३ ॥**

विधवानियोगविधीनां सर्वेषां व्यतिक्रमनिन्दार्थवादो ऽयम् अविशेषाद् विज्ञेयः, न केवलम् अनन्तरश्लोकस्य नियोगार्थनिर्वृत्त्युत्तरकालप्रतिषेधस्य । एष तावद् एव कारणाद् विधवानियोगः । अस्य प्रतिषेधः ॥ ९.६३ ॥

> **नान्यस्मिन् विधवा नारी नियोक्तव्या द्विजातिभिः ।**  
> **अन्यस्मिन् हि न्युञ्जाना धर्मं हन्युः सनातनम् ॥ ९.६४ ॥**  
> **नोद्वाहिकेषु मन्त्रेषु नियोगः कीर्त्यते क्वचित् ।**

लिङ्गतो वचनतो वा,

> **न विवाहविधाव् उक्तं विधवावेदनंपुनः ॥ ९.६५ ॥**

**विवाहविधिः** शास्त्र इत्य् अर्थः ।

> **अयं द्विजाइर् हि विद्वद्भिः पशुधर्मो विगर्हितः ।**  
> **मनुष्याणाम् अपि प्रोक्तो वेने राज्यं प्रशासति ॥ ९.६६ ॥**  
> **स महीम् अखिलां भुञ्जन् राजर्षिप्रवरः पुरा ।**  
> **वर्णानां संकरं चक्रे कामोपहतचेतनः ॥ ९.६७ ॥**  
> **तदा प्रभृति यो मोहात् प्रमीतपतिकां स्त्रियम् ।**  
> **नियोजयत्य् अपत्यार्थे तं विगर्हन्ति साधवः॥ ९.६८ ॥**

इमे नियोगप्रतिषेधार्थाः सपुराकल्पाः पञ्चश्लोकाः । उक्तप्रतिषिद्धत्वाच् च नियोगस्य विकल्पः । अनयोस् तु स्मृत्योः कतरा ज्याससीति । किं नः । एतेन शक्यते त्व् एतद् एवं वक्तुम् । उभयत्राभ्युदयः, येनैकत्रापत्यम्, अन्यत्र संयमः । उभयं च विशेषतः संस्कृतम्, यतो नियोगो ऽप्य् अभ्युदयाय । न हि मृतस्य जीवतो वा पत्युर् नियोक्तुः [वा] काचिद् इन्द्रियप्रीतिर् अस्ति, नापि पित्रादीनाम् । विधानसामर्थाच् च पित्रादीनाम् अपि योग्याभ्युदयायेति गम्यते । प्रतिषेधोपदेशसामर्थाच् चानियोगे ऽप्य् अनत्ययः । विधवानियोगसाम्याच् च तत्प्रकरण एवायं कन्यानियोगः शिष्यते ॥ ९.६४–६८ ॥

> **यस्या म्रियेत कन्याया वाचा सत्ये कृते पतिः ।**  
> **ताम् अनेन विधानेन निजो विन्देत देवरः ॥ ९.६९ ॥**

**विधानं** विधिर् विवाहो यथोक्तः, **विन्देतेति** वचनात् । इतरथा ह्य् अनूढाम् उपगच्छतः कन्यादूषणम् उपपतं स्यात् । निय्मार्थश् चैवम् आरम्भः । एतस्माद् एव च लिङ्गात् प्राग् विवाहात् वाक्प्रदानम् अस्ति, यस्मिन् निर्वृत्ते मृते भर्तरि सान्यस्मै दीयेत ॥ ९.६९ ॥

> **यथाविध्यधिगम्यैनां शुक्लवस्त्रां शुचिव्रताम् ।**  
> **मिथो भजेताप्रसवात् सकृत् सकृद् ऋताव् ऋतौ ॥ ९.७० ॥**

**यथाविध्यधिगम्यैनां** विधिवद् ऊढाम् । **शुक्लवस्त्राम्** इति नियमः । **शुचिव्रतां** मनोवागादिसंयताम् । **मिथो भजेताप्रसवात् सकृत् सकृद् ऋताव् ऋतौ** । कायसामान्याद् विधवानियोगे ऽप्य् एवम् एव स्यात् । पूर्वं च घृता[क्तत्वादि यद् उक्तं] तद् इह सर्वं स्यात्, समानत्वान् नियोगस्य ॥ ९.७० ॥

> **न दत्वा कस्यचित् कन्यां [पुनर् दद्याद् विचक्षणः ।**  
> **दत्वा पुनः] प्रयच्छन् हि प्राप्नोति पुरुषानृतम् ॥ ९.७१ ॥**

"सहस्रं पुरुषानृतम्" इति । दत्वान्यस्य कस्यचिद् दानाशङ्कया प्रतिषेधानुवादो ऽयम् ॥ ९.७१ ॥

> **विधिवत् प्रतिहृत्यापि त्यजेत् कन्यां विगर्हिताम् ।**  
> **व्याधितां वि[प्रदुष्टां वा छद्मना चोपपादिताम् ॥ ९.७२ ॥**

प्रतिगृ]हीतापि सत्य् एव निमित्ते त्याजा (?) नान्यत्र "निष्क्रयविसर्गाभ्याम्" इति वचनात् । अतो ऽस्याः त्यागनिमित्तैर् विना यथाकामं न त्यागो ऽस्ति, यथोच्छिष्टद्रव्याणाम् ॥ ९.७२ ॥

> **यस् तु दोषवतीं कन्या[म् अनाख्यायोपपादयेत् ।**  
> **तस्य तद् वितथं कुर्या]त् कन्यादानं दुरात्मनः ॥ ९.७३ ॥**

छद्मनोपपादिता त्याज्येत्यस्यायम् अनुवादः कारणतस् त्यागे दोशा(?)भावप्रदर्शनार्थम् ॥ ९.७३ ॥

> **विधाय वृत्तिं भार्यायाःप्रवसेत् कार्यवा[न् नरः ।**  
> **अवृत्तिकर्षिता हि स्त्री प्रदुष्येत् स्थितिमत्य् अपि] ॥ ९.७४ ॥**

कार्यार्थं नियमेन ग्रासाच्छादनप्रविधानं कुर्याद् भार्यायाः । अस्य नियमविधेर् अर्थवाद उत्तरः श्लोकार्धः । कार्यवतश् च मनुष्यस्य प्रवासोपदेशाद् विना कार्येण भार्यां मुक्त्वान्यत्र गमनं प्रतिषेधति ॥ ९.७४ ॥

> **विधाय प्रोषिते वृत्तिं जीवेन् नियमम् आस्थिता ।**  
> **प्रोषिते त्व् अविधायैव जीवेच् छिल्पैर् अगर्हितैः ॥ ९.७५ ॥**

एतस्याम् अवस्थायाम् अगर्हितशिल्पजीवनम् अभ्यनुज्ञायते तस्या जालिकादिकरणम् । एतेन विधवाया अजातपुत्राया वृत्त्युपायो व्याख्यातः । **गर्हितं** च वस्त्रनिर्णेजनादि । प्रवासप्रयोजनविशेषेण तदाजीवनापेक्षया कालविकल्पम् इदानीं दर्शयति ॥ ९.७५ ॥

> **प्रोषितो धर्मकार्यार्थं प्रतीक्ष्यो ऽष्टौ नरः समाः ।**  
> **विद्यार्थं षड् यशो ऽर्थं वा कामार्थं त्रींस् तु वत्सरान् ॥ ९.७६ ॥**

अगर्हितेनाजीवेद् इति । अविधायेत्य् अधिकारात् । तस्या एवायं कालनियमः, अगर्हितशिल्पजीवनेन । ऊर्ध्वं तु कालाद् एतस्माद् गर्हितेनापि जीवेच् छिल्पेन । एवं च विरुद्धशिल्पप्रतिप्रसवो ऽयं विज्ञेयः । **धर्मकार्यं** गुरुवचनादि । **कामार्थं** रूपाजीवनानुगमः । न तु व्यभिचारः, **प्रतीक्ष्यो ऽष्टौ नरः समाः** इत्य् एवमादिवचनाद्, येन शास्त्रविरुद्धस् तासां व्यतिक्रमः, अत्यन्तं संयमोपदेशात् । तथा च सति विधवानियोग एव तावत् कथंचिल् लब्धः, कुत एव व्यभिचारः । अन्यस् त्व् आह- अत ऊर्ध्वं व्यभिचारदोषाभावः, प्रतिप्रसवसामर्थ्यात् । न तु नियमेन व्यभिचारोपदेशः । न हि प्रोषिते ऽन्योढायोगो ऽस्ति यतो गुरुनियुक्तापत्यार्थं प्रवर्तते । एवं च सत्य् अत्यन्तम् अजीवन्त्याः प्राणवृत्तिमात्रार्थो रहसिजन्यो वा व्यभिचारमात्रप्रतिप्रसवो ऽयं विज्ञेयः । "या पत्या वा परित्यक्ता" इत्य् एवं परित्यागोपायजन्यपौनर्भवविषयः । तत् त्व् एतद् अत्यन्तशास्त्रविरोधाद् अयुक्तम् । अपरे त्व् इदं मनुष्याणाम् एव प्रवासकालनियमार्थं वर्णयन्ति । अतः परं प्रोषितस्यावस्थाने धर्मार्थम् अपि प्रत्यवायः स्याद् इति । यो ऽयम् अन्यार्थे वाक्ये सामर्थ्यगम्यो ऽर्थः, न तु शब्दार्थतया शक्यः कल्पयितुम् ॥ ९.७६ ॥

> **संवत्सरम् उदीक्षेत द्विषाणां योषितं पतिः ।**  
> **ऊर्ध्वं संवत्सरात् त्व् एनां दायं हृत्वा न संवसेत् ॥ ९.७७ ॥**

न संवसेद् इत्य् उपगमनिवृत्तिः न निर्वासनम् । पातके ऽपि तस्याः [तन् न] युक्तं "निरुन्ध्याद् एकवेश्मनि" इति तत्र प्रायश्चित्तोपदेशात् । अन्यस् तु त्यागम् एवाह । एवं च सति त्यजतो नातिदोषः कारणोपदेशात् । न त्व् अन्यत्र । सर्वश् च स्त्रीत्यागः प्राग् अग्न्याधेयात् विज्ञेयः, नोत्तरत्र, तया सार्धम् अस्य प्रजाकर्मसहत्वोपदेशाद् इति कश्चित् ॥ ९.७७ ॥

> **मत्तं या वा प्रमत्तं वा रोगर्तं वातिवर्तते ।**  
> **सा त्रिमासान् परित्याज्या विभूषणपरिच्छदा ॥ ९.७८ ॥**

अत्रासंभोगस् त्यागः, न हि निर्वासनम् ॥ ९.७८ ॥

> **उन्मत्तं पतितं व्यङ्गम् अबीजं पापरोगिणम् ।**  
> **न त्यागो ऽस्ति द्विषाणाया न च दायापवर्तनम् ॥ ९.७९ ॥**

अत्र निमित्ते ऽत्याग एव तस्याः ॥ ९.७९ ॥

> **मद्यपासत्यवृत्ता च प्रतिकूला च या भवेत् ।**  
> **व्याधिता वाधिवेत्तव्या हिंस्रार्थघ्नी च सर्वदा ॥ ९.८० ॥**

अत्र कश्चिद् आह- सत्य् अपि जात्यर्थाविशेषे "देवानाम् अश्नता हविः" इति लिङ्गात् पुंस एव ब्राह्मणस्य सुरापानप्रतिषेधो नियमन गम्यते, ब्राह्मण्यास् तु क्xअत्रियवैश्यवद् अप्रतिषेधस् तल्लिङ्गाद् विज्ञायते । तथा च तद्वधे क्षत्रियवैश्यवधप्रायश्चित्तम् उपपातकं वक्ष्यति । उपस्पर्शने च शूद्रसाम्यम् । स्त्रीशूद्रोच्छिष्टभक्षणे च । स्मृत्यन्तरे च परिसंख्यातं तासां पातकम् । "ब्रूणहनि हीनवर्णसेवायां च स्त्री पतति" । श्रुतौ च शतकुम्भासुरासंप्रदानं विहितम् । स्त्रीश्राद्धे विशेषः । "प्रति[षि]द्धापि चेद् या तु मद्यम् अभ्युदयेष्व् अपि" इति वचनान् मद्यपानं सर्वस्त्रीणां प्रतिषिद्धम्, न तु विशिष्टसुरायाः । द्विजातिस्त्रीणां क्षत्रियवैश्यवत् । एवं च सति नियमपक्षमात्रायाः स्वयं गुरुवचनेन [वा प्रतिषिद्धाया मद्यपाने ऽध्]इवेदनं तस्या वेदितव्यम् इति । तद् अयुक्तम् । "पतत्य् अर्धं शरीरस्य यस्य भार्या सुरां पिबेत्" इत्यादिस्मृत्यन्तरदर्शनात् । "देवानाम् अश्नता हविः" इत्य् अस्यार्थवादार्थत्वाच् च । ब्राह्म[ण्यापि] सुरापानं न कर्तव्यम् इति । अधिवेदनं नाम तद् उपर्य् अन्या[वि]वाहः । एतेष्व् अपि च निमित्तेषु धर्महानौ; न नियमेनाधिवेदनम्; तत्र हि प्रायश्चित्तैर् अर्ध[पाप]हानिः तासां [शक्यत्वात्] ऋजूकर्तुम् ॥ ९.८० ॥

> **वन्ध्याष्टमे ऽधिवेद्याब्दे दशमे तु मृतप्रजा ।**  
> **एकादशे स्त्रीजननी सद्यस् त्व् अप्रियवादिनी ॥ ९.८१ ॥**

धर्महानौ सत्याम् । एतद् आसाम् अधिवेदननियमतो विज्ञेयम्, येन जातपुत्रस्याधिकारः श्रौतेषु । अप्रियवादिन्यास् त्व् अनित्यम् अधिवेदनम्, जातपुत्रत्वे सति तया सहाधिकृतत्वात् कर्मसु ॥ ९.८१ ॥

> **यारोगिणी स्यात् तु हिता संपन्ना चैव शीलतः ।**  
> **सानुज्ञाप्याधिवेत्तव्या नवमान्या हि कर्हिचित् ॥ ९.८२ ॥**

अस्याश् चावमानप्रतिषेधाद् इतरा न केवलम् अधिवेद्याः, किं तर्हि शिष्ट्यर्थम् परिभाष्याश् च ॥ ९.८२ ॥

> **अधिविन्ना तु या नारी निर्गच्छेद् रुषिता गृहात् ।**  
> **सा सद्यः संनिरोद्धव्या त्याज्या वा कुलसंनिधौ ॥ ९.८३ ॥**

उक्तेषु निमित्तेष्व् अधिविन्नाया निर्गतायाः क्रोधेन, त्यागः श्रुतिकर्माधिकाराविरोधे **कुलसंनिधौ**, असंभोगो वा त्यागः संनिरोधो वा तस्याः । अपरे तु प्रजाकर्मसहत्वनिवृत्त्यर्थम् इदं त्यागवचनं कथयन्ति श्रौतकर्माविरोधेन ॥ ९.८३ ॥

> **प्रतिषिद्धापि चेद् या तु मद्यम् अभ्युदयेष्व् अपि ।**  
> **प्रेक्षासमाजं गच्छेद् वा सा दण्ड्या कृष्णलानि षट् ॥ ९.८४ ॥**

प्रतिषेधो मद्यपानस्य न प्रेक्षासमाजगमने । अथ वा प्रसङ्गनिवृत्त्यर्थम् । एवं च सति दण्डस्याल्पत्वाद् अप्रतिषेधे ऽस्त्य् अनुज्ञालेशो ऽभ्युदयादिना निमित्तेन । तच् च मद्यम् असुरा द्विजातिस्त्रीणां विज्ञेयम् । तथा च सति पूर्वत्राप्य् अधिवेदननिमित्तेन मद्यपान एषैव व्याख्या "मद्यपासत्यवृत्ता च" इत्य् अत्र । इतरवर्णविषयं चैतत्प्रतिषेधरूपं विज्ञेयम् ॥ ९.८४ ॥

> **यदि स्वाश् चापराश् चैव विन्देरन् योषितो द्विजाः ।**  
> **तासां वर्णक्रमेण स्याज् जैष्ठ्यं पूजा च वेश्मनि ॥ ९.८५ ॥**

"इमाः स्युः क्रमशो ऽपराः" इत्य् एतत्क्रमेणैव दारकर्मोक्तम् । इह तूत्सृज्येति क्रमेणाद्यूढानां वर्णक्रमेणैव ज्यैष्ठ्यादि स्यात् । प्रयोजनम् अस्य दायविभागः । पूजा चैतेनैव च सवर्णानाम् अनुक्रमेणैव ज्यैष्ठ्यं विज्ञेयम्, न तु जन्मना ॥ ९.८५ ॥

> **भर्तुः शरीरशुश्रूषां धर्मकार्यं न नैत्यकम् ।**  
> **स्वा स्वैव कुर्यात् सर्वेषां नास्वजातिः कथंचन ॥ ९.८६ ॥**

अग्निशरणोपलेपनादि**धर्मकार्यं** यत् स्त्रिया कर्तव्यं तद् गृह्यते । पुरुषस्यापि धर्मकार्यप्रवृत्तस्यैवोपस्पर्शनदानादिलक्षणा **शरीरशुश्रूषा** धर्मकार्यसाहचर्याद् गृह्यते । न तु पादनिर्णेजनादिस्वरूपा, धर्मकार्येणासरूपत्वात् ॥ ९.८६ ॥

> **यस् तु तत् कारयेन् मोहात् स्वजात्या स्थितयान्यया ।**  
> **यथा ब्राह्मणचण्डालः पूर्वदृष्टस् तथैव सः ॥ ९.८७ ॥**

शुश्रूषानियमार्थवादो ऽयम् । एवं च सति नान्यया कार्यः । यस् तु व्यतिक्रमे वर्तते तस्यायम् निन्दार्थवादः केनचित् सामान्येन ॥ ९.८७ ॥

> **उत्कृष्टायाभिरूपाय वराय सदृशाय वा ।**  
> **अप्राप्ताम् अपि तां तस्मै कन्यां दद्याद् यथाविधि ॥ ९.८८ ॥**

आत्मनो विद्यादिभिर् उत्कृष्टकारणैर् **उत्कृष्टायाभिरूपाय वराय** तदभावे **सदृशाय वा** । ऋज्व् अन्यत् । "उत्तमैर् उत्तमैर् नित्यं संबन्धान् आचरेत्" इत्य् अत्रोक्तम् अप्य् एतत् सदृशदानार्थं पुनर् आरभ्यते । एवं च गुणहीने ददतः प्रत्यवायः । तथा चेदम् अनूद्यते ॥ ९.८८ ॥

> **कामम् आ मरणात् तिष्ठेद् गृहे कन्यर्तुमत्य् अपि ।**  
> **न चैवैनां प्रयच्छेत् तु गुणहीनाय कर्हिचित् ॥ ९.८९ ॥**

अनेन चाप्राप्तकालदानेन परस्याप्राप्तकालस्य कन्याप्रतिग्रहो ऽनुमीयते । येन प्राप्नोत्य् अप्राप्तां न प्रतिग्रहीष्यति । अर्थगृहीतत्वाच् च प्राप्तकालसंयोगस्याप्राप्ते काले दानकीर्तनं नार्थवादिक्रियते ॥ ९.८९ ॥

> **त्रीणि वर्षाण्य् उपासीत कुमार्य् ऋतुमती सती ।**  
> **[ऊर्ध्वं तु काला]द् एतस्माद् विन्देत सदृशं पतिम् ॥ ९.९० ॥**

कन्याया अयम् उपदेशः । सा च द्वादशवर्षर्तुं पश्यतीति स्मर्यते । यत एतस्मात् कालाद् ऊर्ध्वं वर्षत्रयं स्वयंवरात् ग्रहणं तस्याः । ऊर्ध्वं तु ॥ ९.९० ॥

> **अदीयमाना भर्तारम् अधिगच्छेद् यदि स्वयम् ।**  
> **नैनः किंचिद् अवाप्नोति न च यं साधिगच्छति ॥ ९.९१ ॥**

यं वरं स्वयं कन्याधिगच्छति तस्यादोषार्थं कन्याया अदोषवचनम् ॥ ९.९१ ॥

> **अलंकारं नाददीत पित्र्यं कन्या [स्वयंवरा ।**  
> **मातृकं भ्रा]तृदत्तं वा स्तेयं स्याद् यद् इदं हरेत् ॥ ९.९२ ॥**

अन्ये त्व् एवम् इमं श्लोकं पठन्ति- "नाददीत त्व् अलंकारं पित्र्यं कन्यास्वयंवरे, मातृकं भ्रातृदत्तं वा स्तेनः स्याद् यदि तं हरेत्" । एवं चापाठे पुरुषविषयः स्लोको भवति ॥ ९.९२ ॥

> **पित्रे न दद्याच् छुल्कं तु कन्याम् ऋतुमतीं हरन् ।**  
> **स च स्वाम्याद् अतिक्रामेद् ऋतूनां प्रतिरोधनात् ॥ ९.९३ ॥**

स्मृत्यन्तरेष्व् अयं श्लोको न त्व् अत्र समाम्नायते ॥ ९.९३ ॥

> **त्रिंशद्वर्षोद्वहेत् कन्यां हृद्यां द्वादशवर्षिकीम् ।**  
> **त्र्यष्टवर्षो ऽष्टवर्षां वा धर्म सीदति सत्वरः ॥ ९.९४ ॥**

गुरुणानुमत् इयता कालेन यवीयसीम् उद्वहेत् कन्याम् ॥ ९.९४ ॥

> **देवदत्तां पतिर् भार्यां विन्दते नेच्छयात्मनः ।**  
> **तां साध्वीं बिभृयान् नित्यं देवानां प्रियम् आचरेत् ॥ ९.९५ ॥**

स्वप्रयत्नाद् ऋते पित्रोपनीता देवदत्ता भवति, स्वव्यापारपाप्ता वा । उपदेशप्रयोजनं तां साध्वीं द्विषतीम् अपि द्वेष्यां च सतीं बिभृयात् । येनेदृश्या सहधर्मचारिण्या यजमानेन हविः प्रत्तं देवताभिः प्रतिगृह्यते । प्रसवशुद्धा च सा देवपितृमौष्याणाम् अनृण्ये हि निमित्तम् भवति । यतस् ताम् ईदृशीं द्वेष्यतादिभिर् अपि कारणैर् न परित्यजेत् । येन ॥ ९.९५ ॥

> **प्रजनार्थं स्त्रियः सृष्टाः सन्तानार्थं च मानवाः । **  
> **तस्मात् साधारणो धर्मः श्रुतौ पत्न्या सहोदितः ॥ ९.९६ ॥**

एवम् अनयोः प्रजासहत्ववत् कर्मसहत्वं स्मर्यते । येनातस् तां न परित्यजेद् अधिकारानुग्रहाय ॥ ९.९६ ॥

> **कन्यायां दत्तशुल्कायां म्रियेत यदि शुल्कदः ।**  
> **देवराय प्रदातव्या यदि कन्यानुमन्यते ॥ ९.९७ ॥**

केनचिद् विशेषेणास्य पुनर् आरम्भः । एवं च सति "यस्या म्रियेत कन्याया वाचा सत्ये कृते पतिः" इत्य् उक्तं तद् अदत्तशुल्काया विधानं स्यात् । देवरग्रहणाच् च पुनः सपिण्डनिवृत्तिर् गम्यते । युक्ता च तन्निवृत्तिः । सा हि क्रीतत्वात् तद्द्रव्याभिसंबन्धिन्य् एव देवरे ऽभ्यनुज्ञातुं युक्ता, शुल्कपण्यत्वात् तस्याः ॥ ९.९७ ॥

> **आददीत न शूद्रो ऽपि शुल्कं दुहितरं ददन् ।**  
> **शुल्कं हि गृह्णन् कुरुते छन्नं दुहितृविक्रयम् ॥ ९.९८ ॥**

**न शूद्रो ऽपीति** वचनात् शुल्कग्रहणं दोषवद् इत्य् एतद् दर्शयति । न तु शूद्रस्य प्रतिषेधः ॥ ९.९८ ॥

> **एतत् तु न परे चक्रुर् नापरे जातु साधवः ।**  
> **यद् अन्यस्याभ्यनुज्ञाय पुनर् अन्यस्य दीयते ॥ ९.९९ ॥**

अनेन दानम् अन्यत्र नास्ति । प्रकृतापेक्षम् एतत् ॥ ९.९९ ॥

> **नानुशुश्रुम जात्व् एतत् पूर्वेष्व् अपि हि जन्मसु ।**  
> **शुल्कसंज्ञेन मूल्येन छन्नं दुहितृविक्रयम् ॥ ९.१०० ॥**

एवं च सति शुल्कदोषान् नियोगो ऽपि सपिण्डे नास्ति । अतो देवराभावपक्षे नियतः प्रजनविभागः ॥ ९.१०० ॥

> **अन्योन्यस्याव्यभिचारो भवेद् आमरणान्तिकः ।**  
> **एष धर्मः समानेन ज्ञेयः स्त्रीपुंसयोः सुभः ॥ ९.१०१ ॥**

अव्यभिचारो ऽन्योपगमपरित्यागः स्त्रियाः । न तु पुरुषस्य स्त्रीवद् अन्योपगमप्रतिषेधः । "तस्माद् एकस्य बह्व्यो जाया भवन्ति नैकस्या बहवः सह पतयः" इति स्रुतिः । स्त्रियास् तु पुरुषान्तरसंकल्पेनापि व्यभिचार इत्य् उतं च । एवं सति ॥ ९.१०१ ॥

> **तथा नित्यं यतेयातां स्त्रीपुंसौ तु कृतक्रियौ ।**  
> **यथा नातिचरेतां तौ वियुक्ताव् इतरेतरम् ॥ ९.१०२ ॥**

विहितस्य स्त्रीपुंधर्मस्यानेकप्रकारस्यास्मिन् प्रकरणे तदनुष्ठानादरार्थम् इदम् उक्तानुकीर्तनम् ॥ ९.१०२ ॥

> **एष स्त्रीपुंसयोर् उक्तो धर्मो वो रतिसंहितः ।**  
> **आपद्य् अपत्यप्राप्तिश् च दायधर्मं निबोधत ॥ ९.१०३ ॥**

पूर्वयोः प्रकरणयोर् उपसंहारोपन्यासवचनम् इदं श्रोतृसंबोधनार्थम् ॥ ९.१०३ ॥

> **ऊर्ध्वं पितुश् च मातुश् च समेत्य भ्रातरः सह ।**  
> **भजेरन् पैतृकं रिक्थम् अनीशास् ते हि जीवतोः ॥ ९.१०४ ॥**

तदनुज्ञाता जीवद्पितृमातृका अपि धर्मकार्यापेक्षया भजेरन्न् इत्य् एतद् अर्थाद् आपद्यते । तथा च गौतम आह- "जीवति चेच्छति पितरि" इति । मातुर् अपि चोर्ध्वं तदीयद्रव्यविभागः पाक्षिको विज्ञेयो भगिनीभिः सह ॥ ९.१०४ ॥

> **ज्येष्ठ एव तु गृह्णीयात् पित्र्यं धनम् अशेषतः ।**  
> **शेषास् तम् उपजीवेयुर् यथैव पितरं तथा ॥ ९.१०५ ॥**

एष कारणतः पाक्षिको ऽविभागो विज्ञेयः । [यदि तत् कार]णं न स्यात् तदा ज्येष्ठमध्यमकनिष्ठानां विभागम् अनेकप्रकारं वक्ष्यति । ज्येष्ठग्रहणपक्षे चायम् अर्थवादो भवति ॥ ९.१०५ ॥

> **ज्येष्ठेन जतमत्रेण पुत्री भवति मानवः ।**  
> **[पितॄणाम् अनृणश् चैव स तस्मात्] सर्वम् अर्हति ॥ ९.१०६ ॥**

यतश् च,

> **यस्मिन्न् ऋणं संनयति येन चानन्त्यम् अश्नुते ।**  
> **स एव धर्मजः पुत्रः कामजान् इतरान् विदुः ॥ ९.१०७ ॥**

स शिष्टः स्यात् । अविभागपक्षे चेयं ज्येष्ठस्य कनीयस्सु वृत्तिर् उच्यते ॥ ९.१०७ ॥

> **पितेव [पालयेत् पुत्राञ् ज्येष्ठो ब्रातॄन्] यवीयसः ।**  
> **पुत्रवच् चापि वर्तेत ज्येष्ठे भ्रातरि धर्मतः ॥ ९.१०८ ॥**

येनैवंगुणः,

> **ज्येष्ठः कुलं वर्धयति विनासयति (?) वा पुनः ।**

अनेवंगुणः, तस्मात् कारणात् ।

> **ज्येष्ठः पूज्यतमो लोके**

अतश् चासौ,

> **ज्येष्ठः सद्भिर् अगर्हितः ॥ ९.१०९ ॥**

एवं च सति,

> **यो ज्येष्ठो ज्येष्ठवृत्तिः स्यान् मातेव स पितेव च ।**  
> **अज्येष्ठवृत्तिर् यस् तु स्यात् स संपूज्यस् तु बन्धुवत् ॥ ९.११० ॥**

गुरुकार्यनिवृत्त्यर्थम् इदं बन्धुवचनम् । तथा च सति ॥ ९.११० ॥

> **एवं सह ससेयुर् वा पृथग् वा धर्मकाम्यया ।**  
> **पृथग् विवर्धते धर्मस् तस्माद् धर्म्या पृथक्क्रिया ॥ ९.१११ ॥**

अत्र कारणम् इदम् उच्यते । यदि ज्येष्ठो गुणवत्तया धर्माधिकारार्हो भवति, इतरे चानधिकृता असमर्थाश् च धर्मानुष्ठाने, अतो ऽयम् अविभागो द्रष्टव्यः । यदि त्व् अज्येष्ठवृत्तिर् ज्येष्ठः स्यात् गुणवान् अपि सन् गतो (?) ऽसमर्थेष्व् अपि धर्मानुष्ठाने कनीयस्सु अयम् अविभागो न स्यात् । उक्तं हि "यो ज्येष्ठो ज्येष्ठवृत्तिः स्यात्" इति । तथा "ज्येष्ठवृत्तिर् यस् तु स्यात्" इति च । एवं च सति धर्मानुष्ठानसमर्थेष्व् अधिकारार्हेषु कनीयस्सु दण्डापूपिकया प्रतिषिद्ध एवायम् अविभागो द्रष्टव्यः, सत्य् अपि ज्येष्ठस्य गुणवत्त्वे ज्येष्ठवृत्तित्वे च । तथा चोक्तम् "तस्माद् धर्म्या पृथक्क्रिया" इति । न च धर्म्ये विभागे सत्य् अविभागो युक्तः कारणोपदेशात् । तथा च तद् उक्तम् एव । एतेन पितापुत्रविभागो व्याख्यातः । तुल्यहेतुत्वात् । न चायं नास्तीति मन्तव्यः "ऊर्ध्वं पितुर्" विभागोपदेशात् । यस्माद् वक्ष्यति, "न तत्सुतैर् भजेत् सार्धम्" इति । ततो लिङ्गात् पितापुत्रयोर् विभागो विज्ञेयः । यतश् च सर्वेष्व् अधिकारार्हेषु धर्मानुष्ठानसमर्थेषु च धर्म्या पृथक्क्रिया । अत इदम् उच्यते ॥ ९.१११ ॥

> **ज्येष्ठस्य विंश उद्धारः सर्वद्रव्याच् च यद् वरम् ।**  
> **ततो ऽर्धं मध्यमस्य स्यात् तुरीयं तु यवीयसः ॥ ९.११२ ॥**

**ज्येष्ठस्य** विंशतिभागः **सर्वद्रव्येषु च यद् वरम्** । **मध्यमस्य** **ततो ऽर्धं** चत्वारिंशद् भागः । वरद्रव्यानन्तरश् चोद्धारो मध्यमस्य । एवं चतुर्थस् त्व् अशीतिभागो यवीयसः सर्वद्रव्येभ्यश् च हीनः उद्धारः । "द्रव्येभ्यश् च वरं वरम्" इत्य् अस्मिन् पाठे मध्यमकनिष्ठयोस् तदनुरूपैवांशकल्पना विज्ञेया । एवं च मध्यगा उद्धृत्य यद् अन्यच् छिष्यते तस्य समो विभागः कार्यः । त्रयाणां चायं समगुणानां विभागविधिः, त्रयाणाम् उद्धारदर्शनात् । अयम् अपरो विभागः ॥ ९.११२ ॥

> **ज्येष्ठश् चैव कनिष्ठश् च संहरेतां यथोदितम् ।**  
> **ये ऽन्ये ज्येष्ठकनिष्ठाभ्यां तेषां स्यान् मध्यगं धनम् ॥ ९.११३ ॥**

बहुपुत्रस्य ज्येष्ठकनिष्ठयोर् गुणवतोर् यथोक्तम् उद्धृत्य निर्गुणानां बहूनाम् अपि मध्यमानां गुणवतो मध्यमस्य यश् चत्वारिंशद्भाग उक्तो ऽनन्तरश्लोके स बहुभिर् अपि च मध्यमैर् विभजनीयः । समगुणानां तु मध्यमानां सर्वेषाम् एकैकस्य पूर्ववच् च[त्वा]रिंशद् भाग उद्धार्यः ॥ ९.११३ ॥

> **सर्वेषां धनजातानाम् आददीताग्र्यम् अग्रजः ।**  
> **यच् च सातिशयं किंचिद् दशतश् चाप्नुयाद् वरम् ॥ ९.११४ ॥**

धनजाताद् धनजाताद् यच् छ्रेष्ठं यच् चैकम् अपि सातिशयं सर्वस्माच् च धनजाताद् दशभागः । एतज् ज्येष्ठस्योद्धृत्य पूर्ववद् अन्यत् समधा विभजेरन् । यत्रैव च ज्येष्ठो महागुणः इतरे च गुणहीनाः तत्रायं विधिः सामर्थ्याद् विज्ञेयः । तथा चोत्तरश्लोके चैतम् अर्थं स्फुटीकरिष्यत्य् एव । अपरे तु "दशतश् चाप्नुयाद् वरान्" इति द्वितिया(?)बहुवचनं पठन्ति । गा अश्वान् वा तथा चैतद् दश पशव एव स्मृत्यन्तरे विशेषिताः "दशकं पशूनां नैकशफद्विपदानाम्" इति ॥ ९.११४ ॥

> **उद्धारो न दशस्व् अस्ति सं[पन्नानां स्व]कर्मसु ।**  
> **यत् किंचिद् एव देयं तु ज्यायसे मानवर्धनम् ॥ ९.११५ ॥**

पूर्वश्लोके य उद्धारो ज्येष्ठस्योक्तः स निवर्त्यते । **उद्धारो दशस्व्** अपि पशुषु **नास्ति** ज्येष्ठस्य, प्राग् एवान्यत्र यथो[क्तधनजातादिषु । यन्]निमित्तेनायं ज्येष्ठांशापवादस् तं दर्शयति । **संपन्नानां स्वकर्मसु** तद्भ्रातॄणाम् । एवं वैषाम् अध्ययनविज्ञाने कर्मसंपद्वचनाद् अर्थगृहीते । एतद् अपि [ज्ञेयम्] । **यत् किंचिद् एव देयं तु ज्यायसे मानवर्धनं** नोद्धारः पूर्वः । तथा च समगुणेषु भ्रातृष्व् अयं विभागो विज्ञेयः । उद्धारग्रहणपक्षे चेदम् उच्यते ॥ ९.११५ ॥

> **एवं समुद्धृतोद्धारे समान् अंशान् प्रकल्पयेत् ।**  
> **उद्धारे ऽनुद्धृते त्व् एषाम् इयं स्याद् अंशकल्पना ॥ ९.११६ ॥**

एवं यथोक्तन्यायाविरोधेनोद्धृत्य शिष्टस्य समो विभागः ॥ ९.११६ ॥

> **एकाधिकं हरेज् ज्येष्ठः पुत्रओ ऽध्यर्धं ततो ऽनुजः ।**  
> **अंशम् अंशं यवीयांस इति धर्मो व्यवस्थितः ॥ ९.११७ ॥**

गुणाधिके ज्येष्ठे ईषद्प्रकृष्टगुणे च तदनन्तरजे तदवरेषु च ताभ्यां निकृष्टगुणेषु समेषु वायं विभागः सामर्थ्याद् विज्ञायते । "समेत्य भ्रातरः सह" इति वचनात् प्रतिषिद्धं भगिनीभ्यः पित्र्यधनांशदानम् । इष्यते च तासाम् अनूढतया निमित्तेन तत्प्राप्तिः । यत इदं तदपवादार्थम् आरभ्यते ॥ ९.११७ ॥

> **स्वेभ्यो ऽंशेभ्यस् तु कन्याभ्यः प्रदद्युर् भ्रातरः पृथक् ।**  
> **स्वात् स्वाद् अंशाच् चतुर्भागं पतिताः स्युर् अदित्सवः ॥ ९.११८ ॥**

अनूढानां भगिनीनां नियमेन दानम् इदम् उच्यते, सान्तानिकादिदानवत् । "पतिताः स्युर् अदित्सवः" इति वचनात् । एतच् च स्वांशतो न समुदायतः । उद्वाहमात्रप्रयोजनं देयं स्वधर्मानुपरोधेन, न चतुर्भागो यथाश्रुतः । एवं हि बहुभ्रातृकाणाम् अल्पत्वाच् च कन्यानां धनं बहुतरम् आपद्येत, द्व्येकयोश् च भ्रात्रोर् बह्वीनां भगिनीनां दाने निर्धनत्वं प्रसज्येत । न चैतद् इष्टम्, "धर्म्या पृथक्रिया" इति वचनात् । अथ वा "प्रदद्युर् भ्रातरः पृथक्" इत्य् अत्र श्लोकपदे **पृथग्**वचनात् भिन्नमातृका एवैते सोदर्याभ्यो भगिनीभ्यः पूर्ववद् दद्युर् इति ॥ ९.११८ ॥

> **अजाविकं चैकशफं न जातु विषमं भजेत् ।**  
> **अजाविकं तु विषमं ज्येष्ठस्यैव विधीयते ॥ ९.११९ ॥**

अजाविकं तु विभागकाले यदि विअमसंख्यया विभक्तुम् अशक्यं तज् जेष्ठस्यैव स्यात् । न तद् अन्यस्य द्रव्यांशपातेन समतां नयेत्, विरीय वा तन्मूल्यं खण्डयेत् ॥ ९.११९ ॥

> **यवीयाञ् ज्येष्ठभार्यायां पुत्रम् उत्पादयेद् यदि ।**  
> **समस् तत्र विभागः स्याद् इति धर्मो व्यवस्थितः ॥ ९.१२० ॥**

ज्येष्ठांशापवादार्थो ऽयम् आरम्भः । एवं च ज्येष्ठापत्यतया तदंशाधिको भागो न स्यात्, गुणवतो ऽपि कनीयसोत्पन्नत्वात् क्षेत्रजत्वाच् च । नाप्य् अर्धांशः, किं तर्हि "समस् तत्र विभागः स्यात्" । केन, पितृव्येन पितुः कनीयसोत्पादकेनेति । अयं च नियुक्तासुतः क्षेत्रजो विज्ञेयः । अनियुक्तासुतस्य त्व् अनंशार्हत्वम् एव वक्ष्यते । ज्येष्ठपुत्रस्य तु गुणवतः पितुर् इव सोद्धारो धणांश इत्य् एतद् अपि च सामर्थ्याद् गम्यते ॥ ९.१२० ॥

> **उपसर्जनं प्रधानस्य धर्मतो नोपपद्यते ।**  
> **पिता प्रधानः प्रजने तस्माद् धर्मेण तं भजेत् ॥ ९.१२१ ॥**

अयं पूर्वश्लोकार्थवादः । **उपसर्जनम्** अप्रधानं पितुः कनीयान् भ्राता क्षेत्रजस्योत्पादयिता, यस्माद् अतः **प्रधानस्य** ज्येष्ठस्य भ्रातुः समांशम् इत्य् एतद् **धर्मतः** शास्त्रतो **नोपपद्यते** । तथा चोक्तं ज्येष्ठस्यांशदानम् । एवं च सति **पिता प्रधानो** ऽपत्य**प्रजने** । तथा च वक्षत्य् औरसप्राधान्यम्, न चायं क्षेत्रजः पित्रा जातः । **तस्माद् दर्मेण तं भजेत्**- धर्म पूर्वश्लोकशास्त्रम्, "समस् तत्र विभागः स्यात्" इत्य् एतत् । केचिद् "अर्धेन तं भजेत्" इति पठन्ति । तद् अयुक्तम्, पूर्वोक्तव्याघातप्रसङ्गात् । न चात्र विकल्पो युक्तः, अविधित्वाद् अस्य । अविधित्वं च पूर्वश्लोकार्थवादत्वाद् इति । अथ **वोपसर्जनं** क्षेत्रजः **प्रधान**स्यौरसस्य् समांश इति एतद् **धर्मतो नोपपद्यते** । तथा च वक्ष्यति "एक एवौरसः पुत्रः पित्र्यस्य वसुनः प्रभुः" इति । यतश् च **पिता प्रधानः प्रजने** न चायं तेन जातः, तस्माद् अस्य समांशतैव युक्ता । पूर्वशास्त्र [समं] पितृदानं ततः । अथ **वोपसर्जनं** क्षेत्रजः **प्रधानस्य** क्षेत्रिणः समांशम् इत्य् एतद् **धर्मतो नोपपद्यत** इति । अन्यत् समानम् ॥ ९.१२१ ॥

> **पुत्रः कनिष्ठो ज्येष्ठायां कनिष्ठायां च पूर्वजः ।**  
> **[कथं तत्र विभागः स्या]द् इति चेत् संशयो भवेत् ॥ ९.१२२ ॥**

किं मातुर् उद्वाहक्रमेण ज्यैष्ठ्यम् उतापत्यजन्मक्रमेणेत्य् एवं [संशय], अयं निर्णयक्रमो विधीयते ॥ ९.१२२ ॥

> **एकं वृषभम् उद्धारं [संहरेत स पूर्वजः ।**  
> **ततो ऽपरे ऽज्येष्ठवृ]षास् तदूनानां स्वमातृतः ॥ ९.१२३ ॥**

पूर्वस्यां जातः **पूर्वजः** कनीयान् उच्यते न पूर्वजातः । एवं च सत्य् एतद् अत्र समञ्जसं ज्येष्ठग्रहणं भवति । ततो ऽपि **अज्येष्ठ**[**वृषा** एकशः] **तदूनानाम्** । तस्माद् ऊनास् तदूनाः न व्यस्तः, किं तर्हि स्वमातृतः । तथा च सति मातृतो ज्यैष्ठ्यम् अत्र पुत्राणाम्, न जन्मतः॥ ९.१२३ ॥

> **ज्येष्ठस् तु जातो ज्येष्ठायां हरेद् वृषभषोडशम् ।**  
> **ततः स्वमातृतः शेषा भजेरन्न् इति धारणा ॥ ९.१२४ ॥**

ऋज्वर्थः श्लोकः । एतद् एकीयमतम्, मनुस् तु भगवान् आह ॥ ९.१२४ ॥

> **सदृशस्त्रीषु जातानां पुत्राणाम् अविशेषतः ।**  
> **न मातृतो ज्यैष्ठ्यम् अस्ति जन्मतो ज्यैष्ठ्यम् उच्यते ॥ ९.१२५ ॥**

अस्यार्थवादः-

> **जन्मज्येष्ठेन चाह्वानं सुब्रह्मण्यास्व् अपि स्मृतम् ।**  
> **यमयोश् चैकगर्भे ऽपि जन्मतो ज्येष्ठता स्मृता॥ ९.१२६ ॥**

एककालनिषिक्तयोर् अपि सतोः । अत्र कश्चित् "सदृशस्त्री" वचनात् पूर्वविधिम् असदृशस्त्रीविषयं मन्यते । तद् अयुक्तम्, येन विषमसमीकरणम् अन्याय्यम् । "सदृशस्त्री"ग्रहणं चात्र विध्यन्तरसंबन्धेनोच्यमानं न पूर्वविधेर् असदृशस्त्रीविxअयत्वं दर्शयितुं समर्थम् । यतश् च वक्ष्यति, "एतद् विधानं विज्ञेयं विभागस्यैकयोनिषु, बह्वीषु चैकजातानां न्नास्त्रीषु नोबोधत" इति । अतश् चेद् असमञ्जसं पौनरुक्त्याद् आपद्यते ॥ ९.१२६ ॥

> **अपुत्रो ऽनेन विधिना सुतां कुर्वीत पुत्रिकाम् ।**  
> **यद् अपत्यं भवेद् अस्यां तन् मम स्यात् स्वधाकरम् ॥ ९.१२७ ॥**

यथैवौरसाभावे क्षेत्रजाद्यभिधानं दायविभागप्रकरणे ऽंशप्राप्त्यर्थं तथैव पुत्रिकापुत्रविधानं विज्ञेयम् । अपुत्रस्यैवैतत् स्यात् पुत्रिकापुत्रविधानम् । अनया संविदा "यद् अपत्यं भवेद् अस्यां तन् मम स्यात् स्वधाकरम्" पिण्डोदकप्रदम् इत्य् अर्थः । अस्यार्थवादः परकृतिरूप उदाह्रियते ॥ ९.१२७ ॥

> **अनेन तु विधानेन पुरा चक्रे ऽथ पुत्रिकाः ।**  
> **विवृद्ध्यर्थं स्ववंशस्य स्वयं दक्षः प्रजापतिः ॥ ९.१२८ ॥**

प्रजापतिर् हि प्रजाविधिज्ञः । यतः स एवोदाहृतः ॥ ९.१२८ ॥

> **ददौ स दश धर्माय काश्यपाय त्रयोदश ।**  
> **सोमाय राज्ञे सत्कृत्य प्रीतात्मा सप्तविंशतिम् ॥ ९.१२९ ॥**

सत्कारवचनं च सर्वार्थं लिङ्गम् अपरेषां पुत्रिकाकर्मणि ॥ ९.१२९ ॥

> **यथैवात्मा तथा पुत्रः पुत्रेण दुहिता समा ।**  
> **तस्याम् आत्मनि तिष्ठन्त्यां कथम् अन्यो धनं हरेत् ॥ ९.१३० ॥**

पितरि प्रेते सपुत्रा अपुत्रा वा पुत्रिका धनं हरेत् तदीयम् ॥ ९.१३० ॥

> **मातुस् तु यौतकं यत् स्यात् कुमारीभाग एव सः ।**  
> **दौहित्र एव तु हरेद् अपुत्र्स्याखिलं धनम् ॥ ९.१३१ ॥**

अस्येशिन्य् एव सा । पुत्रिकापुत्रस् त्व् अपुत्रे मातामहे प्रमीते ऽखिलं धनं हरेत्, पुत्रिका वा । यदा पुत्रिकायां कृतायां मातामहस्य तु पुत्रो जायते दैवात् कथंचित्, तदा भ्रात्रंशस्यैव पुत्रिकापुत्र ईशत इति । अथ तु पुत्रिका कृता तथापि प्राक् प्रयाणात् प्तुर् न पितू रिक्थभागिनी ॥ ९.१३१ ॥

> **दौहित्रो ह्य् अखिलं रिक्थम् अपुत्रस्य हरेद् यदि ।**  
> **स एव दद्यात् तत्पिण्डं पित्रे मातामहाय च ॥ ९.१३२ ॥**

यस्मिन् पक्षे ऽपुत्रो मातामहः पुत्रिकासुतश् चाखिलद्रव्यहारी, तस्मिन् पक्षे तस्य पिण्डदाननियमः । यदा तु मातामहः सपुत्रः संपद्यते दैवात् पुत्रिकापुत्रे सति, तदा पुत्रिकापुत्रो ऽपि सन् नैव पिण्डं मातामहाय दद्यात् । हरेद् यदि, यस्मिन् पक्ष इत्य् अर्थः । तच् च पिण्डदानं पितृमातामहयोः प्रथमम् । एवम् उत्तरयोर् अपि द्वयोर् द्वयोः पिण्डो देयः । यस्मात् ॥ ९.१३२ ॥

> **पौत्रदौहित्रयोर् लोके न विशेषो ऽस्ति धर्मतः ।**

कारणम् अत्र ब्रवीति, येन-

> **तयोर् हि मातापितरौ संभूतौ तस्य देहतः ॥ ९.१३३ ॥**

पुत्रिकापुत्रस्तुतिः पूर्वविध्यर्था ॥ ९.१३३ ॥

> **पुत्रिकायां कृतायां तु यदि पुत्रो ऽनुजायते ।**  
> **समस् तत्र विभागः स्याज् ज्येष्ठता नास्ति हि स्त्रियाः ॥ ९.१३४ ॥**

एवं च सति पुत्रांशदानम् अज्येष्ठत्वान् नास्ति ॥ ९.१३४ ॥

> **अपुत्रायां मृतायां तु पुत्रिकायां कथंचन ।**  
> **धनं तत्पुत्रिकाभर्ता हरेतैवाविचारयन् ॥ ९.१३५ ॥**

पुत्रिकायाः पितर्य् अपुत्रे उपरते, तद्धने च सर्वस्मिन् पुत्रिकया गृहीते, यद्य् अपुत्र्[आ पुत्रिका म्रियेत तदा तद्धनं] भर्तुः स्यात् । नासौ श्वशुरसपिण्डैर् ज्ञातिभिर् वानुयोज्यः ॥ ९.१३५ ॥

> **अकृता वा कृता वापि यं विन्देत् सदृशात् सुतम् ।**  
> **पौत्री मातामहस् तेन दद्यात् पिण्डं [हरेद् धनम् ॥ ९.१३६ ॥**

धनग्रहणस्य पिण्ड]दाननिमित्तत्वात् नियमतो धनहरणं पिण्डदानं च । अकृतायां तु पुत्रिकायां दौहित्रस्येच्छासंनियोगशिष्यं पिण्डदानं धनहरणं च स्यात् । यद्य् अभ्युप[गम्यते विक]ल्पो नियमो वा भवत् । ततः पुत्रिकाविधिनार्थः स्यात् । तस्मात् कृतायां नियमः, अन्यत्र तु विकल्प इत्य् उक्तम् । यद् आह । ९.१३६ ॥

> **पुत्रेण लोकञ् जयति पौत्रेणानन्त्यम् अश्नुते ।**  
> **अथ पुत्रस्य पौत्रेण ब्रध्नस्याप्नोति विष्टपम् ॥ ९.१३७ ॥**

दौहित्रप्रशंसार्थः श्लोकः । कथम् । पौत्र एवायं दौहित्र इति कृत्वा स्तूयते मृतस्योपकारविशेषसंबन्धेन । कथम् । पुत्रिणो हि प्रमीताः पितृगणापन्नाः पितृवत् पूजार्हाः पुत्रपौत्रप्रपौत्रैर् विधिसामर्थ्याद् उपहृतस्य कव्यस्य प्रतिग्रहमात्रभोगाद् आ चतुर्थात् पुरुषात् संसारम् आपन्नाः तत्रासत इति । शास्त्रसामर्थ्याद् एतद् गम्यते । एवं हि पुत्रादिभिर् लोकादीञ् जयतीत्य् अयं संस्तव उपपद्यते । तथा च नामधेयनिर्वचनम् अत्र दर्शयति ॥ ९.१३७ ॥

> **पुंनाम्नो नरकाद् यस्मात् त्रायते पितरं सुतः ।**  
> **तस्मात् पुत्र इति प्रोक्तः स्वयम् एव स्वयंभुवा ॥ ९.१३८ ॥**

गम्यमानस्य नामधेयगतस्यार्थरूपस्यात्र प्रमाणभावो नामधेयनिर्वचनेन प्रदर्शितः । यतश् चैतद् एवम् अतः कार्यसामान्यात् ॥ ९.१३८ ॥

> **पौत्रदौहित्रयोर् लोके विशेषो नोपपद्यते ।**  
> **दौहित्रो ऽपि ह्य् अमुत्रैनं संतारयति पौत्रवत् ॥ ९.१३९ ॥**

उक्तार्थोपसंहारार्थः श्लोकः ॥ ९.१३९ ॥

> **मातुः प्रथमतः पिण्डं निर्वपेत् पुत्रिकासुतः ।**  
> **द्वितीयं तु पितुस् तस्यास् तृतीयं तु पितुः पितुः ॥ ९.१४० ॥**

"स एव दद्यात् तत्पिण्डं पित्रे मातामहाय च" इत्य् अत्रोक्तम् अपि सत् पुनर् उच्यते । किम् अर्थम् । कथं नाम पुनरुक्तिः । तत्र मातामहप्रक्रमात् पुत्रिकापुत्रदानं मातामहप्रक्रमं युक्तम् । तस्माद् अयम् अपरः कल्पः पुत्रिकापुत्रपिण्डदानस्य **मातुः प्रथमतः पिण्डं निर्वपेत्** इत्य् एवमादि । अन्येषां तु पाठो ऽर्थश् चास्य श्लोकस- "मातुः प्रथमतः पिण्डं निर्वपेत् पुत्रिकासुतः, द्वितीयं तु पितुः स्वस्य" इत्य् एवम्, अर्थश् च मातुः प्रथमं मामसंकीर्तनं ततः पितुः स्वस्य । ततो मातामहपितामहयोः यत्परयोश् चेति । तत् पुनर् युक्तायुक्ततया विचारणीयम् ॥ ९.१४० ॥

> **उपपन्नो गुणैः सर्वैः पुत्रो यस्य तु दत्त्रिमः ।**  
> **स हरेतैव तद्रिक्थं संप्राप्तो ऽप्य् अन्यगोत्रतः ॥ ९.१४१ ॥**

अपुत्राधिकाराद् अपुत्रस्य सतो दत्तको रिक्थं हरेत् । प्रदर्शनं चेदं कृत्रिमादीनां द्रष्टव्यम् । एवं च सर्व एव पुत्रप्रतिनिधयो ऽविशेषेणापुत्रस्य धनभाजो युक्ताः । यच् च कानीनादीनां षण्णाम् अदाय्[आद्]अत्वम् उच्यते पाक्षिकं तद्विज्ञेयम् । यद् औरस उत्तरकालम् उत्पन्नः उत्तरेभ्यः प्रजीवनमात्रं प्रयच्छति तदा कानीनादीनां विकल्पेन ददातीत्य् एवं कानीनादीनाम् अदायादत्वम् उच्यते ॥ ९.१४१ ॥

> **गोत्ररिक्थे जनयितुर् न हरेद् दत्त्रिमः सुतः ।**  
> **गोत्ररिक्थानुगः पिण्डो व्यपैति दधतः स्वधा ॥ ९.१४२ ॥**

गोत्ररिक्थे पिण्डदानं च जनयितुर् दत्त्रिमो न गृह्णीयात् । यस्मै तु दीयते ऽसौ तदीये तस्य गोत्ररिक्थे स्याताम् । पिण्डदानं च तत्संनियोगेन । यस्माद् गोत्रानुगः पिण्डः । अत एतस्मात् कारणाद् **व्यपैति दधतः स्वधा** पिण्डदानोपलक्षणम् । **स्वधा** सा च **व्यपैति जनयितुः**, तेन तस्यान्यस्मै दत्तत्वात् । अन्यस् त्व् आह- "गोत्ररिक्थे जनयितुर् न हरेद् अन्यस्मै दीयमानो ऽपि" । तथा द्व्यामुष्यायणो ऽसौ संपद्यते । गौतमस् तं विसेषयित्वाह- "पिण्डगोत्रर्षिस्[अंबन्धा रिक्थं भजेरन्" इति स एव] गोत्ररिक्थे भजेतेति ॥ ९.१४२ ॥

> **अनियुक्तासुतश् चैव पुत्रिण्य् आप्तश् च देवरात् ।**  
> **उभौ तौ नार्हतो भागं जारजातककामजौ ॥ ९.१४३ ॥**

**अनियुक्तासुतश् चैवे**[ति देवराज् जातो] ज्येष्ठभार्यायाम् इत्य् अर्थः । एवं च सति नियुक्तासुतस्य तत्र समांशत्वम् उक्तं विज्ञेयम् । **पुत्रिण्य् आप्तश् च देवराद्** इत्य् एतद् अनपत्याय्[आ एव देवरोत्पन्नस्य नान्योत्पन्नस्य भागहर]त्वम् । देवराद् अपि किम्, उतान्यस्माद् इत्य् "अपि"शब्दलोपः सामर्थ्याद् विज्ञेयः । **देवर**ग्रहणं चोभयविशेषः । अस्यार्थवादः यस्मात् तौ **जारजात**[**ककामजौ** इति] कथंचिन् निन्देयम् उभयोः, येन तन्निन्दावचनम् उभयत्र युज्यते, अविधिनोत्पन्नत्वाद् उभयोः ॥ ९.१४३ ॥

> **नियुक्तायाम् अपि पुमान् नार्यां जातो ऽविधानतः ।**  
> **नैवार्हः पैतृकं रिक्थं पतितोत्पादितो हि सः ॥ ९.१४४ ॥**

**नियुक्तायाम् अपि** "घृताक्तो वाग्यतः" इति वचनाद् विध्यतिक्रमजातो न रिक्थभागः स्यात् । येन पतितेन पतिताभ्यां वासाव् उत्पादितः । उभयोर् नियमश्रवणात् तद्व्यतिक्रमनिन्दैषा वेदितस्या॥ ९.१४४ ॥

> **हरेद् एव नियुक्तायां पुत्रो जातो यथौरसः ।**  
> **क्षेत्रिकस्य तु तद् बीजं धर्मतः प्रसवश् च सः ॥ ९.१४५ ॥**

**जातो यथौरस** इत्य् एतद्गुणवतः क्षेत्रजस्य पित्र्यांशप्राप्त्यर्थं वचनम् । एवं च सति पूर्वोक्तायास् समांशताया अयम् अपवादः गुणवदपत्यतयारम्भसामर्थ्याद् विज्ञेयः । इतरथा हि पूर्वश्लोकार्थपत्तिसिद्धत्वाद् अनारभ्यम् एतत् स्यात् । एवं चात्र स्तुत्यर्थं प्रशंसावचनम् उपपद्यते इदं **क्षेत्रिकस्य तु तद्बीजं धर्मतः प्रसवश् च सः** इति । न चाकस्मात् प्रशंसावचनम् इदं भवितुम् अर्हति । तथा च ॥ ९.१४५ ॥

> **[धनं यो बिभृयाद् भ्रातुर् मृतस्य स्त्रियम् एव च ।**  
> **सो ऽपत्यं भ्रातुर् उत्पाद्य दद्यात् तस्यैव तद्धनम्] ॥ ९.१४६ ॥**

दण्डापूपिकयौरसस्य । **भ्रातुर् उत्पाद्येति** नियोगादिविध्यप्केषितम् इदं वचनम् । अपरे त्व् आहुः- अनियुक्तायाम् अपि पित्र्यं दद्याद् इति । तत् त्व् इदं युक्तायुक्तत्वेन विचारणीयम् ॥ ९.१४६ ॥

> **या नियुक्तान्यतः पुत्रं देवराद् वाप्य् अवाप्नुयात् ।**  
> **तं कामजम् अरिक्थीयं निथ्योत्पन्नं प्रचक्षते ॥ ९.१४७ ॥**

विधिजातापत्यस्तुतिर् इयम्, अविधिजातापत्यनिन्दया, पितृधनांशप्राप्त्यर्थम् । अन्यस् त्व् आह- यद् उक्तं "देवराद् वा सपिण्डाद् वा" नियुक्तासुतो रिक्थभाग् इति [तस्या]यं प्रतिषेधः । उक्तनिषिद्धत्वाच् च विकल्पेन रिक्थभाक्त्वं विज्ञेयम् । गुणोपेक्षया चान्यतरम् अध्यवसितव्यम् ॥ ९.१४७ ॥

> **एतद् विधानं विज्ञेयं विभागस्यैकयोनिषु ।**  
> **बह्वीषु [चैकजातानां नाना]स्त्रीषु निबोधत ॥ ९.१४८ ॥**

वक्ष्यमाणप्रकरणौपन्यासिकः श्लोकः ॥ ९.१४८ ॥

> **ब्राह्मणस्यानुपूर्व्येण चतस्रस् तु यदि स्त्रियः ।**  
> **तासां पुत्रेषु जातेषु विभागे ऽयं विधिः स्मृतः ॥ ९.१४९ ॥**

**आनुपूर्व्य**ग्रहणम् [अनुवादार्थ]म् । **यदि**ग्रहणं चानित्यार्थम् । तथा चोक्तम् "कामतस् तु प्रवृत्तानाम् इमाः स्युः क्रमशो ऽवराः" इति ॥ ९.१४९ ॥

> **कीनाशो गोवृषो यानम् अलङ्करश् च वेश्म च ।**  
> **विप्रस्यौद्धारिकं देयम् एकांशस् च प्रधनतः ॥ ९.१५० ॥**

**कीनाशः** कर्षकः । तथा च मन्त्रः "इन्द्र आसीत् सीरपतिः शतक्रतुः, कीनाशा आसन् मरुतस् सुदानवः" इति । **गोवृषस्** सेक्ता गवाम् । **यानं** गन्त्र्यादि । **अलंकारश् च** पित्र्याङ्गुलीयकादि । एवं **वेश्म** । एकश् चांशो यः प्राधान्येन लक्ष्यते । एतद् **विप्रस्योद्धारिकम्** । एतद् उद्धृत्य मध्यकात् शिष्टस्यांशविभागो येन न्यायेन सो ऽयम् उच्यते ॥ ९.१५० ॥

> **त्र्यंशं दायाद् धरेद् विप्रो द्वाव् अंशौ क्षत्रियासुतः ।**  
> **वैश्याजो ऽध्यर्धम् एवांशं शूद्रापुत्रो ऽर्धम् एव तु ॥ ९.१५१ ॥**

निगदव्याख्यातांशप्रकॢप्तिः । द्विबहुष्व् अपि समसंख्येष्व् एवं विभज्य पश्चात् सजातयो विभजेरन् पूर्ववत् । विषमसंख्येषु तु शास्त्रलिङ्गाद् उत्प्रेक्ष्यांशकल्पनाः ॥ ९.१५१ ॥

> **सर्वं वा रिक्थजातं तद् दशधा परिकल्प्य च ।**  
> **धर्म्यं विभागं कुर्वीत विधिनानेन धर्मवित् ॥ ९.१५२ ॥**

धर्म्यवचनाद् अत्र सर्वेषु यथोक्तकारिष्व् अयं विभागः । सो ऽयम् उच्यते ॥ ९.१५२ ॥

> **चतुरो ऽंशान् हरेद् विप्रस् त्रीन् अंशान् क्षत्रियासुतः ।**  
> **वैश्यापुत्रो हरेद् द्व्यंशम् अंशं शूद्रासुतो हरेत् ॥ ९.१५३ ॥**

ऋज्वर्थांशकल्पना । अत्रापि पूर्ववत् समविषमसंख्येषु विभागो विज्ञेयः ॥ ९.१५३ ॥

> **यद्य् अपि स्यात् तु सत्पुत्रो यद्य् अपुत्रो ऽपि वा भवेत् ।**  
> **नाधिकं दशमाद् दद्याच् छूद्रापुत्राय धर्मतः ॥ ९.१५४ ॥**

सन्तः पुत्रा [द्विजात]यो यस्य सो ऽयं सत्पुत्रः । यद्य् अपुत्रो ऽपि वा भवेत् तद् अभावे केवलः शूद्रापुत्रः । एवम् अपि नाधिकं दशभागात् तस्मै देयम्, अन्यत् सपिण्डा हरेयुः । तदभावे तद्धनस्य [त एवाधिकारिणः स्युः] । एतस्माद् एव लिङ्गत् क्षत्रियस्याताम् । इतरथा हि शूद्रप्रतिषेधो ऽनर्थकः स्यात् ॥ ९.१५४ ॥

> **ब्राह्मणक्षत्रियवि[शां शूद्रापुत्रो न रिक्थभाक् ।**  
> **यद् एवा]स्य पिता दद्यात् तद् एवास्य धनं भवेत् ॥ ९.१५५ ॥**

पित्रधीनो ऽस्यांश इत्य् अयम् अपरः कल्पो गुणसंबन्धापेक्षः पूर्वविधेः । एवं च सति पूर्वोत्तरयोर् विरोधाद् अनयोर् विकल्पो गुण[संबन्धापे]क्षः । अथ वा अनूढाशूद्रापुत्रस्यायं विधिर् ज्ञेयः । पूर्वस् तूढापुत्रस्य । तथा च गौतमः शूद्रप्रकरण आहापरिगृहीतास्व् अपि "शुश्रूषुश् चेल् लभेत वृत्तिमूलम् अन्तेवासिविधिना" ॥ ९.१५५ ॥

> **समवर्णासु वा जाताः सर्वे पुत्राः सुजन्मनाम् ।**  
> **उद्धारं ज्यायसे दत्त्वा भजेरन्न् इतरे समम् ॥ ९.१५६ ॥**

**समवर्णासु वा जाता** ज्यायसे मानवर्धनं यत् किंचिद् **दत्वा भजेरन्न् इतरे समम्** । हीनजातिगुणवत्तरेष्व् अयं विधिः सामर्थ्याद् विज्ञेयः ॥ ९.१५६ ॥

> **शूद्रस्य तु सवर्णैव नान्या भार्या विधीयते ।**  
> **तस्यां जाताः समांशाः स्युर् यदि पुत्रशतं भवेत् ॥ ९.१५७ ॥**

शूद्रायां शुद्धायाम् इदम् उच्यते । अन्यासूत्कृष्टापकृष्टासु धर्माधर्मापेक्षेया (?) विभागः कल्पयितव्यः ॥ ९.१५७ ॥

> **पुत्रान् द्वादश यान् आह नृणां स्वायंभ्य्वो मनुः ।**  
> **तेषां षड् बन्ध्दायादाः षड् अदायादबान्धवाः ॥ ९.१५८ ॥**

दायविभागप्रकरणापेक्षः पुत्राणाम् अयम् उपदेशो ऽत्र । सूत्रस्थानीयस्येदं भाष्यं तत्स्वरूपनिर्देशार्थं भवति ॥ ९.१५८ ॥

> **औरसः क्षेत्रजश् चैव दत्तः कृत्रिम एव च ।**  
> **गूढोत्पन्नो ऽपविद्धश् च दायादा बान्धवाश् च षट् ॥ ९.१५९ ॥**  
> **कानीनश् च सहोडश् च क्रीतः पौनर्भवस् तथा ।**  
> **स्वयंदत्तश् च शौद्रश् च षड् अदायादबान्धवाः ॥ ९.१६० ॥**

कार्यार्थो ऽयं वर्गप्रविभागः पुत्राणाम्, तच् च वक्ष्यति । सहोपदेशाद् औरसेन साम्यं मा भूत् क्षेत्रजादीनाम् इति । अत इदम् उच्यते ॥ ९.१५९–६० ॥

> **यादृशं गुणम् आप्नोति क्प्लवैः सन्तरं जलम् ।**  
> **तादृशं गुणम् आप्नोति कुपुत्रैः सन्तरंस् तमः ॥ ९.१६१ ॥**

अनेन लिङ्गेन सर्वे क्षेत्रजादयो ऽपुत्रस्य पुत्रकार्याणि कुर्युः, सर्वे च दायं गृह्णीयुः । कानीनादीनाम् अदायादत्वम् उक्तं पाक्षिकं तद् इति व्याख्यातम् ॥ ९.१६२ ॥

> **यद्य् एकरिक्थिनौ स्याताम् औरसक्षेत्रजौ सुतौ ।**  
> **यस्य यत् पैतृकं रिक्थं स तद् गृह्णीत नेतरः ॥ ९.१६२ ॥**

[और]से सति क्षेत्रजो भव्तीति सामर्थात् वक्तव्यम्, क्षेत्रजे वा सत्य् औरस इति । एवं च सत्य् अनियुक्तासुत एवायं विज्ञेयो गुणतः । तथा हि [यदा पुत्रिण्यां क्षेत्रजो जायेत यदा वोत्पादिते क्षेत्रज औरसो जायेत तदा त]द्धनस्य तयोर् अयं विभागः । यद् यस्य पित्र्यम् इति । एतेन दर्शनेनानियुक्तासुतादय इतरत्रानंशार्हत्वाद् बीजिनो ऽंशं लभन्ते । अन्यस् त्व् आह यदि जातापत्यो ऽथर्वणपक्षक्रियया पुनः सर्वं कृत्वा पुत्रान् उत्पादयेत्, तयोश् च बीजिक्षेत्रिणोर् धनं स्त्रीगतं स्यात्, तयोर् एष विभागः ॥ ९.१६२ ॥

> **एक एवौरसः पुत्रः प्त्र्यस्य वसुनः प्रभुः ।**  
> **शेषाणाम् आनृशंस्यार्थं प्रदद्यात् तु प्रजीवनम् ॥ ९.१६३ ॥**

एवं क्षेत्रजादीनाम् औरसे सति पश्चाद् उत्पन्ने वानंशत्वे प्राप्ते विधिर् अयं विकल्पार्थम् उच्यते । इतरेभ्यः क्षेत्रजादिभ्यः **प्रजीवन**मात्रं देयम् इति ॥ ९.१६३ ॥

> **षष्ठं तु क्षेत्रजस्यांशं प्रदद्यात् पैतृकाद् धनात् ।**  
> **औरसो विभजन् दायं पित्र्यं पञ्चमम् एव वा ॥ ९.१६४ ॥**

क्षेत्रजस्य तृतीयो ऽयं विकल्पो नियुक्तासुतस्य मुख्यत्वात् । षष्टपञ्चमभागविकल्पश् च गुणापेक्षः ॥ ९.१६४ ॥

> **औरसक्षेत्रजौ पुत्रौ पितृरिक्थस्य भागिनौ ।**  
> **दशापरे तु क्रमशो गोत्ररिक्थांशभागिनः ॥ ९.१६५ ॥**

एवं च पूर्वस्मिन् पूर्वस्मिन् सति उत्तरोत्तरः रजीवनमात्रेणांशेन युज्यते । एतस्माच् च यस्मात् पूर्वस्य पूर्वस्य ज्यायस्त्वं गोत्रभाक्त्वं च ज्ञातिकार्यं च कानीनादिभिर् अपि कार्यम् । एषाम् इदानीं लक्षणम् उच्यते ॥ ९.१६५ ॥

> **स्वे क्षेत्रे संस्कृतायां तु स्वयम् उत्पादयेद् धि यम् ।**  
> **तम् औरसं विजानीयात् पुत्रं प्रातमकल्पिकम् ॥ ९.१६६ ॥**

या यस्य स्वर्णा सा तस्य **क्षेत्रम्** । तस्याम् उत्पन्नः **प्राथमकल्पिक औरसो** ऽपि **विज्ञेयः** । क्षत्रियवैश्ययोस् तु जाता न संपूर्णलक्षणा औरसाः सुताः । अतस् तेषाम् [विभा]गो न्यायविरोधेन कल्पयितव्यः । अपरे तु क्षत्रियवैश्याव् एवाउरसौ क्षेत्रजादिभ्यो ज्यायांसौ मन्यन्ते ॥ ९.१६६ ॥

> **यस् तल्पजः प्रमीतस्य क्लीबस्य व्याधितस्य वा ।**  
> **स्वधर्मे[ण नियुक्तायां स पुत्रः क्षेत्रजः स्मृतः] ॥ ९.१६७ ॥**

निगदव्याख्यातः श्लोकः ॥ ९.१६७ ॥

> **माता पिता च दद्यातां यम् अद्भिः पुत्रम् आपदि ।**  
> **सदृशं प्रीतिसंयुक्तं स ज्ञेयो दत्त्रिमः सुतः ॥ ९.१६८ ॥**

ये तु "माता पिता वा दद्याताम्" इति पठन्ति [तद् अयुक्त]म् उच्यते । समस्ताभ्यां दाननियमाद् अन्यतरापाये दत्तको न ग्राह्यः । "माता पिता वा" इत्य् अस्मिंस् तु विकल्पपक्षे समस्तयोर् दाननियमो नास्ति । **सदृशं** सवर्णम्, [जात्य्]आदितः ॥ ९.१६८ ॥

> **सदृशं तु प्रकुर्याद् यं गुणदोषविचक्षणम् ।**  
> **पुत्रं पुत्रगुणैर् युक्तं स विज्ञेयस् तु कृत्रिमः ॥ ९.१६९ ॥**

कृत्रिमो ऽपि सवर्ण एव पितृमातृविहीनश् च ॥ ९.१६९ ॥

> **उत्पाद्यते गृहे यस्य न च ज्ञायेत कस्य सः ।**  
> **स गृहे गूढम् उत्पन्नस् तस्य स्याद् यस्य तल्पजः ॥ ९.१७० ॥**

अविज्ञातबीजिनो मातृजातीयो गूढोत्पन्नो विज्ञेयः । तथा च व्यासदर्शनम् ॥ ९.१७० ॥

> **मातापितृभ्याम् उत्सृष्टं तयोर् अन्यतरेण वा ।**  
> **यं पुत्रं परिगृह्णीयाद् अपविद्धः स उच्यते ॥ ९.१७१ ॥**

अन्यतरे प्रमीते ऽन्यतरोत्सर्ग उच्यते । इतरथा हि मातापित्रोर् जीवतोर् अन्यतरोत्सर्गे ऽपविद्धतास्य न युक्ता । अयम् अपि च सवर्ण एव ॥ ९.१७१ ॥

> **पितृवेश्मनि कन्या तु यं पुत्रं जनयेद् रहः ।**  
> **तं कानीनां वदेन् नाम्ना वोढुः कन्यासमुद्भवम् ॥ ९.१७२ ॥**

सवर्णार्थं सदृशोत्पन्नः । अपरे तु **रह** इति वचनाद् अत्र्[आपि बी]जिनो ऽविज्ञानात् कानीनं मातृजातीयम् एवाहुः ॥ ९.१७२ ॥

> **या गर्भिणी संस्क्रियते ज्ञाताज्ञातापि वा सती ।**  
> **वोढुः स गर्भो भवति सहोढ इति चोच्यते ॥ ९.१७३ ॥**

अयम् अपि सहोढो मातृजातीयः ॥ ९.१७३ ॥

> **क्रीणीयाद् यस् त्व् अपत्यार्थे मातापित्रोर् यम् अन्तिकात् ।**  
> **स क्रीतकः सुतस् तस्य सदृशो ऽसदृशो ऽपि वा ॥ ९.१७४ ॥**

अपरे त्व् आहुः क्रीतः सदृशो ऽसदृशो वेति गुणतः कल्प्यते । वर्णतो हि कल्पनायाम् असमवर्णग्रहणे न्यायविरोधः । अन्यस् तु ब्राह्मणविxअयम् एव न्यायविरोधम् आह ॥ ९.१७४ ॥

> **या पत्या वा परित्यक्ता विधवा स्वेच्छयात्मनः ।**  
> **उत्पादयेत् पुनर् भूत्वा स पौनर्भव उच्यते ॥ ९.१७५ ॥**

सवर्णः पौनर्बवो ऽसवर्णो ऽपि वा, असवर्णस् तु गुणतः ॥ ९.१७५ ॥

> **सा चेद् अक्षतयोनिः स्याद् गतप्रत्यागतापि वा ।**  
> **पौनर्भवेन भर्त्रा सा पुनस् संस्कारम् अर्हति ॥ ९.१७६ ॥**

पाणिग्रहणमात्रेण दूषिता यद्य् अपि भर्तृगृहाद् गतप्रत्यागता भवेत् अक्षतयोनि[ः पुनः संस्कार्या ॥ ९.१७६ ॥

> **मा]तापितृविहीनो यस् त्यक्तो वा स्याद् अकारणे ।**  
> **आत्मानं स्पर्शयेद् यस्मै स्वयंदत्तस् तु स स्मृतः ॥ ९.१७७ ॥**

सवर्ण एव स्यात्, न तथेतरः ॥ ९.१७७ ॥

> **यं ब्राह्मणस् तु शूद्रायां कामाद् उत्पादयेत् सुतम् ।**  
> **स पारयन्न् एव शवस् तस्मात् पारशवः स्मृतः ॥ ९.१७८ ॥**

यः शौद्र इति प्राग् अभिहितः । **यं ब्राह्मण** इति क्षत्रियवैश्ययोर् अपि प्रदर्शनार्थम् । तथा च पारशवग्रहणवान् स **पारयन्न् एव** जीवन्न् एव **शवः** । पुरुषार्थप्रयोजनविशिष्टकर्मणानभिसंबन्धित्वात् तस्य **पारशवः स्मृतः** ॥ ९.१७८ ॥

> **दास्यां वा दासदास्यां वा शूद्रो यस्य सुतो भवेत् ।**  
> **सो ऽनुज्ञातो हरेद् अंशम् इति धर्मो व्यवस्थितः ॥ ९.१७९ ॥**

शूद्रं प्रति पितुर् अनुज्ञावचनाद् ब्राह्मणादीनां स्नेहाद् रागाद् वा दायं प्रत्य् अनुज्ञानं नास्ति ॥ ९.१७९ ॥

> **क्षेत्रजादीन् सुतान् एतान् एकादश यथोदितान् ।**  
> **पुत्रप्रतिनिधीन् आहुः क्रियालोपान् मनीषिणः ॥ ९.१८० ॥**

एकादशानाम् अविशेषेण प्रतिनिधिवचनात् कानीनादयो ऽपि पूर्वैर् अविशिष्टाः प्रतीयन्ते । अतो यद् एषाम् अदायादबान्धवत्वम् उक्तं प्रजीवनविषये पाक्षिकदानार्थं तत् स्याद् इति व्याख्यातम्, किं अयं प्रधानेन विशिष्टकार्यप्रतिनिधिः यथा मीमांसका आहुर् इति । नेत्य् उच्यते, विषमसमीकरणस्यायुक्तत्वात् । तथा चोक्तम् "तादृशं गुणम् आप्नोति कुपुत्रैः संतरंस् तमः" इत्य् एवमादि । तथा चेदम् आहैषाम् निन्दावचनं समानबलत्वप्रतिषेधार्थम् ॥ ९.१८० ॥

> **य एते ऽभिहिताः पुत्राः प्रसङ्गाद् अन्यबीजजाः ।**  
> **यस्य ते बीजतो जातास् तस्य ते नेतरस्य तु ॥ ९.१८१ ॥**

पौनर्भवशौद्रौ द्वौ परित्यज्य नव पुत्रा **अन्यबीजजाः** उच्यन्ते । तेषाम् औरसेनानिरस्तानां बीजिनां सति संभवे भागित्व[म् । येषां तु] बीजी न ज्ञायेत यथा गूढोत्पन्नकानीनसहोढानां तेषाम् उभयत्राभागित्वे केवलं प्रजीवनमात्रम् एभ्यो दीयते, तच् चानृशंसावचनात् सर्वेषाम् [अभ्यनु]ज्ञातम् । औरसप्रशंसार्थो ऽयं श्लोकः इत्य् अपरे, येन किंचिद् अपि न विधीयते प्रतिषिध्यते वा । अथ वा प्रतिनिध्[एः प्रध्]आनासमानकार्यत्वप्रदर्शनार्थो ऽयं श्लोकः ॥ ९.१८१ ॥

> **[ब्रातॄणाम् ए]कजातीनाम् एकश् चेत् पुत्रवान् भवेत् ।**  
> **सर्वांस् तांस् तेन पुत्रेण पुत्रिणो मनुर् अब्रवीत् ॥ ९.१८२ ॥**

सति भ्रातृपुत्र एते प्रतिनिधयः [न] कर्तव्याः इत्य् एवंपरम् एतत् । अथ वा [तत्पुत्रस्य] प्रथमं दत्तकादिन्यायेन प्रतिनिधित्वम् अनेन श्लोकेन विज्ञायते । अलभ्यमाने त्व् असति वा भ्रातृपुत्रे ऽन्ये कल्पा आश्रयणीया इति ॥ ९.१८२ ॥

> **बह्वीनाम् एकपत्नीनाम् एका चेत् पुत्रिणी भवेत् ।**  
> **सर्वास् तास् तेन पुत्रेण प्राह पुत्रवतीर् मनुः ॥ ९.१८३ ॥**

इयं न नियोक्तव्येत्य् एतस्माद् गम्यते । न चैतयैकाकिन्या दत्तकादिपुत्रग्रहणं कार्यम् ॥ ९.१८३ ॥

> **शेयसः श्रेयसो ऽभावे पापीयान् रिक्थम् अर्हति ।**  
> **बहवश् चेत् तु सदृशाः सर्वे रिक्थस्य भागिनः ॥ ९.१८४ ॥**

सर्वस्मिन् रिक्थविभाए बीजभूतो ऽयं श्लोकः । एवं च सत्य् अस्यानुरोधेन रिक्थविभागे ऽनागतो ऽतिक्रान्तश् च वर्णनीयः ॥ ९.१८४ ॥

> **न भ्रातरो न पितरः पुत्रा रिक्थहराः पितुः ।**  
> **पिता हरेद् अपुत्रस्य रिक्थं भ्रातर एव च ॥ ९.१८५ ॥**

य एते औरसादयःपुत्राः प्रकृतास् त एव रिक्थहराः स्युः । क्षेत्रजादयो ऽप्य् औरसासंभवे । कुत एतत् । प्रकरणसामर्थ्यात् सत्य् अपि संनिकृष्टतरत्वे पितुर् भ्रातुश् च नैव रिक्थभाजः स्युः । **अपुत्रस्य पिता हरेत्**, तदभावे भ्रातरः । एवं चौरसस्य पितृधनप्राप्तौ सिद्धायां क्षेत्रजादिसुतप्राप्त्यर्थो ऽयम् आरम्भः । यथ्श् चेदम् आह ॥ ९.१८५ ॥

> **त्रयाणाम् उदकं कार्यं त्रिषु पिण्डः प्रवर्तते ।**  
> **चतुर्थः संप्रदातैषां पञ्चमो नोपपद्यते ॥ ९.१८६ ॥**

प्रकृतस्य संनिकर्षस्य विभवनार्थो ऽयं श्लोकः ॥ ९.१८६ ॥

> **अनन्तरः सपिण्डाद् यस् तस्य तस्य धनं भवेत् ।**  
> **अत ऊर्ध्वं सकुल्याः स्युर् आचार्यः शिष्य एव वा ॥ ९.१८७ ॥**

सकुल्यग्रहणेन समानोदका गृह्यन्ते । **आचार्यः शिष्यो वा** । तदभावे ॥ ९.१८७ ॥

> **सर्वेषाम् अप्य् अभावे तु ब्राह्मणा रिक्थभागिनः ।**  
> **त्रैविद्याः शुचयो दान्तास् तथा धर्मो न हीयते ॥ ९.१८८ ॥**

**सर्वेषाम् अप्य् अभावे** इत्य् एतस्माद् गम्यते तत्स्त्रीणाम् अप्य् अभावे यथोक्तगुणसंबन्ध [इति । तथा च] सति ॥ ९.१८८ ॥

> **अहार्यं ब्राह्मणद्रव्यं राज्ञा नित्यम् इति स्थितिः ।**  
> **इतरेषां तु वर्णानां सर्वाभावे हरेन् नृपः ॥ ९.१८९ ॥**

ऋज्वर्थः श्लोकः ॥ ९.१८९ ॥

> **संस्थितस्यानपत्यस्य सगोत्रात् पुत्रम् आहरेत् ।**  
> **तत्र यद् रिक्थजातं स्यात् तत् तस्मिन् प्रतिपादयेत् ॥ ९.१९० ॥**

क्षेत्रजस्य देवरसपिण्डाभ्याम् उक्तत्वाद् इह सगोत्रग्रहणं तदुत्पन्नस्यापि धनांशप्राप्त्यर्थम् । इतरथा हि "देवराद् वा सपिण्डाद् वा" इति वचनाद् अदेवरसपिण्डात् सगोत्रात् उत्पन्नस्य क्षेत्रजस्यानंशार्हता स्यात् । क्लीबकस्य दत्तकस्य तु दत्त्कृत्रिमस्वयंदत्ताः स्युः ॥ ९.१९० ॥

> **द्वौ तु यौ विवदेयातां द्वाभ्यां जातौ स्त्रिया धने ।**  
> **तयोर् यद्य् अस्य पित्र्यं स्यात् तत् संगृह्णीत नेतरः ॥ ९.१९१ ॥**

या पुनर्भूः सापत्या सधना च परस्मिन् पुरुषे पुनर् भवति तत्रायं विभागः । इदं च पुनर्भूपुत्रस्यांशहरत्वे दर्शनम् ॥ ९.१९१ ॥

> **जनन्यां संस्थितायां तु समं सर्वे सहोदराः ।**  
> **भजेरन् मातृकं रिक्थं भगिन्यश् च सनाभयः ॥ ९.१९२ ॥**

समवचनान् नास्त्य् अत्र ज्येष्ठांशः । भगिन्यश् च सनाभय ऊढा अनूढाश् च गृह्यन्ते । अनूढा एवेति केचित् । बगिन्यभावे तु ॥ ९.१९२ ॥

> **यास् तासां स्युर् दुहितरस् तासाम् ऐ यथार्हतः ।**  
> **मातामह्या धनात् किंचित् प्रदेयं प्रीतिपूर्वकम् ॥ ९.१९३ ॥**

ऊढानाम् अनूढानां चेति कृतविचारम् एतत् । **प्रीतिपूर्वकम्** इति वचनान् न नियतं दानम् इदं विज्ञायते ॥ ९.१९३ ॥

> **अध्यग्न्याध्यावाहनिकं दत्तं च प्रीतिकर्मणि ।**  
> **भ्रातृमातृपितृप्राप्तं षड्विधं स्त्रीधनं स्मृतम् ॥ ९.१९४ ॥**

षड्विधस्य नियमात् मैत्रलब्धस्य स्त्रीधनत्वं नास्ति । अध्यग्नीयम् अग्निसमीप उह्यमानायै दत्तम् । अध्यावाहनिकं पत्या स्वगृहम् आनीयमानायै दीयते ॥ ९.१९४ ॥

> **अन्वाधेयं च यद् दत्तं पत्या प्रीतेन चैव यत् ।**  
> **पत्यौ जीवति वृत्तायां प्रजायास् तद् धनं भवेत् ॥ ९.१९५ ॥**

ऋज्वर्थः श्लोकः ॥ ९.१९५ ॥

> **ब्राह्मदैवार्षगान्धर्वप्राजापत्येषु यद् धनम् ।**  
> **अप्रजायाम् अतीतायां भर्तुर् एव तद् इष्यते ॥ ९.१९६ ॥**

एतेषु पञ्चधेषु (?) भर्तुर् धनम् अभ्यनुज्ञायते ॥ ९.१९६ ॥

> **यत् त्व् अस्याः स्याद् धनं दत्तं विवाहेष्व् आसुरादिषु ।**  
> **अप्रजायाम् अतीतायां मातापित्रोस् तद् इष्यते ॥ ९.१९७ ॥**

एतेष्व् आसुरादिषु कल्या[नेषु तयोः] प्रत्यर्पयितव्यं धनम् ॥ ९.१९७ ॥

> **स्त्रियां तु यद् भवेद् वित्तं पित्रा दत्तं कथंचन ।**  
> **ब्राह्मणी तद् धरेत् कन्या तदपत्यस्य वा भवेत् ॥ ९.१९८ ॥**

षड्विधस्या[पि स्त्रीधन]स्यापुत्रायाम् [अतीतायां ग्रहणे न्याय्ये] सति **पित्रा दत्तम्** इत्य् एतद् अत्र निदर्शनार्थं सर्वस्त्रीधनानां विज्ञेयम् । [मृत]पुत्रायाश् च विभागं वक्ष्यति । **ब्राह्मणी तद् धरेत् कन्या** इति नियमात् क्षत्रियादिकन्यानाम् [अयं निय]मः । एतद् ब्राह्मणादीनाम् । ब्राह्मणीक्षत्रियावैश्यासूढास्व् असवर्णस्त्र्युपरमे ब्राह्मणादिकन्याभ्यो धनदानं विज्ञेयम् ॥ ९.१९८ ॥

> **न निर्हारं स्त्रियः कुर्युः कुटुम्बाद् बाहुमध्यगात् ।**  
> **स्वकाद् अपि च वित्ताद् धि स्वस्य भर्तुर् अनाज्ञया ॥ ९.१९९ ॥**

**निर्हार**प्रतिषेधाच् चैतत् विज्ञायते यदि काचिद् ईशत्वात् तद्धनं निर्हरेत्, ततस् तत्पुनरादाय भ्रातृभिर् विभक्तव्यम् एव ॥ ९.१९९ ॥

> **पत्यौ जीवति यः स्त्रीभिर् अलङ्कारो धृतो भवेत् ।**  
> **न तं भजेरन् दायादा भजमानाः पतन्ति ते ॥ ९.२०० ॥**

दायादानाम् अयं प्रतिषेधः । आत्मीयानां त्व् औरसपुत्राणाम् अनुज्ञातो विभागः ॥ ९.२०० ॥

> **अनंशौ क्लीबपतितौ जात्यन्धबधिरौ तथा ।**  
> **उन्मत्तजडमूकाश् च ये च केचिन् निरिन्द्रियाः ॥ ९.२०१ ॥**

इत्य् अनेन पीठसर्पिपंग्वादयो ऽपि गृह्यन्ते सामर्थ्यात् ॥ ९.२०१ ॥

> **सर्वेषाम् अपि तु न्याय्यं दातुं शक्त्या मनीषिणा ।**  
> **ग्रासाच्छादनम् अत्यन्तं पतितो ह्य् अददद् भवेत् ॥ ९.२०२ ॥**

प्रकरणात् क्लीबादीनाम् इदम् उच्यते ग्रासाच्छादनदानं यावज्जीवम् ॥ ९.२०२ ॥

> **यद्य् अर्थिता तु दारैः स्यात् क्लीबदीनां कथंचन ।**  
> **तेषाम् उत्पन्नतन्तूनाम् अपत्यं दायम् अर्हति ॥ ९.२०३ ॥**

**क्लीबादीनाम्** इति चात्र सामर्थ्यान् न बहुव्रीहौ तद्गुणसंविज्ञानं भवति । एवं च क्लीबाद् अपरे तु गृह्यन्ते । येन धर्मप्रजार्थं दाराणां संग्रहः यतस् तद् अभावात् क्लीबस्य नास्ति संग्रहः । अपुत्रस्यानधिकाराद् आधाने । अथ स्मार्तकर्मापेक्षो दारसंग्रहः । ततः क्लीबस्याप्य् अत्र ग्रहणं युक्तं तद्गुणसंविज्ञानबहुव्रीहिणा ॥ ९.२०३ ॥

> **यत् किंचित् पितरि प्रेते धनं [ज्येष्ठो] ऽधिगच्छति ।**  
> **भागो यवीयसां तत्र यदि विद्यानुपालिनः ॥ ९.२०४ ॥**

ज्येष्ठलब्धस्य वैद्याः सन्तो भागिनो यवीयांसः, न तु कनिष्ठलब्धस्य ज्यायान् इत्य् एतद् अर्थाल् [लभ्यते] ॥ ९.२०४ ॥

> **अविद्यानां तु सर्वेषाम् ईहातश् चेद् धनं भवेत् ।**  
> **समस् तत्र विभागः स्याद् अपित्र्य इति धारणा ॥ ९.२०५ ॥**

ईहातः चेष्टातः कृष्यादित इत्य् अर्थः । सर्वे चेच् चेष्टन्ते समस् तत्र विभागः स्यात्, न तु गुणापेक्षः कश्चिद् विभागकल्प आश्रयितव्यः ॥ ९.२०५ ॥

> **विद्याधनं तु यद् यस्य तत् तस्यैव धनं भवेत् ।**  
> **मैत्रम् औद्वाहिकं चैव माधुपर्किकम् एव च ॥ ९.२०६ ॥**

**औद्वाहिक**ग्रहणेन सर्वं श्वशुरगृहाल् लब्धं गृह्यते ॥ ९.२०६ ॥

> **भ्रातॄणाम् यस् तु नेहेत धनं शक्तः स्वकर्मणा ।**  
> **स निर्भाज्यः स्वकाद् अंशात् किंचिद् दत्त्वोपजीवनम् ॥ ९.२०७ ॥**

अददताम् अपि तु नैव विरोधो ऽस्ति ॥ ९.२०७ ॥

> **अनुपघ्नन् पितृद्रव्यं स्रमेण यद् उपार्जयेत् ।**  
> **स्वयम् ईहितलब्धं तन् नाकामो दातुम् अर्हति ॥ ९.२०८ ॥**

अर्थात् कामस्य दानम् अनुजानाति ॥ ९.२०८ ॥

> **पैतृकं तु पिता द्रव्यम् अनवाप्तं यद् आप्नुयात् ।**  
> **न तत् पुत्रैर् भजेत् सार्धम् अकामः स्वयम् अर्जितम् ॥ ९.२०९ ॥**

पितामहधनस्येतरे ऽपीशत इत्य् अनया शङ्कया प्रतिषेधः । अनेन च दर्शनेन सत्यां विभागप्रतिपत्तौ वित्तं सर्वं विभजनीयम् । पित्रा पुत्रविभागस्यैतद् दर्शनम् । जीवपितृकाणाम् अस्ति विभाग इत्य् एतद् दर्शयति ॥ ९.२०९ ॥

> **विभक्ताः सह जीवन्तो विभजेरन् पुनर् यदि ।**  
> **समस् तत्र विभागः स्याज् ज्यैष्ठ्यं तत्र न विद्यते ॥ ९.२१० ॥**

संसृष्टानां यो ज्येष्ठः नासौ ज्येष्टांशं गृह्णीयात् । यत्र तु ज्येष्ठः सह ज्येष्ठांशेन संसृज्यते तत्र पुनर् अस्य ज्य्ष्ठांश उद्ध्रियते ॥ ९.२१० ॥

> **येषां ज्येष्ठः कनिष्ठो वा [हीयेतांशप्रदानतः ।**  
> **म्रि]येतान्यतरो वापि तस्य भागो न लुप्यते ॥ ९.२११ ॥**

प्रोषितस्य मृतस्य वा भागम् उद्धृत्य ॥ ९.२११ ॥

> **सोदर्या विभजेरंस् तं समेत्य सहिताः समम् ।**  
> **भ्रातरो ये च संसृष्टा भगिन्यश् च सना[भयः ॥ ९.२१२ ॥**

असंसृष्टाणां सोद]राणांस् तं विभजेरन् न सापत्नाः, सति तु संसर्गे ये संसृष्टास् ते विभजेरन्, न सोदर्या अप्य् असंसृष्टाः ॥ ९.२१२ ॥

> **यो ज्येष्ठो विनिकुर्वीत लोभाद् भ्रातॄन् यवीयसः ।**  
> **[सो ऽज्येष्ठः स्या]द् अभागश् च नियन्तव्यश् च राजभिः ॥ ९.२१३ ॥**

विनिकरणम् अन्यायेन यवीयसां न्यक्करणं धनोपयोगश् च तान् अतिसंधाय । अर्थाच् च कनिष्ठो ऽपि सुतरांनियन्तव्य इत्य् आपद्यते ॥ ९.२१३ ॥

> **सर्व एव विकर्मस्था नार्हन्ति भ्रातरो धनम् ।**  
> **न चादत्त्वा कनिष्ठेभ्यो ज्येष्ठः कुर्वीत यौतकम् ॥ ९.२१४ ॥**

ये कुटुम्बकार्य ऽव्युत्पन्नास् ते द्यूतादिना विकर्मस्थाः प्रकरणसामर्थ्याद् विज्ञायते । पतिताना[म् अ]नंशार्हतोक्ता ॥ ९.२१४ ॥

> **भ्रातॄणाम् अविभक्तानां यद्य् उत्थानं भवेत् सह ।**  
> **न तत्र भागं विषमं पिता दद्यात् कथंचन ॥ ९.२१५ ॥**  
> **ऊर्ध्वं विभागाज् जातस् तु पित्र्यम् एव हरेद् धनम् ।**  
> **संसृष्टास् तेन वा ये स्युर् विभजेत स तैः सह ॥ ९.२१६ ॥**

ये ऽन्योन्योपार्जितधनाः पित्रा स्नेहेन गुणापेक्षया वा तेषां विषमो विभागो न कर्तव्यः । इदं च दर्शनं पितुर् अभिप्राये न सति । अपि तु पित्रभिप्रायेण विभागे वैकल्पिकं ग्रहणं तदभिप्रायेण स्यात्, नान्यथा ॥ ९.२१६ ॥

> **अनपत्यस्य पुत्रस्य माता दयाद्यम् आप्नुयात् ।**  
> **मातर्य् अपि च वृत्तायां पितुर् मात्रा हरेद् धनम् ॥ ९.२१७ ॥**

जीवत्यां मातरि पितामह्यां च न सोदरा ईशन्ते ऽनपत्यस्य स्वधनस्य, नापि तत्पितासोदर्या वा भ्रातरः ॥ ९.२१७ ॥

> **ऋणे धने च सर्वस्मिन् प्रविभक्ते यथाविधि ।**  
> **पश्चाद् दृश्येत यत् किंचित् तत् सर्वं समतां नयेत् ॥ ९.२१८ ॥**

द्रष्ट्रा न तद् ग्राह्यम् इत्य् एवमर्थं पुनर् उपदेशः, ज्येष्ठांशप्रतिषेधार्थो वा, द्व्यंशः पूर्वजः इत्य् एवम् उक्तं ज्येष्ठस्य तद् अत्र न स्यात् ॥ ९.२१८ ॥

> **वस्त्रं पत्रम् अलंकारं कृतान्नम् उदकं स्त्रियः ।**  
> **योगक्षेमप्रचारं च न विभाज्यं प्रचक्षते ॥ ९.२१९ ॥**

एतान् अपीच्छया विभजेतन् । "नाकामो दातुम् अर्हति" इत्य् एतद् अनुवादो ऽयं द्रष्टव्यः । सर्वत्रैवेच्छातो दानम् अयुक्तं प्रतिषेद्धुम् । सर्वत्र धनविभागे प्राप्ते- **वस्त्रं** [प्रसिद्धम् । **पत्रं**] पतत्य् अनेनेत्य् अश्वादिः । **अलंकारं** सामर्थ्यात् पितरि जीवति यद् येन परिगृहीतम् । **कृतान्नं** तण्डुलादि । **उदकं** तदाधारकूपादिः । **स्त्रियः** उपभोगदास्यः प्रतिनियताः । **योगक्षेमप्रचारं च** येन द्रव्येण योगक्षेमर्थं पर्चरन्ति । **योगो** ऽनुपात्तपरिलाभः, **क्षेमम्** उपात्तपरिपालनम् । **योगक्षेमं** वा तदर्थं राज्ञापि दीयमानं द्रष्टव्यम् । **प्रचारं च** प्रचरणभूमिजम् इन्धनकादि, **न विभाज्यं प्रचक्षते** ॥ ९.२१९ ॥

> **एष उक्तो विभागो वः पुत्राणां च क्रियाविधिः ।**  
> **क्रमसः क्षेत्रजादीनां द्यूतधर्मं निबोधत ॥ ९.२२० ॥**

उपसंहारोपन्यासार्थः स्लोकः ॥ ९.२२० ॥

> **द्यूतं समाह्वयं चैव राजा राष्ट्रान् निवारयेत् ।**  
> **राज्यान्तकरणाव् एतौ द्वौ दोषौ पृथिवीक्षिताम् ॥ ९.२२१ ॥**

येन,

> प्**रकाशम् एतत् तास्कर्यं यद् एवनसमाह्वयौ ।**

अतः,

> **तयोर् नित्यं प्रतीघाते नृपतिर् यत्नवान् भवेत् ॥ ९.२२२ ॥**

द्यूतसमाह्वयभेदप्रदर्शनार्थम् इदम् अधुनोच्यते-

> **अप्राणिभिर् यत् क्रियते तल् लोके द्यूतम् उच्यते ।**  
> **प्राणिभिः क्रियते यस् तु स विज्ञेयः समाह्वयः ॥ ९.२२३ ॥**  
> **द्यूतं समाह्वयं चैव यः कुर्यत् कारयेत वा ।**  
> **तान् सर्वान् घातयेद् राजा शूद्रांश् च द्विजलिङ्गिनः ॥ ९.२२४ ॥**

सभिका अपि कारयतो द्यूतं ताडयितव्याः न केवलं कर्तारः । प्रतिषेधपरत्वाच् च वधोपदेशस्यान्येनाप्य् उपायेन तेषां प्रतिषेधः कर्तव्यो राजतन्त्रविरोधिनाम् । येन न ह्य् अत्र धर्मातिक्रमः कश्चिद् अस्ति । एवं च सत्य् अत्र वधिस् ताडनार्थः एव विज्ञेयः । धर्मव्यवस्थाभेदिनस् तु शूद्रान् द्विजलिङ्गिनो घातयेद् एव । द्विजलिङ्गिनश् च शूद्रा यज्ञो[पवी]तपात्रधारिणो भोशब्दवादिनः परिव्राजकादिवेषधारिणश् च । व्याकरणाध्ययनम् अपि च द्विजलिङ्गम् इति शक्यं वक्तुम् ॥ ९.२२४ ॥

> **कितवान् कुशीलवान् क्रूरान् पाषण्डस्थांश् च मानवान् ।**  
> **[विकर्मस्थान् शौण्दि]कांश् च क्षिप्रं निर्वासयेत् पुरात् ॥ ९.२२५ ॥**

क्रूराभिन्नदुष्टयोर् वर्णलोपेन गुणवृत्त्योच्यन्ते । "केलान्" इत्य् अपरः पाठः, ते चातिकामुकाः केलीजीवि[नः । "कैलान्" इत्य् अपरे] पठन्ति- सङ्केतकारिणः । **पाषण्डस्थांश् च मानवान्** श्रुतिस्मृतिबाह्येष्व् आश्रमलिङ्गेषु व्यवस्थितान् । [**विकर्मस्थो**] ऽधिकारविरोधेन कर्मस्थः [इति] शब्दस् सतन्त्रः, शौण्डिकविशेषणा[र्थो व(आ)] । सर्वान् एतान् **निर्वासयेत् पुरात्** । प्रवासनकार्यस्य चविशेषाद् राष्ट्राद् अप्य् एते ऽर्थतो निर्वास्याः । अत्र च कितवप्रसङ्गेन कुशीलवादीनाम् अपि प्रतिषेधः क्रियते । येन ॥ ९.२२५ ॥

> **एते राष्ट्रे वर्तमाना राज्ञः प्रच्छन्नतस्कराः ।**  
> **विकर्मक्रियया नित्यं बाधन्ते भद्रिकाः प्रजाः ॥ ९.२२६ ॥**

यस्माद् एते राजधान्याम् अवस्थिताः महतो ऽनर्थाय राज्ञः । अतश् चैषां राष्ट्राद् अपि निर्वासनम् उच्यते ॥ ९.२२६ ॥

> **द्यूतम् एतत् पुरा कल्पे दृष्टं वैरकं महत् ।**  
> **तस्माद् द्यूतं न सेवेत हास्यार्थम् अपि बुद्धिमान् ॥ ९.२२७ ॥**

युधिष्ठिरादयो ऽपरकालाः । देवासुरदृष्टं तु द्यूतं चिरवृत्तत्वाद् अत्रोदाह्रियते "ते देवाः एकतः" इति श्रुतेः । एवं चायं द्यूतनिन्दार्थवादो विज्ञेयः । यतश् चैतद् एवम् अतः ॥ ९.२२७ ॥

> **प्रच्छन्नं वा प्रकाशं वा तन् निषेवेत यो नरः ।**  
> **तस्य दण्डविकल्पः स्याद् यथेष्टं नृपतेस् तथा ॥ ९.२२८ ॥**

एवं च सति येन येन दण्डप्रकारेण द्यूतनिवृत्तः स्यात् तं तं दण्डप्रकारं कल्पयेद् आत्मेच्छया ॥ ९.२२८ ॥

> **क्षत्रविट्शूद्रयोनिस् तु दण्डं दातुम् अशक्नुवन् ।**  
> **आनृण्यं कर्मणा गच्छेद् विप्रो दद्याच् छनैः शनिअः ॥ ९.२२९ ॥**

यथोक्तं दण्डप्रकारम् अशक्नुवन्तो निर्धनत्वात् क्षत्रियादयो दण्डानुरूपाणि कर्माणि कुर्युः । ब्राह्मणस् तु स्वधर्मानुरोधेन **शनैः शनैर्** दण्डनीयः । तद् एतद् उक्तम् अप्य् अधुना पुनर् उच्यते दण्डविषयार्थम् । पूर्वं तु कुसीदप्रकरणे तद्गतम् ॥ ९.२२९ ॥

> **स्त्रीबालोन्मत्तवृद्धानां दरिद्रानाथरोगिणाम् ।**  
> **शिफाविदलरज्ज्वाद्यैर् विदध्यान् नृपतिर् दमम् ॥ ९.२३० ॥**

विकर्मस्थानाम् एतद् अपराधानुरूपतः शिफादिभिस् ताडनम् । न पातकिनाम् अपि चापलता विज्ञेया ॥ ९.२३० ॥

> **ये नियुक्तास् तु कार्येषु हन्युः कार्याणि कार्यिणाम् ।**  
> **धनोष्मणा पच्यमानास् तान् निःस्वान् कारयेन् नृपः ॥ ९.२३१ ॥**

धनोष्मणा कस्यचिद् व्यवहारतः साहाय्यं कुर्वन्ति । ते निःस्वाः कार्याः । अथ वा अधिकृताः सन्तो धनं गृहीत्वा ये ऽन्यथा कार्याणि कुर्युः ते निःस्वाः कार्या इति ॥ ९.२३१ ॥

> **कूटशासनकर्तॄंश् च प्रकृतीनां च दूषकान् ।**  
> **स्त्रीबालब्राह्मणघ्नांश् च हन्याद् द्विट्सेविनस् तथा ॥ ९.२३२ ॥**

[ते]षां राज्यतन्त्रविरोधे वर्तमानानां नियमतो वधः । द्विट्सेविनश् छमागतिकाः ॥ ९.२३२ ॥

> **तीरितं चानुशिष्टं च यत्र क्वचन यद् भवेत् ।**  
> **कृतं तद्धर्मतो विद्यान् न तद् भूयो निवर्तयेत् ॥ ९.२३३ ॥**

एवं च सति मैत्र्या कारुण्येन वान्येन वा कारणान्तरेण न निवर्तयेत् । अर्थाद् अशास्त्रकृतं निवर्तयेत् । तथा च सति ॥ ९.२३३ ॥

> **अमात्यः प्राङ्विवाको वा यत् कुर्युः कार्यम् अन्यथा ।**  
> **तत् स्वयं नृपतिः कुर्यात् तान् सहस्रं च दण्डयेत् ॥ ९.२३४ ॥**

**अमात्यो** राज्ञा नियुक्तो ब्राह्मणः व्यवहाररक्षणे । तथा चोक्तम्- "तदा नियुञ्ज्याद् विद्वांसं ब्राह्मणं कार्यदर्शने" इति । **प्राङ्विवाकास्** तु पृथग् वेदशास्त्रज्ञातारः । तथा चोक्तम्- "यस्मिन् देसे निषीदन्ति विप्रा वेदविदस् त्रयः" इति । एते यत् कुर्युः कार्यम् अन्यथा रागादिभिः कारणैः, असंनिहिते राजनि, **तत् स्वयं नृपतिः कुर्यात्** । पुनस् **तान् सहस्रं दण्डयेत्** । पणानाम् इत्य् उक्तपरिभाषम् एतत् । समुदाये चैषां दण्डचोदना, यथा "गार्ग्याश् शतं दण्ड्यन्ताम्" इति ॥ ९.२३४ ॥

> **ब्रह्महा च सुरापश् च तस्करो गुरुतल्पगः ।**  
> **एते सर्वे पृथग् वेद्या महापातकिनो नराः ॥ ९.२३५ ॥**

अपरः पाठो ऽत्र श्लोके-

> ब्राह्मणघ्नं सुरापं च तस्करं गुरुतल्पगम् ।  
> एतान् विद्यात् पृथक् सर्वान् महापातकिनो नरान् ॥

अत्र पातकसंबन्धात् सुवर्णस्तेयकृत् तस्करो गृह्यते । ब्रह्महत्यायां सर्वेषां व्यतिक्रमः । सुरायां मधुरामद्यपाने च विशेषं वर्णाश्रयं वक्ष्यामः । चौर्ये च सर्ववर्णाधिकारः । स गुरुतल्पे ॥ ९.२३५ ॥

> **चतुर्णाम् अपि चैतेषां प्रायश्चित्तम् अकुर्वताम् ।**  
> **शरीरधनसंयुक्तं दण्डं धर्म्यं प्रकल्पयेत् ॥ ९.२३६ ॥**

**चतुर्णाम् अपीति** वचनात् तत्संबन्धी पञ्चमो गृह्यते । स्त्रीबालब्राह्मणवधे [व]धदण्ड उक्तः । **चतुर्णाम् अपि चैतेषाम्** इत्य् अत्र श्लोक [अङ्क]न[ं] धनदण्डश् च । तद् एतत् पातकानुरूपं कार्यम् । शूद्रस्य तु ब्रह्महत्याप्रायश्चित्तम् अकुर्वतो दण्डद्वयम् ॥ ९.२३६ ॥

> **गुरुतल्पे भगः [कार्[यः सुरापाने सुरा]ध्वजः ।**  
> **स्तेये च श्वपदः कार्यो ब्रह्मनण्य् अशिराः पुमान् ॥ ९.२३७ ॥**

ललाटे ऽङ्कनप्रतिषेधविधौ ललाटग्रहणात् ॥ ९.२३७ ॥

> **असंभोग्या ह्य् असंयोज्या असंपाट्याविवाहिनः ।**  
> **चरेयुः पृथिवीं दीनाः सर्वधर्मबहिष्कृताः ॥ ९.२३८ ॥**

एष एव तेषां त्यागो विज्ञेयः । तद् एव दर्शयति ॥ ९.२३८ ॥

> **ज्ञातिसंबन्धिभिस् त्व् एते त्यक्तव्याः कृतलक्षणाः ।**  
> **निर्दया निर्नमस्कारास् तन् मनोर् अनुशासनम् ॥ ९.२३९ ॥**

नैते राज्ञा धृतदणा इति कृत्वा ज्ञातिसंबन्धिभिः परिग्राह्याः । एवं च सति व्याध्यादियोगे ऽप्य् एषु दया न कर्तव्या । ज्यैष्ठ्यादिगुणयोगे च नैते नमस्कार्याः, प्रत्युत्थानादिभिः । एष एव चात्र वचनसामर्थ्याद् धर्मो विज्ञेयः । न तु स्वातन्त्र्येण दया विनयो वा पूर्वोपदिष्ट इति ॥ ९.२३९ ॥

> **प्रायस्चित्तं तु कुर्वाणाः पूर्वे वर्णा यथोदिताः ।**  
> **नाङ्क्या राज्ञा ललाटेषु दाप्यास् तूत्तमसाहसम् ॥ ९.२४० ॥**

पूर्वे वर्णाः ब्राह्मणादयः । प्रमादवधे च पञ्चशतो दण्ड इत्य् एतद् अर्थाद् गम्यते ॥ ९.२४० ॥

> **आगस्सु ब्राह्मणस्यैषु कार्यो मध्यमसाहसः ।**  
> **विवास्यो वा भवेद् राष्ट्रात् सद्रव्यः सपरिच्छदः ॥ ९.२४१ ॥**

अकामत इत्य् उत्तरश्लोके वक्ष्यति । तद् इहापि विज्ञेयम् । एवं च सत्य् एतेष्व् एवागस्सु ब्राह्मणो मध्यमसाहसं दण्ड्यः । कामं विवास्यो राष्ट्रात् । एवं निग्रहद्वयं विकल्पेनास्य स्यात्, वृत्तस्वाध्यायापेक्षया ॥ ९.२४१ ॥

> **इतरे क्ष्तवन्तस् तु पापान्य् एतान्य् अकामतः ।**  
> **सर्वस्वहारम् अर्हन्ति कामतस् तु प्रवासनम् ॥ ९.२४२ ॥**

एतान्य् एव महापातकानि कृतवन्तः क्षत्रियादयो ऽकामतः सर्वस्वहरणं कार्याः पूर्वोक्तं वोत्तमसाहसं दण्ड्याः । एवं ब्राह्मणस्य प्रायश्चित्तम् अकु[र्व]तो ऽकामतो मध्यमसाहसो दण्डः, कामतो विवासनम् । क्षत्रियवैश्ययोर् अकामत उत्तमसाहसः सर्वस्वहरणं वा । कामतश् च वधः । शूद्रस्य त्व् अकामतः सर्वस्वहरणम् अङ्कनं च । कामतस् तु वधः ॥ ९.२४२ ॥

> **नाददीत न्र्पः साधुर् महापातकिनां धनम् ।**  
> **आददानस् तु तल् लोभात् तेन दोषेण तप्यते ॥ ९.२४३ ॥**

यत एतद् एवम् अतः ।

> **अप्सु प्रवेश्य तं दण्डं वरुणायोपपादयेत् ।**  
> **श्रुतवृत्तोपपन्ने वा ब्राह्मणे प्रतिपादयेत् ॥ ९.२४४ ॥**

अत्र प्रतिपत्तिविधौ कारणं वक्ति, यस्मात् ।

> **ईशो दण्डस्य वरुणो राज्ञां दण्डधरो हि सः ।**  
> **ईशः सर्वस्य जगतो ब्राह्मणो वेदपारगः ॥ ९.२४५ ॥**

तस्मात् तद् धनं राज्ञा न ग्राह्यम् । किं चान्यत् ॥ ९.२४५ ॥

> **यत्र वर्जयते राजा पापकृद्भ्यो धनागमम् ।**  
> **तत्र कालेन जायन्ते मानवा दीर्घजीविनः ॥ ९.२४६ ॥**  
> **निष्पद्यन्ते च सस्यानि यथोक्तानि विशां पृथक् ।**  
> **बालाश् च न प्रमीयन्ते विकृतं च न जायते ॥ ९.२४७ ॥**

दण्डविनियोगस्तुतिश्लोकौ ॥ ९.२४६–४७ ॥

> **ब्राह्मणात् बाधमानं तु कामाद् अवरवर्णजम् ।**  
> **हन्याच् चित्रैर् वधोपायैर् उद्वेजनकरैर् नृपः ॥ ९.२४८ ॥**

अत्र चित्रैर् वधोपायैर् वध एव नियमेन प्रायश्चित्तम् अकुर्वतो ऽस्य शुद्धय उपदिश्यते । यथापराधं ताडनबन्धनादिभिः शूद्रस्य । त्रयाणां चैके, यस्मात् ॥ ९.२४८ ॥

> **यावान् अवध्यस्य वधे तावान् वध्यस्य मोक्षणे ।**  
> **अधर्मो नृपतेर् दृष्टो धर्मस् तु विनियच्छतः ॥ ९.२४९ ॥**

युक्तश् च तद्रक्षणाद् अधिकृतस्य राज्ञो वध्यमोक्षणे प्रत्यवायः । विशेषेण तु बलिषड्भागहारिणः शास्त्रप्रत्ययाद् दोषनिर्हारणस्य यथाश्रुतैर् एवोपायैर् दोषनिर्हरणं युक्तम् । प्रायश्चित्तवत् । तथा च शास्त्रलक्षणैव धर्माधर्मव्यवस्थेत्य् उक्तम् । एवं च तदुत्पत्तिप्रामाण्यवत् पापक्षये ऽस्य प्रामाण्यं स्यात् । अदृष्टार्थेषु तावद् एवम् । दृष्टार्थेषु तु राज्यतन्त्रविध्यर्थ उपदेशे यद् वधश्रवणं यथा "द्विट्सेविनश् च हन्यात्" इत्य् उक्तं त[त्र दृष्टप्र]योजनार्थत्वाद् उपदेशस्य न नियतो वधः । एवं च सत्य् उपायान्तरेणापि बन्धनादिना विनियच्छतो न दोषः ॥ ९.२४९ ॥

> **उदितो ऽयं विस्तरशो मिथो विवदमानयोः ।**  
> **अष्टादशसु मार्गेषु व्यवहारस्य निर्णयः ॥ ९.२५० ॥**

सर्वव्यवहारोपसंहरार्थश्लोकः ॥ ९.२५० ॥

> **एवं कार्याणि सर्वाणि कुर्वन् सम्यङ् महीपतिः ।**  
> **देशान् अलब्धांल् लिप्सेत लब्धांश् च परिपालयेत् ॥ ९.२५१ ॥**

येन चोपायेन [प्रजापरिपालनं राज्ञो भवति स इदानीम् उच्यते । एवमर्थश् च पूर्व उपसंहारो विज्ञेयः ॥ ९.२५१ ॥

> **सम्यङ् निविष्टदेशस् तु कृतदुर्गश् च शास्त्रतः ।**  
> **कण्टकओद्धरणे नित्यम् आति[ष्ठेद् यत्न]म् उत्तमम् ॥ ९.२५२ ॥**

अस्य प्रशंसार्थवादः फलविधिरूपः ॥ ९.२५२ ॥

> **रक्षणाद् आर्यवृत्तानां कण्टकानां च शोधनात् ।**  
> **नरेन्द्रास् त्रिदिवं यान्ति प्रजापालनतत्पराः ॥ ९.२५३ ॥**

उभयानुग्रहाद् युक्तं राज्ञां त्रिदिवगमनं रक्षताम् । अतः संरक्षणीयधर्मापक्षम् अपि चैतद् युक्तम् । एवं चावश्यं रक्षणीयाः । वृत्तिसंरक्षणाच् च । न चासति फलसंबन्धे इयती स्तुतिर् उपलभ्यते । शास्त्रलक्षणत्वाच् च धर्माधर्मयोर् उत्पत्तिवत् फलारम्भो ऽपि फलाच् छ्रद्दधनीयः । यतश् चैतद् एवम् अतः ॥ ९.२५३ ॥

> **अशासंस् तस्करान् यस् तु बलिं गृह्णाति पार्थिवः ।**  
> **तस्य प्रक्षुभ्यते राष्ट्रं स्वर्गाच् च परिहीयते ॥ ९.२५४ ॥**  
> **निर्भयं तु भवेद् यस्य राष्ट्रं बाहुभलास्रितम् ।**  
> **तस्य तद् वर्धते नित्यं सिच्यमान इव द्रुमः ॥ ९.२५५ ॥**

दृष्टार्थसंबन्धेनेयम् अदृष्टफलस्तुतिः ॥ ९.२५४–५५ ॥

> **द्विविधांस् तस्करान् विद्यत् परद्रव्यापहारिणः ।**  
> **प्रकाशांश् चाप्रकाशांश् च चारचक्षुर् महीपतिः ॥ ९.२५६ ॥**

चारचक्षुर्भिः पार्थिवैः परद्रव्यनिर्हरतां तास्कर्यं विज्ञेयम् । आदरार्थं चायम् उपदेशः आदाव् एषां विज्ञेयः ॥ ९.२५६ ॥

> **प्रकाशवञ्चकास् त्व् एषां नानापण्योपजीविनः ।**  
> **प्रच्छन्नवञ्चकास् त्व् एते स्तेनाटव्यादयो जनाः ॥ ९.२५७ ॥**

तत्र ये क्रये विक्रये मानतुलादिविशेषेण मुष्णन्ति द्रव्याणाम् आगमस्थाननिर्गमान् अनवेक्ष्य ते **प्रकाशा वञ्चकाः** । प्रच्छन्नास् तु रात्रिसत्त्रास्, तस्करा इत्य् अर्थः । न च केवलम् अत एव किं तर्हीमे चान्ये यान् इत ऊर्ध्वं वक्ष्यामः ॥ ९.२५७ ॥

> **उत्कोचका औपधिका वञ्चकाः कितवास् तथा ।**  
> **मङ्गलादेशवृत्ताश् च भद्राश् चैक्षणिकैस् सह ॥ ९.२५८ ॥**  
> **असम्यक् कारिणश् चैव महामात्राश् चिकित्सकाः ।**  
> **शिल्पोपचारयुक्ताश् च निपुणाः पण्ययोषितः ॥ ९.२५९ ॥**  
> **एवमाद्यान् विजानीयात् प्रकाशांल् लोककण्टकान् ।**  
> **निगूढचारिणश् चान्यान् अनार्यान् आर्यलिङ्गिनः ॥ ९.२६० ॥**  
> **तान् विदित्वा सुचरितैर् गूढैस् तत्कर्मकारिभिः ।**  
> **चारैश् चानेकसंस्थानैः प्रोत्साह्य वशम् आनयेत् ॥ ९.२६१ ॥**  
> **तेषां दोषान् अभिख्याप्य स्वे स्वे कर्मणि तत्त्वतः ।**  
> **कुर्वीत शासनं राजा सम्यक् सारापराधतः ॥ ९.२६२ ॥**

कस्य पुनर् हेतोस् तत्र दण्डानुष्ठानं राज्ञः शिष्यते। येन,

> **न हि दण्डाद् ऋते शक्यः कर्तुं पापविनिग्रहः ।**  
> **स्तेनानां पापबुद्धीनां निभृतं चरतां क्षितौ ॥ ९.२६३ ॥**

जनपदकण्टकानाम् एतल् लक्षणम् उक्तं तन् निग्रहार्थम् । कण्टकातुत्यौपमित एषाम् एष शब्दो विज्ञेयः । तद्ग्रहणोपाय इदानीम् उच्यते ॥ ९.२६३ ॥

> **सभाप्रपापूगशालावेशमद्यान्नविक्रयाः ।**  
> **चतुष्पथाश् चैत्यवृक्षाः समाजाः रक्षणानि च ॥ ९.२६४ ॥**  
> **जीर्णोद्यानान्य् अरण्यानि कारुकावेशनानि च ।**  
> **शून्यानि चाप्य् अगाराणि वनान्य् उपवनानि च ॥ ९.२६५ ॥**  
> **एवंविधान् नृपो देशान् गुल्मैः स्थावरजङ्गमैः ।**  
> **तस्करप्रतिषेधार्थं चारैश् चाप्य् अनुचारयेत् ॥ ९.२६६ ॥**  
> **तान् सहायैस् त्व् अनुगतैर् नानाकर्मप्रवेदिभिः ।**  
> **विद्याद् उत्साहयेच् चैव निपुणैः पूर्वतस्करैः ॥ ९.२६७ ॥**  
> **भक्ष्यभोज्यापदेशैश् च**

चण्डिकादियागात् सर्वनिमित्त्म्,

> **ब्राह्मणानां च दर्शनैः ।**

विद्यागतागतयोगज्ञानाम्, यद्बलात् सुकरं महाफलं चौर्यं भवति यथेष्टम्,

> **शौर्यकर्मापदेशैश् च तेषां कुर्यात् समागमम् ॥ ९.२६८ ॥**

तच्छीलिनां बलातिशयव्यवहारिणाम् । एवं च सति ।

> **ये तत्र नोपसर्पेयुर् मूलप्रणिहिताश् च ये ।**  
> **तान् प्रसह्य नृपो हन्यात् समित्रज्ञातिबान्धवान् ॥ ९.२६९ ॥**

**ये** तस्कराः प्रकरणे नोपगच्छन्ति राजशासनान्, **ये च मूलप्रणिहितास्** तस्करा नोपगच्छन्ति चण्डिका[यागा]दिषु । तांश् च तेभ्य एवागमय्य **हन्यात्** । एवम् अपि च वर्तमानश् चोरनिग्रहे ॥ ९.२६९ ॥

> **न होढेन विना चोरं घातयेद् धार्मिको नृपः ।**  
> **सहोढं सोपकरणं हन्याद् एवाविचारयन् ॥ ९.२७० ॥**

होढो [लोप्त्रम् । सह] तेन ग्रस्तः स्यात्, नान्यथा । यदि तावल् लोप्त्रं दर्शनविचार्यमानं प्रमाणतः शुद्धं भवति । एवम् उपकरणं विवरसाधनादि विज्ञेयम् ॥ ९.२७० ॥

> **ग्रामेष्व् अपि च ये केचिच् चोराणां भक्तदायकाः ।**  
> **भाण्डावकाशदाश् चैव सर्वांस् तान् अपि घातयेत् ॥ ९.२७१ ॥**

विचार्य प्रत्यक्षागमानुमानैः प्रमाणैः । येनाविज्ञानाद् अपि ह्य् एतत् सर्वं भवति ॥ ९.२७१ ॥

> **राष्ट्रेषु रक्षाधिकृतान् सामन्तांश् चैव चोदितान् ।**  
> **अभ्याघातेषु मध्यस्थाञ् छिष्याच् चौरान् इव द्रुतम् ॥ ९.२७२ ॥**

आत्ययिकेष्व् एतान् अननुधातताञ् चोरसंवादेन प्रमादाद् वा चोरवच् छिष्यात् । निमित्तभेदाच् चानुशासनभेदो विज्ञेयः ॥ ९.२७२ ॥

> **यश् चापि धर्मसमयात् प्रच्युतो धर्मजीवनः ।**  
> **दण्डेनैव तम् अप्य् ओषेत् स्वकाद् धर्माद् धि विच्युतम् ॥ ९.२७३ ॥**

ब्राह्मणो **धर्मजीवनः** । स ह्य् अनुपकृत्य जीवति । यतस् तस्यापि स्वधर्मस्थापनार्थं दण्डो ऽपराधानुरूपः प्रणेयः ॥ ९.२७३ ॥

> **ग्रामघाते हिडाभङ्गे पथि चोरादिदर्शने ।**  
> **शक्तास् त्व् अनभिधावन्तो निर्वास्याः सपरिच्छदाः ॥ ९.२७४ ॥**

आलस्येनानभिधावन्तो निर्वास्याः, ये तु च्रोपक्षेपान् नानुधावन्ति ते चोरवधेन वध्याः ॥ ९.२७४ ॥

> **राजकोशापहर्तॄंश् च प्रातिकूलेषु च स्थितान् ।**  
> **अरीणाम् उपजप्तॄंश् च घातयेद् विविधैर् वधैः ॥ ९.२७५ ॥**

अपराधानुरूपतः स्वतन्त्रपीडापेक्षया एषां निग्रहः स्यात् ॥ ९.२७५ ॥

> **संधिं छित्वा तु ये चर्यं रात्रौ कुर्वन्ति तस्कराः ।**  
> **तेषां छित्वा नृपो हस्तौ तीक्ष्णे शूले निवेशयेत् ॥ ९.२७६ ॥**

चौर्योपलक्षणार्थं च **संधि**ग्रहणम् । एवं चास्कन्धावार एव प्रविश्य चौर्यं कुर्वतो ऽयम् एव निग्रहः स्यात् । हस्तयोश् छेदनं शुले वा निवेशम् । एकस्यैवेत्य् अपरे । एतच् च वर्णविसेषापक्षया उभयम् अत्रास्य प्रयोजनानुबन्धापेक्षया कल्प्यम्, न यथाश्रुतम् । तथा च दर्शयति ॥ ९.२७६ ॥

> **अङ्गुलीर् ग्रन्थिभेदस्य छेदयेत् प्रथमे ग्रहे ।**  
> **द्वितीये हस्तचरणौ तृतीये वधम् अर्हति ॥ ९.२७७ ॥**

कृतनिग्रहस्यापि निग्रहोपदेशश् छिन्नहस्तचरणो ऽपि पुनः केनचिद् उपायान्तरेण चौर्यम् आसेवतः ॥ ९.२७७ ॥

> **अग्निदान् भक्तदांश् चैव तथा शस्त्रावकाशदान् ।**  
> **संनिधातॄंश् च मोषस्य शिष्याच् चोरान् इवेश्वरः ॥ ९.२७८ ॥**

विज्ञाय चोरांस् तत्साहाय्येनाइतानि कुर्वतां चोरवच् छिष्टिस् ताडनबन्धनपरिभाषणादिरूपा । न तु वराङ्गच्छेदो ऽर्थदण्डनं वा शिष्टिः । प्रथमम् एवानुक्तापि चौर्यं वर्णानां चोरवच् छिष्टिर् अल्पेष्व् अपराधेषु चोरस्यापि स्यात् ॥ ९.२७८ ॥

> **तटाकभेदकं हन्याद् अप्सु शुद्धवधेन वा ।**  
> **यद् वापि प्रतिसंस्कुर्याद् दद्याच् चोत्तमसाहसम् ॥ ९.२७९ ॥**

वप्रं तटाकस्य भित्वोदकं हरतो वधो ऽप्स्व् अन्यत्र वा स्थले ऽशक्तस्य प्रतिसंस्कारे, शक्तस्यापि दण्डनम् । पुण्यानुबन्ध एवोभयोर् अप्य् अनुग्रहः कल्पितो भवति, तटाकस्वामिनः तटाकभेदकस्य च । प्रतिसंस्कारपक्षे चास्योत्तमसाहसः पणसहस्रम् ॥ ९.२७९ ॥

> **कोष्ठागारायुधागारदेवतागारभेदकान् ।**  
> **हस्त्यश्वरथहरॄंश् च हन्याद् एवाविचारयन् ॥ ९.२८० ॥**

देवतागारभेदकाद् ऋते इतरेषां स्वतन्त्ररक्षणप्रयोजनत्वाद् वधोपदेशस्य न नियमेन वधः क्रियते । प्रतिप्रसवभावाच् च निवृत्ताव् अपि नाभ्युदयः । देवतागारभेदकस्यापि प्रतिकर्तुं दण्डं च दातुम् अशक्तस्य वधः स्यात् । तथा चोक्तं पूर्वश्लोके । एवं चाधिकाराद् उत्तमसाहसो दण्डः । "सङ्क्रमद्वजयष्टीनाम्" इत्य् अस्मिन् वक्ष्यमाणश्लोके देवताप्रतिमाभेदकस्यापि दण्डं वक्ष्यति वधरहितम् । एवं च सति यदि देवतागारभेदकस्य नियोगतो वध उच्यते, ततो न्यायविरोध्ययुक्तरूप उपदेशः । अतः पाक्षिको वधो विज्ञेयः ॥ ९.२८० ॥

> **यस् तु पूर्वनिविष्टस्य तटाकस्योदकं हरेत् ।**  
> **आगमं वाप्य् अपां भिन्द्यात् स दाप्यः पूर्वसाहसम् ॥ ९.२८१ ॥**

देवताघातकत्वात् पूर्वनिवेश उच्यते । इतरथा वा । तत्र यद् उक्तम्- सस्यसकार्यं **यो हरेत्** अनागत एवोदकस्य्[आलादि]न्**आगमं** **वा भिन्द्यात् स** दण्ड्यः **पूर्वसाहसम्** । एवं च सति यद् उक्तम्, दण्डं दातुम् अशक्ताः क्षत्रियादयः "आनृण्यं कर्मणा" गच्छेयुर् इति, तत्कार्यसामान्याद् अत्र सर्वत्र प्रत्येतव्यम् ॥ ९.२८१ ॥

> **समुत्सृजेद् राजमार्गे [यस् त्व् अमे]ध्यम् अनापदि ।**  
> **स द्वौ कार्षापणौ दद्याद् अमेध्यं चासु शोधयेत् ॥ ९.२८२ ॥**

कार्षापणपरिमाणं व्याख्यातम् ॥ ९.२८२ ॥

> **आपद्गतो ऽथ वा वृद्धो गर्भिणी बाल एव वा ।**  
> **परिभाषणम् अर्हन्ति तच् च शोध्यम् इति स्थितिः ॥ ९.२८३ ॥**

**आप्**[**अद्गत** इति सहोप]देशाद् अत्यन्त**वृद्धो**, **गर्भिणी**, **बालो** वेदितव्यः ॥ ९.२८३ ॥

> **चिकित्सकानां सर्वेषां मिथ्या प्रचरतां दमः ।**  
> **अमानुषेषु प्रथमो मानुषेषु तु मध्यमः ॥ ९.२८४ ॥**

प्रथममध्यमौ साहसोत्तरपदाव् एतौ द्रष्टव्यौ । विना शास्त्रेण । [अथ]वा सति शास्त्राध्ययने मिथ्या ये चिकित्सायां वर्तन्ते मानुषामानुषेषु तेषाम् एष दमः ॥ ९.२८४ ॥

> **संक्रमध्वजयष्टीनां प्रतिमानां च भेदकः ।**  
> **प्रतिकुर्याच् च तत् सर्वं पञ्च दद्याच् छतानि च ॥ ९.२८५ ॥**

नदीगर्तादिषु यैः संक्रामन्ति ते संक्रमाः । ध्वजो राज्ञां देवतायतनेषु वा, यष्टिर् नागायतने, बलियष्टिर् वा ग्रामेषु । अयं च विचारितो ऽर्थः । पूर्वश्लोके व्कल्पार्थं वधदण्डस्य केनचिद् अत्रानुबन्धादिना कारणेन प्रतिमाभेदकस्येहोपदेशः ॥ ९.२८५ ॥

> **अदूषितानां द्रव्यानां दूषणे भेदने तथा ।**  
> **मणीनाम् अप्य् अवेधे च दण्डः प्रथमसाहसः ॥ ९.२८६ ॥**

कुंकुमादिद्रव्याणां तत् सदृशेन मायाकुसुम्भादिना दूषणम् । भेदनं तु मणिभिः संबध्यते । मणीनां भेदने विनाशे ऽवेधे ऽस्थानवेधे च मणीनाम् एव सारानुरूपो दण्डः । एवं च सति प्रथमसाहसग्रहणं प्रदर्शनार्थं विज्ञेयम् । येन मणयो हि काकणिकमूल्या अपि सन्ति अनेकसाहस्राश् च । अतो नाविशेषेण युक्तो ऽत्र दण्ड इति । एतस्मात् कारणात् प्रथमसाहसग्रहणस्य प्रदर्शनार्थता कल्प्यते ॥ ९.२८६ ॥

> **समैश् च विषमं यश् च प्रकरेन् मूल्यतो ऽपि वा ।**  
> **स प्राप्नुयाद् दमं पूर्वं नरो मध्यमम् एव वा ॥ ९.२८७ ॥**

अपरिच्छिन्नार्धानां द्रव्याणाम् अज्ञाततया कार्यवत्तां वावेद्क्ष्य क्रेतुर् यो ऽन्यथा विक्रीणीते भावदोषेण तस्य [वि]क्रेतुर् द्रव्यापेक्षया प्रथममध्यमौ कल्प्यौ । अथ वा क्रेतरि प्रथमः कार्यः विक्रेतुर् मध्यमः ॥ ९.२८७ ॥

> **बन्धनानि च सर्वाणि राजमार्गे निवेशयेत् ।**  
> **दुःखिता यत्र दृश्येरन् व्कृताः पापकारिणः ॥ ९.२८८ ॥**

पृथग्जनस्य पापनिवृत्त्युपायोपदेशः ॥ ९.२८८ ॥

> **प्राकारस्य च भेत्तारं परिखाणांच पूरकम् ।**  
> **द्वाराणां चैव भङ्क्तारं क्षिप्रम् एव प्रवासयेत् ॥ ९.२८९ ॥**

पुरस्य राजकुलस्य दुर्गस्य वा । प्रवासनम् अत्रोभयथा राजकार्यविरोधापेक्षया विज्ञेयम् । एवं च सत्य् अत्र राज्ञः स्वतन्त्रसंरक्षणत्वाद् उपदेशस्य न नियोगेन व्यतिक्रमकारिणां वध उपदिश्यते ॥ ९.२८९ ॥

> **अभिचारेषु सर्वेषु कर्तव्यो द्विशतो दमः ।**  
> **मूलकर्मणि चानाप्तैः कृत्यासु विविधासु च ॥ ९.२९० ॥**

श्रुतिस्मृतिबाह्येष्व् अभिचारेषु खादिरसूचीनिखननपदपांशुग्रहणादिष्व् इदम् उच्यते । अत्राभिचारार्हस्यायं दण्डो न विद्यते । तथायं प्रायश्चित्तं वक्ष्यत्य् अनभिचरणीयस्याभिचारे "अभिचारम् अहीनं च त्रिभिः कृच्छ्रैर् व्यपोहति" इति । **मूलकर्मणि चानाप्तैः** क्रियमाणे । न मातृभगिन्यादिभिः, अधिकारात् तासाम् । **कृत्यासु** च वैताऌआद्यासु भूततन्त्रविहितास्व् असंबन्धकृतास्व् एव । अपरे तु **सर्व**ग्रहणसामर्थ्यात् सर्वाभिचारेष्व् एतद् दण्डम् आहुः ॥ ९.२९० ॥

> **अबीजविक्रयी यश् च बीजोत्कृष्टं तथैव च ।**  
> **मर्यादाभेदकश् चैव विकृतं प्राप्नुयाद् वधम् ॥ ९.२९१ ॥**

बीजम् इति कृत्वाबीजं यो विक्रीणीते ऽर्थिनश् च क्रेतॄन् दृष्ट्वा बीजमूल्यत उत्कर्षं नयति । **मर्यादाश्** च क्षेत्रकेदारगता यो भिनत्ति, न ग्रामदेशसङ्घमर्यादाः, बीजक्रयविक्रयादिसाहचर्यात् । स कर्णनासाच्छेदनाख्यं **विकृत**त्वकारणम् अर्हति । अपराधसमुच्चयेन सानुबन्धेन च मारणम्, येन न हि दृष्टप्रयोजन इतीयान् निग्रह उपपद्यते । अयम् अपि दण्डो न नियमतः स्याद् एतेष्व् एवापराधेषु, दृष्टार्थत्वाद् अस्य निग्रहोपदेशस्य ॥ ९.२९१ ॥

> **सर्वकण्टकपापिष्ठं हेमकारं तु पार्थिवः ।**  
> **प्रवर्तमानम् अन्याये छेद्येल् लवशः क्षुरैः ॥ ९.२९२ ॥**

सर्ववर्णेभ्यः सुवर्णापहारप्रवृत्ते ब्राह्मणसुवर्णापहरणे वा महापातकाभ्यासशीलस्येदम् उच्यते । तं निकषपरिवर्तनतुलासंचरणादिषु अन्यायेषु प्रवृत्तम् "येन येन यथाङ्गेन" इत्य् अनया परिभाषया जिह्वाहस्तपादशिरश्चक्षुरादिना सुवर्णगुप्तिं कुर्वन्तं **लवशो** घातयेत्, अपराद्धाभ्यासानुबन्धेन । अपरे त्व् आहुः- सर्ववर्णसुवर्णापहरण एतद् उच्यते । हेमकर्तुर् बहुत्वाल्पत्वापेक्षयायं छेदनोपदेशः प्रदर्शनार्थः । अपरे तु सुवर्णकारस्यापीदं न शोधनम् इत्य् उपदिशन्ति, रक्षितापहरणे ऽपि सुराप्रायश्चित्तवत् ॥ ९.२९२ ॥

> **सीताद्रव्यापहरणे शस्त्राणाम् औषधस्य च ।**  
> **कालम् आसाद्य कार्यं च राजा दण्डं प्रकल्पयेत् ॥ ९.२९३ ॥**

**सीताद्रव्याणि** कलयुग, प्रतोदादीनि । **शस्त्राणि** फलदात्रादीनि तत्साहचर्यात् । **औषधं** तद्गतं लशुनादि । अथ वा [ओ]षधयो सामान्येन ग्रहणं युक्तम्, समानत्वाद् अपराधस्य । **कालम् आसाद्य** **कार्यं** च तेषां **दण्डं राजा** यथेष्टं कुर्यात् । तद् अपराधनिवृत्तिहेतुम् अन्येषाम् अपि ॥ ९.२९३ ॥

> **स्वाम्यमात्यौ पुरं राष्ट्रं कोशदण्डौ तथा सुहृत् ।**  
> **सप्त प्रकृतयो ह्य् एताः समस्तं राज्यम् उच्यते ॥ ९.२९४ ॥**  
> **सप्तानां प्रकृतीनांतु राज्यस्यासां यथाक्रमम् ।**  
> **पूर्वं पूर्वं गुरुतरं जानीयाद् व्यसने नृपः ॥ ९.२९५ ॥**

अस्योपदेशप्रयोजनं **स्वाम्य्**आदीनां **पूर्वस्मिन् पूर्वस्मिन् व्यसनं गुरुतरं** राज्यतन्त्रविनाशकरणं परिज्ञाय परिहरेन् **नृप** इति ॥ ९.२९४–९५ ॥

> **सप्ताङ्गस्यास्य राज्यस्य विष्टब्धस्य त्रिदण्डवत् ।**  
> **अन्योन्यगुणवैशेष्यान् न किंचिद् अतिरिच्यते ॥ ९.२९६ ॥**

यस्मात्,

> **तेषु तेषु हि कार्येषु तत् तद् अङ्गं विशिष्यते ।**

स्वविषयनियमाद् इन्द्रियवत् । एवं च सति,

> **येन यत् साध्यते कार्यं तत् तस्मिञ् छ्रेष्ठम् उच्यते ॥ ९.२९७ ॥**

भवति हि तत् कार्यं राज्ञो, यत्र लघीयान् अपि प्रकृति पदार्थो गरीयान् भवति । तस्मात् सर्व एवैते सर्वदा समीक्षितव्याः तत्पुरुषाश् च । एवमर्थश् चायं पुनर् इहोपदेशो राजप्रकृतीनाम्, यस्मात् प्रायेण हि राज्यकण्टका अमात्यादिप्रकृतिसंश्रया एव भवन्ति । राजवल्लभामात्यमहिषीकुमाराद्याश्रितास् ते हि राजोष्मणा निःशङ्का सन्तः सुतरां जनपदं मुष्णन्ति ॥ ९.२९७ ॥

> **[चारेणोत्साहयोगेन क्रिययैव च कर्मणाम् ।**  
> **स्वशक्तिं परशक्तिं च नित्यं विद्यान् महीपतिः] ॥ ९.२९८ ॥**

अत एषां पुनर् इहोपदेशः कण्टकोद्धरणप्रकरणे । यथैतत्संश्रयाद् इदम् उपदिश्यते **नित्य**ग्रहणम् । एवं च परचक्रसंरक्षणवज् जनपदः स्वचक्रपीडातो ऽपि रक्षणीयः । सैषा कण्टकोद्धरणादरार्था पुनर् इह राजधर्मोक्तिर् विज्ञेया ॥ ९.२९८ ॥

> **पीडनानि च सर्वाणि व्यसनानि तथैव च ।**  
> **गुरुलाघवतो ज्ञात्वा ततः कार्यं समाचरेत् ॥ ९.२९९ ॥**

**पीडनानि** जगताम् अशनिपातदुर्भिक्षादीनि । स्वकृतानि **व्यसनानि** त्रयाणि देहदैवात्मगतानि क्षयहेतूनि । **ज्ञात्वा** लोकस्य **गुरुलाघ्वतः**, ततो दण्डगुरुत्वलघुत्वं **समाचरेत्** नृपतिर् नाविशेषेण । एवं च राजधर्मेषु वर्तमानो यावज्जीवम् ॥ ९.२९९ ॥

> **आरभेतैव कर्माणि श्रान्तः श्रान्तः पुनः पुनः ।**  
> **कर्माण्य् आरभमानं हि पुरुषं स्रीर् निषेवते ॥ ९.३०० ॥**

एवं च श्रमाद् अलसत्वाद् न कर्मारम्भान् निवर्तितव्यम् । मा माइवं गृह्णीयाद् युगानुरूपम् मया वर्तितव्यम् इति, यस्मात् ।

> **कृतं त्रेतायुगं चैव द्वापरं कलिर् एव च ।**  
> **राज्ञो वृत्तानि सर्वाणि राजा हि युगम् उच्यते ॥ ९.३०१ ॥**

तथा च कलियुगम् इति कृत्वा नोदासीनः स्यात् । येन च राजवृत्तेनायं कलियुगादिभिर् व्यपदिश्यते राजा। तद् दर्शयति ॥ ९.३०१ ॥

> **कलिः प्रसुप्तो भवति स जाग्रद् द्वापरं युगम् ।**  
> **कर्मस्व् अभ्युदितस् त्रेता विचरंस् तु कृतं युगम् ॥ ९.३०२ ॥**

अनुत्थानशीलः **प्रसुप्तो भवति**, यो जानानश् चोत्कर्षोपायम् अनुतिष्ठेत् **स जाग्रद्** भवति । व्यवसितकर्मप्रयोगस् **त्रेता**युगं भवति । अनुतिष्ठंश् च सर्वकर्माणि यथाशास्त्रं कर्मफलसंपदा **कृतयुगं** भवति । एवं च राजनिमित्तत्वात् सर्वारम्भाणां युक्ता तद्वृत्तस्तुतिः ॥ ९.३०२ ॥

> **इन्द्रस्यार्कस्य वातस्य यमस्य वरुणस्य च ।**  
> **चन्द्रस्याग्नेः पृथिव्याश् च तेजोवृत्तं नृपश् चरेत् ॥ ९.३०३ ॥**

एवंवृत्तो हि राजा कण्टकोद्धारणेन प्रतापानुरागाव् आत्मन्य् उत्पादयन् सकलमहीमण्डलाधिपत्येनान्त्येन युज्यते । **इन्द्रा**दिलोकपालवृत्ततां राज्ञः केनचित् सामान्येन प्रदर्श्यते ॥ ९.३०३ ॥

> **वार्षिकांश् चतुरो मासान् यथेन्द्रो ऽभिप्रवर्षति ।**  
> **तथाभिवर्षेत् स्वं राष्ट्रं कामैर् इन्द्रव्रतं चरन् ॥ ९.३०४ ॥**  
> **अष्टौ मासान् यथादित्यस् तोयं हरति रश्मिभिः ।**  
> **तथा हरेत् करं राष्ट्रान् नित्यम् अर्कव्रतं हित् तत् ॥ ९.३०५ ॥**  
> **प्रविश्य सर्वभूतानि यथा चरति मारुतः ।**  
> **तथा चारैः प्रवेष्टव्यं व्रतम् एतद् धि मारुतम् ॥ ९.३०६ ॥**  
> **यथा यमः प्रियद्वेष्यौ प्राप्ते काले नियच्छति ।**  
> **तथा राज्ञा नियन्तव्याः प्रजास् तद् धि यमव्रतम् ॥ ९.३०७ ॥**  
> **वरुणेन यथा पाशैर् बद्ध एव हि दृश्यते ।**  
> **तथा पापान् निबध्नीयाद् व्रतम् एतद् धि वारुणम् ॥ ९.३०८ ॥**  
> **पर्पूर्णं यथा चन्द्रं दृष्ट्वा हृष्यन्ति मानवाः ।**  
> **तथा प्रकृतयो यस्मिन् स चान्द्रव्रतिको नृपः ॥ ९.३०९ ॥**  
> **प्रतापयुक्तस् तेजस्वी नित्यं स्यात् पापकर्मसु ।**  
> **दुष्टसामन्तहिंस्रश् च तद् आग्नेयं व्रतं स्मृतम् ॥ ९.३१० ॥**  
> **यथा सर्वाणि भूतानि धरा धारयते समम् ।**  
> **तथा सर्वाणि भूतानि बिभ्रतः पार्थिवं व्रतम् ॥ ९.३११ ॥**  
> **एतैर् उपायैर् अन्यैश् च युक्तो नित्यम् अतन्द्रितः ।**  
> **स्तेनान् राजा निगृह्णीयात् स्वराष्ट्रे पर एव च ॥ ९.३१२ ॥**

अष्टाभिः श्लोकैर् उक्तम् अपि राजवृत्तम् अर्थनिर्मलत्वाय पुनर् उक्तम् । दण्ड्येषु दण्डपातनं यथापराधं कुर्वन् लोकपालवत् समः प्रजासु यथा स्याद् इति दण्डप्रकरणे पुनर् आदरार्थम् उच्यत इति ॥ ९.३०४–१२ ॥

> **पराम् अप्य् आपदं प्राप्तो ब्राह्मणान् न प्रकोपयेत् ।**  
> **ते ह्य् एनं कुपिता हन्युः सद्यः सबलवाहनम् ॥ ९.३१३ ॥**

अभिचाराभिशापाभ्याम् । तथा च तत्प्रतापं दर्शयति ॥ ९.३१३ ॥

> **यैः कृतः सर्वभक्षो ऽग्निर् अपेयश् च महोदधिः ।**  
> **क्षयी चाप्यायितः सोमः को न नश्येत् प्रकोप्य तान् ॥ ९.३१४ ॥**

किं च,

> **लोकान् अन्यान् सृजेयुर् ये लोकपालांश् च कोपिताः ।**  
> **देवान् कुर्युर् अदेवांश् च कः क्षिण्वंस् तान् समृध्नुयात् ॥ ९.३१५ ॥**  
> **यान् समाश्रित्य त्ष्ठन्ति लोका देवाश् च सर्वदा ।**  
> **ब्रह्म चैव धनं येषां को हिंस्यात् ताञ् जिजीविषुः ॥ ९.३१६ ॥**

न चाविद्वान् इति परिभवनीयो ऽसौ, यस्मात् ।

> **अविद्वांश् चैव विद्वांश् च ब्राह्मणो दैवतं महत् ।**  
> **[प्रणीतश् चाप्रणीतश् च यथाग्निर् दैवतं महत् ॥ ९.३१७ ॥**  
> **श्मशानेष्व् अपि तेजस्वी पावको नैव दुष्यति ।**  
> **हूयमानस् च यज्ञेषु भूय एवाभिवर्धते ॥ ९.३१८ ॥**  
> **एवं यद्य् अप्य् अनिष्टेषु वर्तन्ते सर्वकर्मसु ।**  
> **सर्वथा ब्राह्मणाः पूज्याः परमं दैवतं हि तत्] ॥ ९.३१९ ॥**  
> **क्षत्रस्यातिप्रवृद्धस्य ब्राह्मणान् प्रति सर्वतः ।**  
> **ब्रह्मैव संनियन्तृ स्यात् क्षत्रं हिम् ब्रह्मसंभवम् ॥ ९.३२० ॥**  
> **अद्भ्यो ऽग्निर् ब्रह्मतः क्षत्रम् अश्मनो लोहम् उत्थितम् ।**  
> **तेषां सर्वत्रगं तेजः स्वासु योनिषु शाम्यति ॥ ९.३२१ ॥**  
> **नाब्रह्म क्षत्रम् ऋध्नोति नाक्षत्रं ब्रह्म वर्धते ।**  
> **ब्रह्मक्षत्रे च संपृक्ते इह चामुत्र ऋध्नुतः ॥ ९.३२२ ॥**

दशभिः श्लोकैर् दण्ड्यनिग्रहप्रकरणे ब्राह्मणाः प्रशस्यन्ते । सत्य् अपि शास्त्रे तदपेक्षयाइषां क्षान्तिम् आश्रित्य मृदूपक्रमो निग्रहो यथा स्यात् स्ववृत्तस्थापनार्थम् इत्य् एवमर्थम् इदम् ॥ ९.३१३–२२ ॥

> **दत्वा धनं तु विप्रेभ्यः सर्वदण्डसमुत्थितम् ।**  
> **पुत्रे सर्वं समासृज्य कुर्वीत प्रायणं रणे ॥ ९.३२३ ॥**

प्रायणं च राज्ञः प्रथमकल्पः । अतस् तदभाव इतरे कल्पा यथा स्युः स्वकामप्रायणाविरोधश् चास्य व्याख्यातः ॥ ९.३२३ ॥

> **एवं चरन् सदा युक्तो राजधर्मेषु पार्थिवः ।**  
> **हितेषु चैव लोकस्य सर्वभृत्यान् नियोजयेत् ॥ ९.३२४ ॥**  
> **एषो ऽखिलः कर्मविधिर् उक्तो राज्ञः सनातनः ।**  
> **इमं कर्मविधिं विद्यात् क्रमशो वैश्यशूद्रयोः ॥ ९.३२५ ॥**

श्लोकद्वयेन राजधर्मोपसंहारो [वैश्य]शूद्रवृत्तिधर्मोपक्षेपविशेषार्थो विज्ञेयः । तथा च तं विशेषं प्रदर्शयति- यत्कृतो ऽस्य पुनरारम्भः ॥ ९.३२४–२५ ॥

> **वैश्यस् तु कृतसंस्कारः कृत्वा दारपरिग्रहम् ।**  
> **वार्तायां नित्ययुक्तः स्यात् पशूनां चैव रक्षणे ॥ ९.३२६ ॥**

आनन्तर्यार्थो विशेषार्थश् चायम् उपदेशः । अस्यार्थवादः ॥ ९.३२६ ॥

> **प्रजापतिर् हि वैश्याय सृष्ट्वा परिददे पशून् ।**  
> **ब्राह्मणाय च राज्ञे च सर्वाः परददे प्रजाः ॥ ९.३२७ ॥**  
> **न च वैश्यस्य कामः स्यान् न रक्षेयं पशून् इति ।**  
> **वैश्ये चेच्छति नान्येन रक्षितव्याः कथंचन ॥ ९.३२८ ॥**

राज्ञो ऽयम् उपदेशः, तथान्यमनुष्यस्य ब्राह्मणादेः । इदं चान्यद् वैशेषिकं वैष्यस्य वृत्तिकर्मणा ॥ ९.३२७–२८ ॥

> **मणिमुक्ताप्रवाऌआनां लोहानां तान्तवस्य च ।**  
> **गन्धानां च रसानां च विद्याद् अर्घबलाबलम् ॥ ९.३२९ ॥**  
> **बीजानाम् उप्तिविच् च स्यात् क्षेत्रबीजगुणस्य च ।**  
> **मानयोगं च जानीयात् तुलायोगांश् च सर्वशः ॥ ९.३३० ॥**  
> **सारासारं च भाण्डानां देशानां च गुणागुणम् ।**  
> **लाभालाभं च पण्यानां पशूनां च विवर्धनम् ॥ ९.३३१ ॥**  
> **भृत्यानां च भृतिं विद्याद् भाषाश् च विविधा नृणाम् ।**  
> **द्रव्याणां स्थानयोगांश् च क्रयं विक्रयम् एव च ॥ ९.३३२ ॥**  
> **धर्मेण च द्रव्यवृद्धाव् आतिष्ठेद् यत्नम् उत्तमम् ।**  
> **दद्याच् च सर्वभूतानाम् अन्नम् एव प्रयत्नतः ॥ ९.३३३ ॥**

अष्टाभिः श्लोकैर् उक्तापि सती वैश्यवृत्तिर् विशेषार्थं पुनर् अभिधीयते । स च विशेषो ऽयम्- **न च वैश्यस्य कामः स्यान् न रक्षेयं पशून्** इति । एवं च सत्य् अस्यान्याभ्यो वृत्तिभ्यः पशुरक्षणवृत्तिर् एव धर्म्येति विज्ञायते । **मणिमुक्ता**दिग्रहणं च सर्वद्रव्यदर्शनार्थम् । तथा च सति नास्य किंचिद् अपि अक्रेयम् इति गम्यते । अन्यच् च हिरण्यादिदानं परिहाप्यान्नं विशेषतो दद्यात्, **सर्वभूतानाम्** इति वचनाति । न केवलं गुणवद्ब्राह्मणेभ्यः । शूद्रस्या[पि वृत्तिर् इदान्]ईम् उच्यते धर्म्या च ॥ ९.३२९–३३ ॥

> **विप्राणां वेदविदुषां गृहस्थानां यशस्विनाम् ।**  
> **शुश्रूषैव तु शूद्रस्य धर्मो नैःश्रेयसः परः ॥ ९.३३४ ॥**

शूद्रो विशेषतः इत्थंभूतगुणवतां ब्राह्मणानां [शुश्रूषया निःश्रेयसं लभते] ॥ ९.३३४ ॥

> **शुचिर् उत्कृष्टशुश्रूषुर् मृदुवाग् अनहंकृतः ।**

तद् एवंवृत्तह्,

> **ब्राह्मणापाश्रयो नित्यम् उत्सृष्टां जातिम् अश्नुते ॥ ९.३३५ ॥**

ब्राह्मणापाश्रितशूद्रस्य तदाश्रयफलार्थवादो ऽयम् । फलविधिर् वायं न्यायशास्त्राविरोधाद् युक्तः ॥ ९.३३५ ॥

> **एषो ऽनापदि वर्णानाम् उक्तो धर्मवृत्तिः शुभः ।**  
> **आपद्य् अपि च यस् त्व् एषाम् [क्रमशस् तन् निबोधत] ॥ ९.३३६ ॥**

**वृत्तिः धर्मश्** चेति सिद्ध्यर्थं द्वैविध्यम् ॥ ९.३३६ ॥

**इति भारुचिकृते मनुशास्त्रविवरणे नवमो ऽध्यायः ॥**


## १०
**दशमो ऽध्यायः**

> **[अधीयीरंस् त्रयो वर्णाः स्वकर्मस्था द्विजातयः ।**  
> **प्रब्रूयाद् ब्राह्मणस् त्व् एषां नेतराव् इति निश्चयः] ॥ १०.१ ॥**

वैश्यशूद्रोपचारानन्तरं शास्त्रानुक्रण्यपेक्षया संकीर्णानां संभवो वक्तव्यः । यतस् तदुपोद्घातार्थं ब्रह्मचारिप्रकरणोपदिष्ट्[आध्ययनापेक्ष्यात्र] "अधीयीरन्न्" इत्य् उक्तम् । एवं चात्राधिपूर्वस्येङो (?) वेदशब्दक्रियस्य वेदशब्दविषयतैव ज्ञायते, **अधीयीरन्** वेदं पठेयुर् इत्य् अर्थः । ईदृशं च तत्राश्रुतम् अपि विधिवाक्यम् उत्प्रेक्ष्यम् अनुवादसामर्थ्यात् । तथा च ब्रह्मचारिप्रकरण एवं च नियमार्थम् इदम् उक्तम्- "वेदः कृत्स्नो ऽधिगन्तव्यः" इत्येवमादि । स्वकर्मस्था इति चैतत्सामर्थ्याद् ब्रह्मचारिप्रकरणोक्तान् एव गुरूपसदनाभिवादनादीन् अद्ययनव्रतधर्मान् गृह्णाति । अर्थाच् च त्रयाणाम् अध्यापने प्राप्त इदं नियमार्थम् उच्यते क्षत्रियवैश्ययोः **प्रब्रूयाद् ब्राह्मणस् त्व् एषाम्** इति । एवं च **नेतराव्** इत्य् एतदर्थसिद्धत्वाद् अनारभ्यं सद् उच्यते विशेषार्थम् । **नेतराव्** इत्य् अनापद्विषयं प्रतिषेधं कल्पयामः । तद् इदम् उच्यते- आपै त्व् इतराव् अपि क्षत्रियवाइश्यौ प्रब्रूयाताम् । तथा च कृत्वा तत् समञ्जसं भवति यद् उक्तं ब्राह्मणाध्ययनम् अनापत्काले विधीयत इति । अथ वापदि शूद्राध्ययनप्रतिषेधार्थम् । इतरेषां **नेतराव्** इत्य् एतत् । एवं चापदि क्षत्रियवैश्याव् एव प्रब्रूयाताम्, न शूद्रः । सत्य् अप्य् अविशेषवचन एतस्मिन्न् अब्राह्मणाद् अध्ययनप्राप्तिं शूद्रस्य कृत्वेदम् उक्तम्, न शास्त्रात् । तथा च तद् युक्तरूपं भवति यद् उक्तम् अपाङ्क्तेयप्रकरणे "शूद्रशिष्यो गुरुश् चैव" इति । अथ वा **नेतरौ** साङ्गं वेदम् अधिकृतं प्रब्रूयाताम्, अन्यत् तु राजशास्त्रधर्नुर्वेदहस्तिशिक्षायुर्वेदाह्यापहं तयोर् न हि वार्यते । तद् अयुक्तम्, अध्ययनानुवादे वक्ष्यमाणप्रकरणाभिसंबन्धार्थे । अथ वा **प्रब्रूयाद् ब्राह्मणस् त्व् एषां नेतराव्** इत्य् एवमर्थो विज्ञेयः । तथा च तु व्याख्यातम् एतत् । अपरे त्व् आहुः- अयम् एव वेदाध्ययनविधिस् त्रयाणाम् । तत् पुनर् युक्तायुक्ततया विचारणीयम्, उक्तं चेति । यतश् चैतद् एवम् अतः ॥ १०.१ ॥

> **सर्वेषां ब्राह्मणो विद्याद् वृत्त्युपायान् यथाविधि ।**  
> **प्रब्रूयाद् इतरेभ्यश् च स्वयं चैव तथा भवेत् ॥ १०.२ ॥**

वृत्तये उपायान् विद्यात् । अथ वा वृत्तिं च विद्याधर्मप्राप्त्युपायांश् च । सर्वग्रहणं चाधिकाराद् वर्णद्वयापेक्षम् एव । अथ वा अस्योभयस्याप्य् अर्थवादः ॥ १०.२ ॥

> **वैशेष्यात् प्रकृतिश्रैष्ठ्यान् नियमस्य च धारणात् ।**  
> **संस्कारस्य विशेषाच् च वर्णानां ब्राह्मणः प्रभुः ॥ १०.३ ॥**

विशिष्टत्वाद् ज्ञानत इतरेभ्यः । अथ वा प्रतिज्ञैवेयम् । ततो ऽत्र कारणं वक्ति- **प्रकृतिश्रैष्ठ्यं** तस्य मुखोद्भवत्वम् उक्तं प्रथमे ऽध्याये ब्राह्मणस्तुतौ "उत्तमाङ्गोद्भवात्" इत्य् एतत् । **नियमस्य च धारणात्** कृत्स्ने वेदाध्ययने धारणाभ्यासलक्षणस्य ब्राह्मणकर्तृकस्यैवोपदेषात् । एवं चातिशयविशेषापेक्षाद् एतद् इतराभ्यां विज्ञेयम् । **संस्कारस्य** च श्रौतस्मार्तस्योपनयनादेः श्मशानकरणान्तस्य द्विजातिविषयस्य ब्राह्मणहेतुकत्वात् तस्य विशिष्टत्वम् । अथ वाल्पे कर्मण्य् अग्निहोत्रादेर् एकशतविधस्याग्नेर् दर्सनेन संपादनम् अश्वमेधादेर् वा वर्णान्तरकर्मणो दर्शनेन संपादनापेक्षयेदम् उच्यते । संस्कारस्य विशेषो ऽयम् एवमादिः ब्राह्मणस्यैव । **च**सब्दाज् ज्येष्ठोपसंग्रहः प्रथमे ऽध्याय ब्राह्मणस्तुतिप्रकरणोपदिष्टः समुच्चीयते । यतश् चैवम् एवं[लक्षण]ब्राह्मणस्य सर्ववर्णप्रभुत्वाद् अध्यापनाद्यधिकृतं कार्यम् इत्य् अर्थवादः ॥ १०.३ ॥

> **ब्राह्मणः क्षत्रियो वैश्यस् त्रयो वर्णा द्विजातयः ।**  
> **चतुर्थ एकजातिस् तु शूद्रो नास्ति तु पञ्चमः ॥ १०.४ ॥**

"अधीयीरंस् त्रयो वर्णा[ः" इत्य् अत्र] विशेष एव वर्णशब्द उक्तः यतस् तद्व्यतिरेकेण शूद्रे न प्राप्ते इष्यते च । तस्यापि स्याद् इत्य् अतस् तदर्थो ऽयं श्लोकारम्भः । व्यवहारार्थो वायं ब्राह्मणादीनां चतुर्णाम् अपि वर्णसंज्ञोपदेशः शास्त्रे । तथा चानया व्यवहार एषां सर्वत्र शास्त्रे दृश्यते । वर्णापशदेषु वा वक्ष्यमाणेषु तदभावज्ञापनार्थं तावद् दर्शयति **नास्ति तु पञ्चम** इति । एवं च सत्य् एत एव चत्वारो वर्णाः स्वतस् सिद्धाः । कथम् । रसवत् । यथा षट्प्र[कारा] रसाः स्वतस् सिद्धाः । यस् तु तेषां परस्परं संपर्काद् रसविशेष उपलभ्यते, नासौ जात्यन्तरस् तेभ्यो भवति, एवं वर्णानाम् अपि परस्परसंपर्काद् चण्डालादिर् उपलभ्यते । शास्त्रे नासौ जात्यन्तरं तेभ्यो भवितुम् अर्हति । ब्राह्मणशूद्राव् एव वर्णौ प्रतिलोमतः संपृक्तौ यं जनयतः स चण्डालाख्यां लभते । येषाम् अप्य् उत्पद्यते वर्णद्वयसंपर्काज् जात्यनत्रम् इति पक्षः, तेषाम् अपि स्वतो नास्तीति कृत्वा युक्तओ वर्णापशदेषु वर्णसंज्ञाप्रतिषेधः । एतावांस् तु विशेषः । उत्कर्षापकर्षयोस् तेषां कर्मसंबन्धस्य च स्मृतिनिमित्तत्वाद् यथाशास्त्रम् एतद्द्वयं विज्ञायते । ननु च संस्कारानुपदेशाद् एव शूद्रस्यैकजातित्वं सिद्धम् इति । एवं तर्ह्य् अमन्त्रतो ऽ[प्य्] उपनयनसंस्कारप्रतिषेधार्थम् इदम् एकजातिग्रहणं शूद्रस्य । तथा चोक्तम् "मन्त्रवर्जं न दुष्यन्ति प्रशंसां प्राप्नुवन्ति च" इति । तथा सत्य् अनियतकालादिसाधनोपनयनसंस्कारप्रतिषेधार्थम् इदं शूद्रस्यैकजातिग्रहणं युक्तम्, मा भूत् पाकयज्ञवद् अस्यामन्त्रकस्य प्राप्तिर् इति, उक्तानुवादो ऽयं पादपूरणार्थः । एवं चान्यपरे ऽस्मिन्न् एकजातिनिर्देशे नास्ति चोद्यावकासः । अथवोत्तरार्थः । तथा च दर्शयति ॥ १०.४ ॥

> **सर्ववर्णेषु तुल्यासु पत्नीष्व् अक्षतयोनिषु ।**  
> **आनुलोम्येन संभूता जात्या ज्ञेयास् त एव ते ॥ १०.५ ॥**

**सर्ववर्णेष्व्** इति, न द्विजातिष्व् एव यथाधिकृतेषु । **तुल्यासु** नारीषु । केन । पतिभिः । कथम् । तुल्यासु जातितः अक्xअतयोनिष्व् इति शास्त्रत ऊढास्व् इत्य् अर्थः । ननु च पत्नीग्रहणाद् एवाक्षतयोनित्वं सिद्धम् । येन यज्ञीयाः पत्न्यो भवन्ति ता अक्षतयोनय एव नेतराः । नारीशब्दपाठे न चोद्यम् इदम् । पत्नीपाठे ऽपि तु हेत्वर्थो ऽयम् अक्षतयोन्युपदेशः । पत्नी कस्मात्, अक्षतयोनित्वात् । गुणतो ऽपि च पत्नीशब्दो दृष्टः । यतो अक्षतयोनिवचनं मुख्यार्थं विज्ञेयम् । **सर्ववर्णेषु तुल्यास्व्** इत्य् अनेन च्**आनुलोम्य**ग्रहणम् इहानर्थकं सद् अनन्तरश्लोकार्थं वेदितव्यम् । अत एताभ्यां ये संभूताः वर्णास् ते **जात्या ज्ञेयास् त एव** । **त एवेत्य्** अनेन पितृवर्णग्रहणम् इत्य् एतद् उक्तार्थम्, यथा ब्राह्मणजातिभ्यां मातापितृभ्यां संभूतो वर्णस् तज् जातिर् भवति । एवं क्षत्रियादिभ्यो ऽपि संभूतास् तज्जातीया विज्ञेयाः गवादिवत् । ननु चैवं सत्य् अवक्तव्यम् एवेदं जातिलक्षणं भवति । वक्तव्यम् एव ब्राह्मणत्वस्यान्यकारणनिवृत्त्यर्थम् । तथा चार्थवादास् तत्त्वदृष्टिसंवादनहेतवः, "वृत्तस्थम् अपि चण्डालं देवा ब्राह्मणं विदुः" इत्य् एवमादयः । यतो न संस्काराध्ययनवृत्तादिभिर् ब्राह्मणम्, किं तर्ह्य् उभयाभिजनतः यथावोचामेति, जातिस् त्व् अधिकरणकारणं संस्कारादीनां विज्ञेयम् । न च वृत्तिर् एवोत्कर्षहेतुः । यतश् च न ब्राह्मणादीनां जातिभेदः प्रत्यक्षो ऽनुमेयो वा मनुष्यत्वाविशेषे तद्व्यतिरिक्तसंस्थानविशेषानुपलब्धेः गोमहिषाश्वखरादिवत् । एवं च सति प्रत्यक्षानुमानाभ्याम् अप्राप्ते शास्त्रम् अर्थवद् इदं बोधव्यम् । यथा कुशलाकुशलकर्मणोः पुरुषव्यापाराभिसंबन्ध इति । एवं च समानप्रसवात्मकत्वमात्रे गवादय उदाहरणत्वेन ज्ञेयाः । तथा चाभ्युपगतम् एतद् भवत्य् एकवर्णजननसंनियोगेनायं ब्राह्मणत्वादिजातिसंबन्ध इति । यद्य् एवम् अ[प]त्यं जनयितृजातिसदृशं भवतीति मन्यसे जनयित्रोस् तर्हीदं जातिलक्xअणम् एतद् एव, साधारणत्वात् तल्लक्षणस्येति । नन्व् एवं सत्य् अनवस्था । भवतु । को दोषः । अनवस्थायाम् एवैतल् लक्षणं समर्थं भवति, नान्यथा, गवादिवत् । न चैवं सति दृष्टविरोधः शास्त्रविरोधो वा । यतो न किंचिद् एतद् इति ॥ १०.५ ॥

> **स्त्रीष्व् अनन्तरजातासु द्विजैर् उत्पादितान् सुतान् ।**  
> **सदृशान् एव तान् आहुर् मातृदोषविगर्हितान् ॥ १०.६ ॥**

किम् अर्थम् इदम् । अधिकाराद् अनुलोमस्तुत्यर्थम् । **द्विजैर्** हि ब्राह्मणादिभिः क्षत्रियाद्यासु **स्त्रीष्व् अनन्तरजातासू**त्पादितान् सुतान् **सदृशान् एव तान् आहुः** । केन । पित्रा । न तु तज्जातीयत्वम् एव सादृश्यवचनात् । यथा गोसदृशो गवय इति । अत्र कारणाम् वक्ति । यस्मान् मातृदोषविगर्हितास् ते । उक्तं चास्माभिर् जातिलक्षणम् "सर्ववर्णेषु तुल्यासु" इति । ये तु मातृसदृशान् आहुः तेषाम् एतद् विरुध्यते- **मातृदोषविगर्हितान्** इति । यस्माद् अनुलोमेष्व् एवैतत् समर्थं भवति, पितृदोषाद् धि विगर्हणात् प्रतिलोमेषु । एवं च सति किंचिद्धीनास् ते पितृभ्य इति गम्यते । मातृतश् चोत्कृष्टाः । तथा च सत्यानुलोम्यवचनं पूर्वश्लोकोक्तम् अधिकारार्थं वेदितव्यम्, न तच्छ्लोकार्थार्थः, अनन्तराभिधानसामर्थ्याद्, बहुवचनाच् च, **द्विजाइर्** इति ॥ १०.६ ॥

> **अनन्तरासु जातानां विधिर् एष सनतनः ।**  
> **द्व्येकान्तरासु जातानां धर्म्यं विद्याद् इमं विधिम् ॥ १०.७ ॥**

अनुलोमाधिकाराद् अयम् अप्य् एकान्तरद्व्यन्तरासु पूर्ववद् धर्म्यो **विधिर्** वचनसामर्थ्याद् विज्ञेयः । सो ऽयम् एकान्तरासूच्यते ॥ १०.७ ॥

> **ब्राह्मणाद् वैश्यकन्यायाम् अम्बष्ठो नाम जायते ।**  
> **[निषादः शूद्रकान्यायां (?) यः पारशव उच्यते] ॥ १०.८ ॥**

नामतः न वर्णतः । यः स्मृत्यन्तरे भृज्यकण्ठनामा । द्व्यन्तरायां तु ब्राह्मणाद् एव निषादः शूद्रकन्यायाम् ॥ १०.८ ॥

> **[क्षत्रियाच् छूद्रकन्यायां] क्रूराचारविहारवान् ।**  
> **क्षत्रशूद्रवपुर् जन्तुर् उग्रो नाम प्रजायते ॥ १०.९ ॥**

क्षत्रियनिमित्तस्य क्रूराचारतास्य विधीयते । एवं च सत्य् अनुलोम्येन संभूता इत्य् एकाधिकारसामर्थ्यान् न केवलम् अनन्तरजाता एवानुलोमा उत्कृष्टा भवन्ति, "स्त्रीष्व् अनन्तरजातासु" इत्य् एवमादिवचनात्, किं तर्ह्य् एकान्तरद्व्यन्तरा अपितृसदृशा मातृदोषविगर्हणात् ज्ञेयाः । तथा च दर्शयति ॥ १०.९

> **विप्रस्य त्रिषु वर्णेषु नृपतेर् वर्णयोर् द्वयोः ।**  
> **वैश्यस्य वर्णे वैकस्मिन् षड् एते ऽपसदाः स्मृताः ॥ १०.१० ॥**

मातृदोषविगर्हणायापशदा उच्यन्ते । अवसन्ना मातृजातिभ्यो ऽन्येभ्यो मनुष्येभ्यः । एवं च सत्य् आपेक्षिको ऽयम् अपशदस् तेषु विज्ञेयः । उत्कृष्टेष्व् एव पुनस् त्रिप्रतिलोमहीनतयापशदाः । **अपशदा** इत्य् अपशीर्णाः शदार्थवान् । पुत्रकार्याद् हीना इत्य् अर्थः । स्वर्णासुतापेक्ष्योच्यन्ते । एवम् अनुलोमानन्तरम् अधुना प्रतिलोमान् आह ॥ १०.१० ॥

> **क्षत्रियाद् विप्रकन्यायां सूतो भवति जातितः ।**  
> **वैश्याण् मागधवैदेहौ राजप्रिप्राङ्गनासुतौ ॥ १०.११ ॥**

प्रातिलोम्येन यथाक्रमं क्षत्रियाद् ब्राह्मण्यां सूतः । विस्यात् क्षत्रियायां मागधः। ब्राह्मण्यां वैदेहकः ॥ १०.११ ॥

> **शूद्राद् आयोगवः क्षत्ता चण्डालश् चाधमो नृणाम् ।**  
> **वैश्यराजन्यविप्रासु जायन्ते वर्णसम्कराः ॥ १०.१२ ॥**

एवं प्रातिलोम्येन शूद्राद् वैश्यायाम् आयोगवः, क्षत्रियायां क्षत्ता, ब्राह्मण्यां चण्डाल इति । अत्र तु श्लोके वैश्यराजन्ययोर् वर्णनिर्देशात् स्त्रीलिङ्गम् अविवक्षितम् । तदविवक्षा च पद्यग्रन्थानुविधानेन, इतरथा हि स्त्रीलिङ्गापाठे श्लोकभङ्गः स्याद् इति । एवम् एतान् प्रतिलोमान् उक्त्वा तद्विशेषविव्क्षयेदम् अधुनोच्यते ॥ १०.१२ ॥

> **एकान्तरे त्व् आनुलोम्याद् अम्बष्ठोग्रौ यथा स्मृतौ ।**  
> **क्षत्तृवैदेहकौ तद्वत् प्रातिलोम्ये तु जन्मनि ॥ १०.१३ ॥**

एकान्तराव् अनुलोमाव् अम्बष्ठोग्रौ यथा संस्पर्शनादौ व्यवहारे अवर्जीयौ, एवं प्रतिलोमाव् अपि गन्तौ क्षत्तृवैदेहकौ तद्वद् विज्ञेयौ । सूतमागधायोगवानां तु **प्रातिलोम्ये** ऽनन्तरत्वाद् दण्डापूइकया सिद्धः क्षत्तृवैदेहकाभ्याम् उत्कर्ष इति । एवं च चण्डालप्रयुदासो ऽत्र विवक्षितः । तथा चोक्तम् एव "दिवाकीर्त्[इम् उदक्य्]आं च" इत्येवमादिः ॥ १०.१३ ॥

> **पुत्रा ये ऽनन्तरस्त्रीजः क्रमेणोक्ता द्विजन्मनाम् ।**  
> **तान् अनन्तर्नाम्नो हि मातृदोषान् प्रचक्षते ॥ १०.१४ ॥**

ब्राह्मणाद् अनन्तरा क्षत्रिया । तस्यां जातो वर्णेनानन्तरनामा भवति । मातृजातिः क्षत्रियशब्देनोच्यते । प्रयोजनं क्षत्रियजाति[विहितेषु व्यवहा]रेष्व् अस्यापि ग्रहणं यथा स्याद् इति । कथं च न स्यात् । मातृजातितो यस्माद् उत्कृष्टा अनुलोमा उक्ताः "स्त्रीष्व् अनन्तरजातासु द्विजैर् उत्पादितान् सुतान्, सदृशान् एव तान् आहुर् मातृदोषविगर्हितान्" [इति पूर्व]श्लोके । अत उभयवर्णजर्जितानाम् उभयत्राप्राप्तौ सत्याम् इदम् आह । एवं क्षत्रियेण वैश्यायाम् जातो वैश्य्नामा भवति । तत्प्रयोजनं चोक्तम् । नन्व् एवं सति ब्राह्मणेन वैश्यानाम् आनन्तर्याभावात् तत्रोत्पन्नस्य वैश्यव्यपदेशो न प्राप्नोति । एवं क्षत्रियेण शूद्रायां ब्राह्मणेन वा । नैव दोषः । आनन्तर्यस्याविवक्षितत्वाद् अपरवर्णासु स्त्रीषु जाताः सन्तः स्त्रीजातिनामानस् ते भवन्तीति । एवं च सति ब्राह्मणक्षत्रियाभ्यां वर्णद्वयजानाम् अनुलोमानां त्रयाणाम् उपनयनादिसंस्कारार्थम् इदं विज्ञेयम् । तथा च सति शूद्रायाम् उत्पन्नास् त्रयो ऽपि ब्राह्मणादिभ्यस् तन्नामानो मातृदोषाच् छूद्रवद् असंस्कार्याः । एवं च गौतमः- "प्रतिलोमास् तु धर्महीनाः," इत्य् उक्त्वानन्तरम् एवाह- "शूद्रायां च," (ग्ध् ४.२५–२६) अनुलोमा अपीति । इदानाईं यत्र मातृजातित्वम् उत्कृष्टजातेर् अपि नेच्छति तत्रेमं प्रतिषेधम् आरभते ॥ १०.१४ ॥

> **ब्राह्मणाद् उग्रकन्यायाम् आवृतो नाम जायते ।**

न मातृजातिः, किं तर्हि जात्यन्तर एव-

> **आभीरो ऽम्बष्ठकन्यायाम्**

जातो वेदितव्यः । ब्राह्मणाद् इति वर्तते । अनुलोमस्त्रीषु तावद् एवम् उत्कृष्टत्वात् । यथा चानुलोमस्त्रीषु जात्यान्तरम्, एवं प्रतिलोमस्त्रीष्व् अपि दर्शयति-

> **आयोगव्यां तु धिग्वणः ॥ १०.१५ ॥**

ब्राह्मणजात एव न मातृजातिर् भवति । यथा च ब्राह्मणादिभ्यः क्षत्रियाद्यास्व् अनुलोमजाता मातृनामानो भवन्ति मातृदोषविगर्हणया, एवं शूद्रादिभ्यो वैश्याद्यासु जाताः प्रतिलोमाः पितृदोषविगर्हणयापि च न तज्जातीया भवन्ति, किं तर्ह्य् उभयजातिविवर्जिता जात्यन्तरम् । यतस् तान् दर्शयति ॥ १०.१५ ॥

> **आयोगवश् च क्षत्ता च चण्डालश् चाधमो नृणाम् ।**  
> **प्रातिलोम्येन जायन्ते शूद्राद् अपशदास् त्रयः ॥ १०.१६ ॥**

यथा च शूद्राद् एते त्रयास् त्रिषु, एवम्-

> **वैश्यान् मागधवैदेहौ**

उत्कृष्टवर्णद्वये यथासंख्येन प्रतिलोमौ भवतः,

> **क्षत्रियात् सूत एव तु ।**

एवं च,

> **प्रतीपम् एते जायन्ते परेऽप्य् अपशदास् त्रयः ॥ १०.१७ ॥**

तथा च निदर्शनार्थम् अन्यान् अपि दर्शयति-

> **जातो निषादाच् छूद्रायां जात्या भवति पुल्कसः ।**

उभयवर्जितो जात्यन्तरम् । एवम् एव-

> **शूद्राज् जातो निषाद्यां तु स वै कुक्कुटकः स्मृतः ॥ १०.१८ ॥**

अयं निषादो ऽस्मिञ् छ्लोके न शूद्रायां ब्राह्मणाज् जातो यथोक्तः । प्रतिलोमाधिकारसामर्थ्यात् । इतरथा हि ब्राह्मणजातः शूद्रायां यो निषाद उक्तः तस्माच् छूद्रायां जातस्यानुलोम्यात् पुल्कसत्वम् अयुक्तम्, प्रतिलोमत्वात् पुल्कसजातेर् इति । एवम् एव,

> **क्षत्तुर् जातस् तथोग्रायां श्वपाक इति कीर्त्यते ।**  
> **वैदेहकेन त्व् अम्बष्ठ्याम् उत्पन्नो वेण उच्यते ॥ १०.१९ ॥**

उत्कर्षापकर्षौ चैतेषां शास्त्रतः कल्पयितव्यौ । वर्णसंकरप्रकरणे चाप्रतिलोमा अपि संकीर्णयोनयो व्रात्याज् जाता वक्तव्या इति । यत इदम् उच्यते ॥ १०.१९ ॥

> **द्विजातयः सवर्णासु जनयन्त्य् अव्रतासु यान् ।**  
> **तान् सावित्रीप्रैभ्रष्टान् व्रात्यान् इत्य् अभिनिर्दिशेत् ॥ १०.२० ॥**

सावित्रीपतिताद् व्रात्यो जायते । न तु सावित्रीपतितो व्रात्यो भवति । एवं च व्रात्यस्तोमप्रायश्चित्तं सावित्रीपतितो व्रात्यो भवति । एवं च व्रात्यस्तोमप्रायश्चित्तं सावित्रीपतितस्य न भवति, अन्यत् त्व् अस्य प्रायश्चित्तं कल्प्यम् । इतः प्रभृति चैते व्रात्या जाताः । पुत्रपौत्रा व्रात्या इति केचित् । तद् अयुक्तम् । उक्तत्वाद् व्रात्यलक्षणस्योपनयनप्रकर्णे, "अत ऊर्ध्वं त्रयो ऽप्य् एते" इत्यादि । तस्मान् नेदं व्रात्यलक्षणम्, अव्रताद् यो जायते स व्रात्य इति, किं तर्ह्य् अव्रत एव व्रात्य इत्य् उक्तम् । यतः तेनास्य विरोधाद् अनर्थो ऽयम् । विप्रतिषिद्धं चैतत् । यदि **द्विजातयः** कथम् अव्रताः । अथाव्रताः कथं द्विजातयः । कथं तर्ह्य् अस्य पा[ठः], "द्विजातयः सवर्णासु जनयन्त्य् अव्रतांस् तु यान् तान् सावित्रीपरिभ्रष्टान्" — उपनयनादिसंस्कारकीनान् — "व्रात्यान् इत्य् अभिनिर्दिशेत्" । उक्तव्रात्यलक्षणानुवाद उत्तरप्रकरणादिसंबन्धर्थः । सो ऽय[म् एव] ॥ १०.२० ॥

> **व्रात्यात् तु जायते विप्रात् पापात्मा भूर्जकण्ठकः ।**  
> **आवन्त्यवातधानौ च पुषधश् शैख एव च ॥ १०.२१ ॥**

व्रात्याद् विप्राद् वर्णायाम् एव, तस्याः पूर्वश्लोके ऽधिकृतत्वाद् इहावचनात् स्त्री[जातेः । तस्यां यो जातः] स भूर्जकण्ठनामा भवति व्रात्याभिजनः । स्मृत्यन्तरे वैश्यायां ब्राह्मणाज् जातो भृज्जकण्ठः स्मर्यते । स चानुलोमत्वाद् अपापात्मा । यतः इदं तदपेक्षं विशेषणम् उच्यते- पापात्मत्वम् अस्य व्रात्याज् जातत्वाद् असंस्कृतात्मनः । ततो ऽपि ब्राह्मण्याम् एवावन्त्यः पापतरः, न तु भूर्जकण्टः स्त्रियां तस्यां हि जातो ऽवर्णस् तन्नाम भवति । अत इदं विशेष्यते । ब्राह्मण्याम् एव । एतेनोत्तरा व्याख्याताः- एवम् अवन्त्याद् वातधानः पापतमः, तस्मात् पुष्पधः, ततो ऽपि शैख इति । ईषद्विकारत्वाद् वयम् निर्देशः, पञ्चधा ब्राह्मणव्रात्यजातानां निदर्शनार्थो वा । एवम् उत्तरयोर् अपि बोद्धव्यम् । क्xअत्रियव्रात्याज् जाताः क्षत्रियायाम् अधुनोच्यन्ते ॥ १०.२१ ॥

> ज्**हल्लो मल्लश् च राजन्याद् व्रात्याल् लिच्छविर् एव च ।**  
> **नटश् च करणश् चैव खसो द्रविड एव च ॥ १०.२२ ॥**

एते च पूर्ववद् व्याकरणीयआः ॥ १०.२२ ॥

> **वैश्यात् तु जायते व्रात्यात् सुधन्वाचार्य एव च ।**  
> **कारुषश् च निजङ्घश् च मैत्रः सात्वत एव च ॥ १०.२३ ॥**

वैश्याच् च व्रात्यात् सुधन्वादयः पूर्ववद् विज्ञेयाः । नामनिर्देशे च प्रयोजनम् । य एभिर् नामभिः कस्मिंश्चिद् देश उच्यन्ते ऽवर्णाः त एवंप्रकारा विज्ञेयाः, अविज्ञेतयोनयो (?) पि सन्तः । किम् अर्थं पुनर् अन्तरप्रभवानाम् अभिधानप्रकरणे ब्राह्मणादिव्रात्यजाता उच्यन्ते इति । यस्मात् ॥ १०.२३ ॥

> **व्यभिचारेण वर्णानाम् अवेद्यावेदनेन च ।**  
> **स्वकर्मणां च त्यागेन जायते वर्णसंकरः ॥ १०.२४ ॥**

व्यभिचारो वर्णानां प्रतिलोमस्त्रीग्रहणेन मुख्यः, अनुलोमे ऽपि मुख्यवर्णापेक्षयोच्यते । **अवेद्यावेदनं** पुनर् एतत्विलोमचारिपुनर्भुवादिस्त्रीपरिग्रहेण । स्वकर्मणां च त्यागः उपनयनसंस्कारहानिर् अधिकृता[नाम्] । एवं च सति वर्णसंकरहेतुप्रदर्शनार्थम् इदं युक्ताभिधानं परिहारार्थं चैषाम् ॥ १०.२४ ॥

> **संकीर्णयोनयो ये तु प्रतिलोमानुलोमजाः ।**  
> **अन्योन्यव्यतिषक्ताश् च प्रवक्ष्याम्य् अशेषतः ॥ १०.२५ ॥**

अन्योन्यव्यतिषक्तानां प्रतिलोमैर् अनुलोमैश् चैवम् अनुलोमा अपि विज्ञेयाः । वक्ष्यमाणार्थोपक्षेपतश् चित्तप्रणिधानार्थम् । यतस् तदर्थम् अयं पूर्वश्लोकोतानां प्रतिलोमानाम् अनुवाद उत्तरार्थः ॥ १०.२५ ॥

> **सूतो वैदेहकश् चैव चण्डालश् च नराधमः ।**  
> **मागधः क्षत्तृजातिश् च तथायोगव एव च ॥ १०.२६ ॥**

उत्तरविवक्षार्थम् एषां पुनर्ग्रहणम् । तद् इदम् उच्यते ॥ १०.२६ ॥

> **एते षट् सदृशान् वर्णाञ् जनयन्ति स्वयोनिषु ।**  
> **मातृजातौ प्रसूयन्ते प्रवरासु च योनिषु ॥ १०.२७ ॥**

एते सूतादयस् स्वयोनिष्व् एव सदृशान् जनयन्ति । तद् यथा । आयोगव आयोगव्याम् एव सदृशं जनयति । यथाम्बष्ठो ऽम्बष्ठ्याम् सदृशायाम् एव वैश्ययां (?) चैवात्मनो हीनायां वैश्यं जनयति । नान्यस्याम् । एवम् इतरे ऽप्य् अनुलोमाः पारशवादयः । यद्य् अपि चैतेषाम् अम्बष्ठादीनां केवलवैश्यादिभ्य उत्कर्षतो विशेषो ऽस्ति, तथापीदं सादृश्यम् उच्यते, येनोभयेषाम् अप्य् एतेषां वैश्यादिधर्मान् प्रति विशेषो नास्ति । यत इदम् उच्यते, स्वयोन्यां मातृजातौ च सदृशान् जनयतीति । तथा चोक्तम्,

> पुत्रा ये ऽनन्तरस्त्रीजाः क्रमेणोक्ता द्विजन्मनाम् ।  
> तान् अनन्तरनाम्नस् तु मातृदोषान् प्रचक्षते ॥ इति ।

आयोगवादयस् तु प्रतिलोमजाता **मातृजातौ प्रसूयमाना** **प्रवरासु च योनिषु** धर्महीनतरान् जनयन्ति । एवम् आनुलोम्या अप्य् अम्बष्ठादयो वेदितव्याः ॥ १०.२७ ॥

> **यथा त्रयाणां वर्णानां द्वयोर् आत्मास्य जायते ।**  
> **आनन्तर्यात् स्वयोन्यां तु तथा बाह्येष्व् अपि क्रमः ॥ १०.२८ ॥**

यथा ब्राह्मणक्षत्रियाभ्यां जनयितृभ्यां क्षत्रियावैश्ययोर् **आत्मास्य** द्विजत्वं **जायते** जातः सन्न् अधिकारसामर्थ्याद् द्विजो भवति, एवम् एव बाह्येष्व् अपि प्रातिलोम्येन वर्तमानेषु द्वाभ्याम् एव वैश्यक्षत्रियाभ्यां क्षत्रियाब्राह्मणयोर् **आत्मा** द्विजत्वं भवति । सति च द्विजत्व उपनयनादेः संस्कारस्य्[आनि]षेधं वक्ष्यति, "षड् एते द्विजधर्माणो भवन्ति" इति । एतावांस् तु विशेषः । यथैवानुलोमजाताः मातृदोषान् मातृहान्या न मातृजातीयाः, एवं प्रतिलोमजाताः पितृहान्या न पितृजातीयाः । [एवं च वैश्यक्षत्रियाभ्यां] प्रातिलोम्येन क्षत्रियाब्राह्मण्योर् यौ मागधसूतौ तयोर् अनुलोमजाताभ्यां सामान्यापादनं स्तुत्यर्थम्, स्तुतिश् च व्यवहारार्थ । अथ वा चण्डालादिप्रतिलोमपर्युदासार्था स्तुतिः ॥ १०.२८ ॥

> **ते चापि बाह्यान् सुबहूंस् ततो ऽभ्यधिकदूषितान् ।**  
> **परस्परस्य दारेषु जनयन्ति विगर्हितान् ॥ १०.२९ ॥**

ते चायोगवादयः षड् अपि बाह्यान् **सुबहून्** परस्परस्य दारेषु, तद् यथा आयोगवः क्षत्त्र्यां क्षत्त्रायोग[वम् इ]त्य् एवं जनयन्तस् **ततो ऽभ्यधिकदूषितान्** अनन्तरान् जनयन्ति । तद् यथा आयोगवः क्षत्त्र्याम् आत्मनो बह्यं हीनतरं जनयति । ततो ऽपि बाह्यतरं चण्डाल्याम् । तथा क्षत्ता आयोगव्याम् आत्मनो बाह्यतरं जनयति, ततो ऽपि चण्डाल्याम् । एवं चण्डालः क्षत्त्र्याम् आत्मनो बाह्यतरम् । [एवम्] आयोगव्याम् । अनेनैव न्यायेन मागधो वैदेह्याम् आत्मनो बाह्यतरं जनयति । ततो ऽपि बाह्यतरं सूतायाम् । तथा वैदेहको मागध्याम् [आत्मनो] बाह्यतरं जनयति । ततो बाह्यतरं सूतायाम् । तथा च सूत आत्मनो बाह्यतरं मागध्याम्, ततो ऽपि वैदेह्याम् । एवम् अनेन क्रमेण पुनः पुनर् अभ्यावृत्तिं जनयन्तः परस्परदारेषु **सुबहून्** पञ्चदशविधान् जनयन्ति । एवं च परस्परस्य दारेषु व्याख्याय "चातुर्वर्ण्ये" त्व् आचष्टे ॥ १०.२९ ॥

> **यथैव शूद्रो ब्राह्मण्यां बाह्यं जन्तुं प्रसूयते ।**  
> **तथा बाह्यतरं बाह्यश् चातुर्वर्ण्ये प्रसूयते ॥ १०.३० ॥**

तद् इदानीम् उच्यते-

> **प्रतिकूलं वर्तमाना बाह्या बाह्यतरान् पुनः ।**  
> **हीना हीनान् प्रसूयन्ते वर्णान् पञ्चदशैव तु ॥ १०.३१ ॥**

एत एव षट् चातुर्वर्ण्ये प्रसूयमाना आत्मनो बाह्यतरान् जनयन्ति । तद् यथा चण्डालः शूद्रायाम् आत्मनो हीनतरं जनयति । ततो ऽपि बाह्यतरं वैश्यायां ततो ऽपि क्षत्रियायां ततो ऽपि ब्राह्मण्याम् । एवम् एव क्षत्ता चतुर्षु वर्णेषु चतुरो जनयन् परस्परम् आत्मनो बाह्यतरं जनयति । तथायोगवश् चतुर्षु वर्णेष्व् एवम् एव नवतरं नवतरं जनयति । एते शूद्रप्रभवेभ्यश् चण्डालक्षत्त्रायोगवेभ्यश् चतुर्षु वर्णेषु द्वादश वर्णभेदा जायन्ते । आत्मानश् च त्रयश् चण्डालक्षत्त्रयोगवा[ः । एवं] शूद्रप्रभवाः प्रतिलोमेन पञ्चदशवर्णभेदा भवन्ति । एते च शूद्रप्रभवाः पञ्चदसवर्णाः पुनः पुनश् चातुर्वर्ण्ये बाह्यतरान् अन्तर्यकल्पान् जनयन्ति । अथ वैश्यप्रभवाः प्रतिलोमाः पञ्चदशवर्णाः उच्यन्ते । वैश्यस्य द्वौ प्रतिलोमौ, एकस् त्व् अनुलोमजः । मागधवैदेहकौ क्षत्रियायां ब्राह्मण्यां च, शूद्रायां त्व् अस्यानुलोमजः । एतेषां वैश्येन शूद्रायाम् जातो यदा चातुर्वर्ण्ये प्रसूयते तदा शूद्राद् आत्मनो बाह्यतरं शूद्रम् जनयति । ततो ऽपि हीनतरं वैश्यायाम् आयोगवः । ततो ऽपि हीनतरं क्षत्रियायां क्षत्ता । तस्माद् अपि हीनतरं ब्राह्मण्यां चण्डालः । एते तु पूर्वेभ्यः केवलशूद्रप्रभवेभ्यः उत्कृष्टतरा विज्ञेयाः । एवं मागधः शूद्रायां जनयन् केवलवैश्यजाताच् छूद्राद् धीनतरं जनयति । एवं क्षत्रियायाम् आत्मनो हीनतरं मागधं जनयति । तथा ब्राह्मण्यां केवलवैश्यजाताद् वैदेहकाद् धीनतरं जनयति । एवं मागधश् चातुर्वर्ण्य चतुरो जनयति । एवं वैदेहकस्य वक्ष्यामः । वैदेहकः शूद्रायां जनयन् केवलवैश्यजाताद् धीनतरं जनयति । एवं वैश्यायां क्xअत्रियायां ब्राह्मण्यां च केवलवैश्यजातेभ्यो मागधजातेभ्यश् च हीनतरं जनयति । एवं वैदेहको ऽपि चातुर्वर्ण्ये चतुरो जनयति । एवम् एतेभ्यो वैश्यप्रभवेभ्यस् त्रिभ्यः चातुर्वर्ण्ये द्वादश भवन्ति । आत्मानश् च त्रय इति एवं वैश्यप्रभवा अपि पञ्चदसवर्णा वेदितव्याः । अथ क्षत्रियस्य वैश्यायां [शूद्रायां चानुलोमजौ], ब्राह्मण्यां प्रतिलोमजः । क्षत्रियेण जातः शूद्रायां चात्रुवर्ण्ये प्रसूयमानः उग्रनामा शूद्रायाम् आत्मनो हीनतरं जनयति, वैश्यजातात् तु शूद्राद् उत्क्[ऋष्टम् । तथा वैश्यायां क्षत्रियायां] ब्रह्माण्यां (?) चायोगवक्षत्तृ(?)चण्डालानुत्तरोत्तरं हीनं जनयति । एते तु वैश्यप्रभवेभ्यः आयोगवादिभ्य उत्कृष्टतरा वेदितव्याः । एवम् एत उग्रपुत्राश् चत्वारः । क्षत्रियेण वैश्यायां जातश् चातुर्वर्ण्ये प्रसूयमानः शूद्रायाम् आत्मनो हीनतरं जनयति । एते क्षत्रियायां तु मागधं जनयन्[तो] केवलवैश्यजातान् मागधाद् उत्कृष्टतरं जनय[न्]ति । तथा ब्राह्मन्यां वैदेहकं जनयन्तो केवलवैश्यवैदेहकाद् उत्कृष्टतरं जनय[न्]ति । तथा प्रतिलोमजाः — क्xअत्रियेण ब्राह्मण्यां जातः सूतनामा चातुर्वर्ण्ये प्रसूयमानशूद्रायाम् आत्मनो हीनतरं जनयति, मागधवैदेहकशूद्रेभ्यस् तूत्कृष्टम् । एवं वैश्यायां क्षत्रियायां ब्राह्मण्यां चात्मनो हीनतरं मागधवैदेहकजातेभ्यस् तूकृष्टतरम् । एवं सूतनामा चातुर्वर्ण्ये चतुरो जनयति । एवं क्षत्रियपुत्रेभ्यो द्वादश, आत्मानश् च त्रय इति क्षत्रियप्रभवाः पञ्चदस वर्णा भवन्ति । ब्राह्मणस्य त्व् अनुलोमजा एव त्रयः । तत्र पारशवः सर्वशूद्रेभ्य उत्कृष्टस् चातुर्वर्ण्ये प्रसूयमानः शूद्रायाम् आत्मनो हीनतरं जनयति, केवलवैशयाताच् चोत्कृष्टम्, क्xअत्रियजातात् तूग्राद् धीनतरम् । तथा वैश्यायाम् आत्मनो हीनतरं जनयति, वैश्यजाताच् चोत्कृष्टम् । क्षत्रियायां तु केवलवैश्यक्षत्रियाभ्याम् उत्कृष्टतरं मागधं जनयति । एवं वैदेहकं ब्राह्मण्यां जनयति । एवम् वैदेहकं ब्राह्मण्यां जनयन् पूर्वाभ्यां क्षत्रियवैश्यप्रभवाभ्यां सूतवैदेहकाभ्याम् उत्कृष्टतरं जनयति । एवम् एतेषु पुत्राश् चत्वारः । तथा च क्षत्रियायां ब्राह्मणेन जातश् चातुर्वर्ण्ये प्रसूयमानः शूद्रायां पुत्रं जनयन् आत्मनो हीनतरं जनयति, क्षत्रियप्रभवात् तूग्राद् उत्कृष्टतरं जनयति । एवम् एतेषु पुत्राश् चत्वारः । तथा च क्षत्रियायां ब्राह्मणेन जातश् चातुर्वर्ण्ये प्रसूयमानः शूद्रायां पुत्रं जनयन् आत्मनो हीनतरं जनयति, क्षत्रियप्रभवात् तूग्राद् उत्कृष्टतरम् । तथा वैश्यायां जनयन्न् आत्मनो हीनतरं जनयति, वैश्यक्षत्रियजाताभ्याम् उत्कृष्टतरम् । तथा क्षत्रियायाम् आत्मनो हीनतरं जनयति, केवलक्षत्रियात् तूत्कृष्टतरम् । एवं ब्राह्मण्यां सूतं जनयन्न् आत्मनो हीनतरं जनयति पूर्वसूताद् उत्कृष्टम् । एवं च ब्राह्मणजातात् क्षत्रियाच् चत्वारः । त एवं ब्राह्मनप्रभवेभ्यस् त्रिभ्यो द्वादश आत्मनश् च त्रय इत्य् एवं ब्राह्मणप्रभवाः पञ्चदश वर्णा भवन्ति । एवम् एते चतुर्भ्यो वर्णेभ्यः षष्टिर् वर्णाः । आत्मानश् चत्वारः इत्य् एते चतुःषष्ट्तिवर्णभेदाः यथास्थूलं वेदितव्याः । एतेषां पुनः पुनर् भिद्यमाना असंख्येया वर्णभेदाह् भवन्ति । तद् एवम् "संकीर्णयोनयो ये तु प्रतिलोमानुलोमजाः, अन्योन्यव्यतिषक्ताश् च" इत्य् अस्यायं श्लोकस्य प्रपञ्चो विज्ञेयः । वर्णापशदा अपि सन्तो वर्णवद् उपचर्यन्ते । "इव"शब्दलोपेन वर्णा इव **वार्णाः** । तथा चोक्तम्- "ब्राह्मणः क्षत्रियो वैश्यस् त्रयो वर्णा द्विजातयः, चतुर्थ एकजातीयः शूद्रो नास्ति तु पञ्चमः" इति ॥ १०.३१ ॥

> **प्रसाधनोपचारज्ञम् अदासं दासजीवनम् ।**  
> **सैरन्ध्रं वागुरावृत्तिं सूते दस्युर् आयोगवे ॥ १०.३२ ॥**

**प्रसाधनोपचारज्ञम्** इति, वृत्त्युपदेशः । अदासस् सन् दास्यजीवनः । प्रसाधनोपचरज्ञतया । परमतजीवी यस्मात् । सैरन्ध्रम् इति वर्णनामेदम् । अन्यस् त्व् आह, ग्रन्थिकारः सैरन्द्रः द्रौपदीदर्शनात् । **वागुरावृत्तित्वम्** आरण्यपसुहिंसनाख्यं युक्तम् आर्याणां देवपित्रर्थम् औषधार्थं च । प्राणयात्रामात्रार्थं वा पुत्रदारात्ययम् प्राप्तस्य ॥ १०.३२ ॥

> **मैत्रेयकं तु वैदेहो माधूकं संप्रसूयते ।**  
> **नॄन् प्रशंसत्य् अजस्रं यो घण्टाताडो ऽरुणोदये ॥ १०.३३ ॥**

**मैत्रेयकं** तु नाम्ना मैरेयकं वा पाठान्तरेण वैदेहको जनयति, वैश्यजातो ब्राह्मण्यां य उक्तः । मैत्रेयकं च गुणेन विशिनष्टि **माधूकं** मधुरभाषिणम् । संप्रसूयते आयोगव्याम् एवाधिकृतायाम् । तस्य वृत्तिनिर्देशः- **नॄन् प्रशंसत्य् अजस्रं यो घण्टाताडो ऽरुणोदये**, प्रातर् गायंस् तु वन्दनादिभिः ॥ १०.३३ ॥

> **निषादो मार्गरं सूते दाशं नौकर्मजीवनम् ।**  
> **कैवर्तम् इत्य् यं प्राहुर् आर्यावर्तनिवासिनः ॥ १०.३४ ॥**

निषादो नाम ब्राह्मणजातात् शूद्रात् प्रतिलोमो वेदितव्यह्, प्रतिलोमाधिकारसामर्थ्यात् । न तु ब्राह्मणजातः शूद्रायाम् । अनुलोमत्वात् । स निषादो ऽधिकृतायाम् एवायोगव्यां मार्गरवर्णं नाम्ना जनयति दासद्वितीयनामानम् । तस्य वृत्त्युपदेशः नौकर्मजीवनम् इति । **कैवर्तम् इति यं प्राहुस्** तृतीयेण नाम्ना **आर्यावर्तनिवासिनो** जानपदाः । आयोगवी पितृबाह्यतरा वेदितव्याः, निषादवत्, न तु शूद्रेण वैश्यायां जाता । तथा च दर्शयति ॥ १०.३४ ॥

> **मृतवस्त्रभृत्सु नारीषु गर्हितान्नाशनासु च ।**  
> **भवन्त्य् आयोगवीष्व् एते जातिहीनाः पृथक् त्रयः ॥ १०.३५ ॥**

त्रिभ्यो यथोपदिष्टेभ्यो वर्णेभ्यो दस्युवैदेहकनिषादेभ्यः श्लोकत्रयाधिकृतेभ्यः । ये तु पुनः "सूतो दस्युर् आयोगवे" (?) इत्य् एवं प्रथमश्लोकस्यान्त्यपादं पठन्ति तेषां तत्र क्षत्रियजातो ब्राह्मण्यां सूत उक्तः । एवं सूतवैदेहकनिषादेभ्यः एवंविधेभ्य आयोगविषु श्लोकत्रयोपदिष्टा नामतो वर्णा जायन्ते ॥ १०.३५ ॥

> **कारावरो निषादात् तु चर्मकारः प्रसूयते ।**  
> **वैदेहकाद् अन्द्रमेदौ बहिर् ग्रामप्रतिश्रयौ ॥ १०.३६ ॥**

वैदेह्याम् एव जायते इति, वक्ष्यमाणश्लोकलिङ्गान् । निषादात् कारावरनामा वर्णश् चर्मकरणवृत्तिर् वैदेह्यां जायते । वैदेहकाद् अन्ध्रमेदौ कारावरनिषादवर्णयोः स्त्रियोः, अन्ययोर् असंभवाद्, एतच्छ्लोकोपदिष्टयोश् च वर्णयोः संनिहितत्वाद्, वैदेहकाच् च वैदेह्याम् अन्ध्रमेदयोर् वर्णयोर् असंभवात् परिशेषात् कारावरनिषादस्त्रियाव् एव गृहेते । एवं हि स्त्रीवर्णभेदे वैदेहकाद् अन्ध्रमेदौ भिन्नवर्णौ युक्तौ न तु वैदेह्याम् ॥ १०.३६ ॥

> **चण्डालात् पाण्डुसोपाकस् त्वक्सारव्यवहारवान् ।**  
> **आहिण्डिको निषादेन वैध्याम् एव जायते ॥ १०.३७ ॥**

चण्डालाद् वैदेह्याम् एकजातौ वर्णद्वयम् इदं पाण्डुसोपाखाहिण्डिकलक्षणं जायते । एवं चात्र वर्णापशदप्रकरणे मातृभेदाद् वा एकवर्णजातयोर् अपि भेदः, पितृभेदाद् वा एकस्याम् एव स्त्रियां भेदो विज्ञेयः ॥ १०.३७ ॥

> **चण्डालेन तु सोपाको मूलव्यसनवृत्तिमान् ।**  
> **पुल्कस्यां जायते पापः सदा सज्जनगर्हितः ॥ १०.३८ ॥**

**मूलव्यसनं** मारणवृत्तिर् इत्य् अर्थः । वध्यमारणं राजदेशाद् अनाथशवनिर्हरणं तद्वस्त्रादिग्रहणं प्रेतपिण्डभोजनम् इत्य् एवमादिवृत्तिः **पुल्कस्यां चण्डालेन जायते** ॥ १०.३८ ॥

> **निषादस्त्री तु चण्डालात् पुत्रम् अन्त्यावस्श्यिनम् ।**  
> **श्मशानगोचरं सूते बाह्यानाम् अपि गर्हितम् ॥ १०.३९ ॥**

श्मशानगोचरस् तद्वृत्तिस् तत्स्थाननिवासश् च । एवं च सत्य् अयं चण्डालाद् अपि पापतरो विज्ञेयः । तद् एतद् आनन्त्यात् संकरस्य प्रदर्शनमात्रं विज्ञेयम् ॥ १०.३९ ॥

> **संकरे जातयस् त्व् एताः पितृमातृप्रदर्शिताः ।**  
> **प्रच्छन्ना वा प्रकाशा वा वेदितव्याः स्वकर्मभिः ॥ १०.४० ॥**

कर्मणा शास्त्रोपदिष्टजातिर् अनुमातव्या । जातिप्रदर्शनाच् च स्वकर्मस्व् एते नियोज्याः ॥ १०.४० ॥

> **स्वजातिजानन्तरजाः षट् सुता द्विजधर्मिणः ।**  
> **शूद्रायां तु सधर्माणः सर्वे ऽपध्वंसजाः स्मृताः ॥ १०.४१ ॥**

स्वजाति जास् त्रिभ्यो द्विजातिभ्यः त्रयो ब्राह्मणीक्षत्रियावैश्यासु जाताः संस्कारार्हाः तथानन्तरजाः ब्राह्मणक्xअत्रियाभ्यां क्षत्रियवैश्ययोर् जाताः **षट् सुता द्विजधर्मिणः** । एवं च स्वजातिजानाम् अनन्तरजार्थं ग्रहणम्, न स्वार्थम् । ननु च ब्राह्मणक्षत्रियाभ्याम् अनन्तर्वर्णयोः क्षत्रियाविश्ययोर् जातौ द्वाव् एव भवतः, येन ब्राह्मणजातः वैश्यायां नानन्तरजः । असाव् अप्य् अनन्तरज एव, अनुलोमार्थत्वात् । द्विजधर्मत्वं प्रवर्तन् निवर्तयति, "शूद्रायां तु सधर्माणः सर्वे ऽपध्वंसजाः स्मृताः" इति ब्राह्मणादिजाता अपि सन्तः । एवं च नैभिः सहेदं षड् ग्रहणम्, किं तर्हि स्वजातिजैः सहानन्तरजानाम् । तथा च गौतमः- "प्रतिलोमास् तु धर्महीनाः, शूद्रायां च" इति । ननु च "पुत्रा ये ऽनन्तर[स्त्री]जा" [इत्य् अत्रोक्ता]र्थे ऽयं पुनरुक्तः श्लोक इति। [न] पुनरुक्तः । तत्र ह्य् उक्तम् "तान् अनन्तरनाम्नो हि मातृदोषान् प्रचक्षते" इति । अनन्तरनामत्वं चोभयथा प्रसज्यते व्यवहारार्थं [सं]ज्ञया, संस्कारार्थं च यतः संदेहनिवृत्त्यर्थम् इदं त्रयाणां द्विजातिधर्मत्वाभिधानम् । अथ वा हेत्वर्थम् इदं पूर्वश्लोकस्य । कथम् । "तान् अनन्तरनाम्नो हि मातृदोशान् प्रचक्षते" इत्य् अत्र कारणं वक्ति । यस्मात् **षट् सुता** द्विजधर्माण इति एवम् अपुनरुक्तत्वम् अस्य पूर्वश्लोकाद् विज्ञेयम् ॥ १०.४१ ॥

> **तपोबीजप्रभावैश् च ते गच्छन्ति युगे युगे ।**  
> **उत्कर्षं चापकर्षं च मनुष्येष्व् इह जन्मतः ॥ १०.४२ ॥**

अयं च श्लोको ब्राह्मणादिजातानां क्षत्रियाद्यासु पूर्वश्लोकविहितस्य संस्कारस्य स्तुत्यर्थो विज्ञेयः । तथा वक्ष्यति "शूद्रायां ब्राह्मणाज् जातः" इत्येवमादि । एवं च सत्य् एष वर्णविभाग उत्कर्षापकर्षसंबन्धो मनुष्यविषय एव द्रष्टव्यः । न गवादिषु । अतश् च गवादीनां मतरि स्वसरि वा जातस्यापरिहारः (?) ॥ १०.४२ ॥

> **शनकैस् तु क्रियालोपाद् इमाः क्षत्रियजातयः ।**  
> **वृषलत्वं गता लोके ब्राह्मणादर्शनेन च ॥ १०.४३ ॥**  
> य्वभिचारेण वर्णानाम् अवेद्यावेदनेन च ।  
> स्वकर्मणां च त्यागेन जायते वर्णसंकरः ॥ (म्ध् १०.२४)

इति यद् उक्तं तस्य प्रपञ्चो ऽयम् । शूद्रवत् कर्मानधिकारः । क्रियालोपे चात्र हेतुः **ब्राह्मणादर्शनेन चेति** । तदभावात् प्रायश्चित्ताभावम् आह । अथ वोभयार्थं ब्राह्मणादर्शनं क्रियालोपहेतुः प्रायश्चित्ताभावहेतुश् च । अपकर्षहेतुप्रदर्शनं च परिहारार्थम् । यतस् ते प्रदर्श्यन्ते ॥ १०.४३ ॥

> **पुण्ड्रकाश् चोऌअद्रमिलाः काम्बोजा यवनाः शकाः ।**  
> **पारदा पल्लवाश् चीनाः किराता दरदास् तथा ॥ १०.४४ ॥**

पुण्ड्रकादयो दरदान्राः क्षत्रियाः सन्तः क्रियालोपाच् छूद्रीभूताः ॥ १०.४४ ॥

> **मुखबाहूरुपज्जानां या लोके जातयो बहिः ।**  
> **म्लेच्छवाचश् चार्यवाचः सर्वे ते दस्यवः स्मृताः ॥ १०.४५ ॥**

न केवलं क्षत्रियाणाम्, किं तर्हि सर्ववर्णानाम् एव क्रियालोपाद् बाह्यत्वं ब्राह्मणादर्शनेन चेति । यतश् चैतद् एवम् अतस् त्रयो ऽप्य् अपभ्रंशहेतवो यत्नतः परिहरणीयाः । ते च बर्वरा मण्डिका इत्य् एवमादयः । "सूते दस्युर् आयोगवे" इत्य् अत्राप्य् अयम् एव वेदितव्यः ॥ १०.४५ ॥

> **ये द्विजानाम् अपशदा ये चापध्वंसजाः स्मृताः ।**  
> **ते निन्दितैर् वर्तयेयुर् द्विजानाम् एव कर्मभिः ॥ १०.४६ ॥**

द्विजातिस्त्रीषु शूद्राभिः प्रतिलोमजाता आयोगवादयश् चण्डालवर्जं ये चापध्वंसजाः शूद्रायां द्विजातिभिर् अनुलोमा अपि सन्तः । तथा चोक्तम्- "शूद्रायां तु सधर्माणः सर्वे ऽपध्वंसजाः स्मृताः" । **ते निन्दितैर् वर्तयेयुर्** आत्मानम् । वृत्तिनियमार्थो ऽयम् उपदेशस् तेषाम् । तथा च दर्शयति ॥ १०.४६ ॥

> **सूतानाम् अश्वसारथ्यम् अम्बष्ठानां चिक्तिसितम् ।**

तत्राम्बष्ठजातः प्रतिलोमो गृह्यते सामर्थ्यात् । अम्बष्ठ्यां वा प्रतिलोमेन ।

> **वैदेहकानां स्त्रीकार्यम्**

स्त्रीरक्षान्तःपुरादिषु काञ्चुकीयत्वेन

> **मागधानां वण्क्पथः ॥ १०.४७ ॥**

हंसपथवारिपथाख्याः । एवम् ॥ १०.४७ ॥

> **मत्स्यघातो निषादानां त्वष्टिर् आयोगवस्य तु ।**  
> **मेदान्ध्रचुञ्चमद्गूनाम् आरण्यपशुहिंसनम् ॥ १०.४८ ॥**

निषादप्रभवा बाह्याः निषादशब्देन गृह्यन्ते सामर्थ्यात् । तथा च कृतव्याख्यानम् एतत् पुरस्ताद् इति ॥ १०.४८ ॥

> **क्षत्त्रुग्रपुल्कसानां तु बिलौकवधबन्धनम् ।**  
> **धिग्वणानां तु चर्मार्थं वेणानां भाण्डवादनम् ॥ १०.४९ ॥**  
> **चैत्यद्रुमश्मशानेषु शैलेषूपननेषु च ।**  
> **वसेयुर् एते विज्ञाना वर्तयन्तः स्वकर्मभिः ॥ १०.५० ॥**  
> **चण्डालश्वपचानां तु निर्ग्रामः स्यात् प्रतिश्रयः ।**  
> **अपपात्राश् च कर्तव्या धनम् एषां स्वगर्दभम् ॥ १०.५१ ॥**  
> **वासांसि मृतचेलानि भिन्नभाण्डेषु भोजनम् ।**  
> **कार्ष्णायसम् अलंकारः परिव्रज्या च नित्यशः ॥ १०.५२ ॥**  
> **न तैः समयं अन्विच्छेत् पुरुषो धर्मम् आचरन् ।**  
> **व्यवहारो मिथस् तेषां विवाहः सदृशैः सह ॥ १०.५३ ॥**  
> **अन्नम् एषां पराधीनं देयं स्याद् भिन्नभाजने ।**  
> **रात्रौ न विचरेयुस् ते ग्रामेषु नगरेषु च ॥ १०.५४ ॥**  
> **दिवा चरेयुः कार्यार्थं छिनिता राजशासनैः ।**  
> **अबान्धवं शवं चैव निर्हरेयुर् इति स्थितिः ॥ १०.५५ ॥**  
> **वध्यांश् च हन्युः सततं यथा शास्त्रं नृपाज्ञया ।**  
> **वध्यवासांसि गृह्णीयुः शय्याश् चाभरणानि च ॥ १०.५६ ॥**

वृत्तिनिवासप्रकरणं वर्णापशदानाम् एवैतत् । आगमाभावे चानुमानतः एतं प्रतिलोमं निन्दितकर्माभ्याससामर्थाद् अविज्ञातम् आगतम् इत्य् आहुः ॥ १०.५६ ॥

> **[वर्णापेतम् अविज्ञातं] नरं कलुषयोनिजम् ।**  
> **आर्यरूपम् इवानार्यं कर्मभिः स्वैर् विभावयेत् ॥ १०.५७ ॥**

**वर्णेभ्यो** ब्राह्मणादिभ्यो [**ऽपेतम्** अ]नार्यं **कर्मभिः स्वैः** **कलुषयोन्य्**अनुरूपैर् इत्य् अर्थः । कानि पुनस् तानि । यत इदम् उच्यते ॥ १०.५७ ॥

> **अनार्यता निष्ठुरता क्रूरता निष्क्रियात्मता ।**  
> **पुरुषं व्यञ्जयन्तीह लोके कलुषयोनिजम् ॥ १०.५८ ॥**

[अनार्यम् अन्त्यजम् अनार्य]बाष्यम् इमं वेतु [**अनार्यता**] **निष्ठुरता क्रूरता निष्क्रियात्मतेति** एवमादीनां कलुषयोनिलिङ्गानां निदर्शनार्थान्य् एतानि नान्यनिवृत्त्यर्थानि । एवं च सत्य् एवमादीनि **पुरुषं व्यञ्जयन्तीह लोके कलुषयोनिजं** मुख्यकुलसंभूतम् अपि । कस्य पुनर् हेतोः । बीजानुविधानात् तत्कार्याणाम् । तथा दर्शयति ॥ १०.५८ ॥

> **पित्र्यं वा भजते शीलं मतुर् वोभयम् एव वा ।**

एवं च लोके कार्याणां कारणानुविधानं दृष्टम् । यतश् चैतद् एवम् अतः ।

> **न कथंचन दुर्योनिः प्रकृतिं स्वां नियच्छति ॥ १०.५९ ॥**

एवं चागमतो ऽविज्ञातस्य प्रतिपत्तये ऽनुमानं युक्तम् । एवं च दर्शयति ।

> **कुले मुख्ये ऽपि जातस्य अस्य स्याद् योनिसंकरः ।**

प्रच्छन्नतयाविज्ञातः ।

> **संश्रयत्य् एव तच् छीलं नरो ऽल्पम् अपि वा बहु ॥ १०.६० ॥**

यथा[श्वतरो] रासभजातः, तस्माद् अव्यभिचार्ये तदनुमानं विज्ञेयम् । यथा भद्रे ऽन्यमृगसंकीर्णानां जातिविशेषाणां शास्त्रलक्षणाद् अनुमानात् तद्विशेषप्रतिपत्तिः, एवम् इहापीति । अस्य चोपदेशप्रयोजनम् । यथैवागमतो विज्ञातैः वर्णापशदैः सह व्यवहारो न क्रियते, एवम् अनुमानतो विज्ञतैः सहेति । यतश् चैतद् एवम् । अतो वर्णसंकरो राज्ञो ऽपि प्रयत्नतो रक्षणीयः । यस्माद् आह ॥ १०.६० ॥

> **यत्र त्व् एते परिध्वंसाज् जायन्ते वर्णदूषकाः ।**  
> **राष्ट्रिकैः सह तद् राष्ट्रं क्षिप्रम् एव विनश्यति ॥ १०.६१ ॥**

राज्ञो रक्षणार्थम् इदं निन्दावचनं विज्ञेयम्, विपर्ययस्तुत्यर्थम् । इदानीम् एषां कर्मस्व् अनधिकृतानां शुद्धिहेतुर् अयम् उच्यत उत्कर्षार्थम् ॥ १०.६१ ॥

> **ब्राह्मणार्थे गवार्थे वा देहत्यागो ऽनुपस्कृतः ।**  
> **स्त्रीबालाभ्यवपत्तौ च बाह्यानां सिद्धिकारणम् ॥ १०.६२ ॥**

बाह्याः प्रतिलोमा गृह्यन्ते । अनुपस्कृतो धनेनापरिक्रीतः । देहत्यागविशेषणम् इदम् । सिद्धिर् अधिकारस्यान्यजन्मनि सिद्धिर् इति कारणाद् उच्यते अधिकारसामर्थ्यात् । अथ वा व्यवहितैव स्वर्गप्राप्तिः । नियोगार्थम् इदं प्रायश्चित्तशास्त्रं प्रतिलोमानाम् एवेति केचित् कल्पयन्ति । अपरे तु दण्डापूपिकया सर्वेषाम् अविशेषेनेदम् इच्छन्ति । अस्य देहत्यागस्य प्रायश्चित्तार्थम् उपदेशाद् बाह्यानां पुरुषधर्मार्थम् इदम् उच्यते ॥ १०.६२ ॥

> **अहिंसा सत्यम् अक्रोधः शौचम् इन्द्रियनिग्रहः ।**  
> **एतं सामासिकं धर्मं चातुर्वर्ण्ये ऽब्रवीन् मनुः ॥ १०.६३ ॥**

एवं च प्रकरणसामर्थाच् चातुर्वर्णान्तरप्रभावानाम् अप्य् अहिंसादिपुरुषधर्मो विज्ञेयः । एवं चायं शनकैः सिद्धिहेतुर् एषाम् । पूर्वस् तु सामर्थ्यात् सद्य एव इति विज्ञायते, पूर्वस्माद् ब्राह्मणादिवर्णलक्षणशस्त्रात् "सर्ववर्णेषु तुल्यासु" इत्य् एवमादेः । अन्यथा ब्राह्मणत्वादीन्य् अप्राप्तानि । इष्यन्ते च तान्य् उत्कर्षापकार्षाभ्याम् अपि । यत इदम् आरभ्य[ते] ॥ १०.६३ ॥

> **शूद्रायां ब्राह्मणाज् जातः श्रेयसा चेत् प्रजायते ।**  
> **अश्रेयान् श्रेयसीं जातिं गच्छत्य् आ सप्तमाद् युगात् ॥ १०.६४ ॥**

**शूद्रायां ब्राह्मणाज् जातो** वर्णः स्त्रीलक्षणः पारशवाख्यः, श्रेयसा चेद् ब्राह्मणेनैव पुंनाम्ना पुनः पुनः प्रजायते, एवम् अनेन प्रकारेणासाव् **अश्रेयाञ्** छौद्रो वर्णः **श्रेयसीं** ब्राह्मण**जातिं** **गच्छत्य् आ स्पतमाद् युगाज्** जन्मन इत्य् अर्थः । बीजप्राधान्येन । अतश् चानेन युगपरिवर्तक्रमेण ॥ १०.६४ ॥

> **शूद्रो ब्राह्मणताम् एति **

यथा शूद्र एवम्

> **ब्राह्मणश् चैति शूद्रताम् ।**

पारशवाख्यः शूद्रपुरुषसंबन्धेन । एवं च शूद्रपुरुषाद् अपकर्षः । पारसववर्णस्य शूद्रत्वम् आ सप्तमाद् युगाद् विज्ञेयम् ।

> **क्षत्रियाज् जातम् एवं च विद्याद् वैश्यात् तथैव च ॥ १०.६५ ॥**

शूद्रायाम् उत्कर्षापकर्षौ च **विद्यात्** । पञ्चमे युगपरिवर्तने । अत्रापि स्त्रीत उत्कर्षः पुरुषाद् अपकर्षः । वैश्याज् जातो ऽपि वर्णशूद्रायाम् एवम् उत्कर्षापकर्षाभ्यां तृतीये जन्मनि सामर्थ्याद् विज्ञेयः । अनेनैव न्यायेन ब्राह्मणजातो ऽपि वर्णक्xअत्रियस् तृतीये जन्मनि क्षत्रियसंबन्धेन क्षत्रियवर्णाद् विज्ञेयः । तथा च ब्राह्मणाद् वैश्यायां पञ्चमे जन्मन्य् उत्कर्षापकर्षौ सामर्थ्याद् विज्ञायेते । क्षत्रियेण च वैश्यायाम् अनन्तरायाम् एष एव न्यायः । यथा ब्राह्मणस्य क्xअत्रियायाम् इति । अशाब्दं चैतत् सामर्थ्यसिद्धं व्याख्येयम्, प्रथमश्लोकलिङ्गात् । अथ वा दृष्टा[र्थ् ऽयम् उपदेशः । यथा] ब्राह्मनवर्णो योनिदोषात् पारशवात्मना शूद्रसंबन्धेन निष्कृष्तमाणः शूद्रो भवत्य् आ सप्तमाद् युगात्, एवं पारशवो वर्णः स्त्र्याख्यः ब्राह्मण[योनिसंबन्धे] वर्तमानो ब्राह्मणवर्णो भवति । अस्य च ब्राह्मणसंस्कारः श्रौतस्मार्तकर्माधिकारश् च पूर्वस्मरणवद् युक्तः । अपरस् त्व् आह- स्रौतेष्व् अस्य कर्मस्व् अनधिकारः । तद् अयुक्तम्, समानशास्त्रत्वात् पूर्वोत्तरयोः । तथा चोक्तं पुरस्ताद् इति । एवम् इदं बीजप्राधान्यम् उपश्रुत्याह यदि शूद्रो ब्राःमणताम् एति बीजप्राधान्येन ब्राह्मणश् चैति शूद्रतां क्षेत्रप्राधान्येन । एवं च सति ॥ १०.६५ ॥

> **अनार्यायां समुत्पन्नो ब्राह्मणात् तु यदृच्छया ।**  
> **ब्राह्मण्याम् अप्य् अनार्यात् तु श्रेयस्त्वं क्वेति चेद् भवेत् ॥ १०.६६ ॥**

अनार्यतो वा ब्राह्मण्यां स्रेयस्ताम् अनार्यायां शूद्रायां समुत्पन्नो ब्राह्मणात् तु **यदृच्छया** अप्य् अनूढायां किं पुनर् ऊढायाम् । यथा न गर्ह्यत्वं प्रशस्तश् च केवलशूद्रवैश्यक्षत्रियजातेभ्यो भवति, एवं ब्राह्मण्यां अप्य् अनार्याच् छूद्राज् जातस्यागर्ह्यत्वं पारशववत् प्राप्नोति, क्षेत्रप्राधान्यात्, स्रेयस्त्वं चास्य क्षत्रियावैश्यजाताभ्यां प्राप्नोति क्षेत्रसामर्थ्यात् । तथा च क्षेत्रजाताः सुता उपदिष्टाः शास्त्रत इति बीजप्राधान्याक्षेपाभिप्रायो ऽयं श्लोको वेदितव्यः । न संशयप्रश्नाख्यः । यथा न केचिद् आहुः । क्वचिद् बीजं क्वचिद् योनिर् इति बीजयोन्योः प्राधान्यानवस्थानात् संमोह इव जायत इति । एवं च सति बीजप्राधान्यप्रकरणम् अनुगृहीतं भवति । अस्योत्तरम् ॥ १०.६६ ॥

> **जातो नार्याम् अनार्यायाम् आर्याद् आर्यो भवेद् गुणः ।**

पाकयज्ञादिभिः पारशवादिभिः,

> **जातो ऽप्य् अनार्याद् आर्यायाम् अनार्य इति निश्चयः ॥ १०.६७ ॥**

चाण्डालादिभिः, तस्य शूद्रधर्मे ऽप्य् अनधिकारात् । अस्याभिप्रायः को हि शक्तो भगवतो धर्मस्य हेतुतः साधुत्वम् अवधारयितुम् । एवं हि हेत्वनवस्थानात् धर्मानवस्थानम् अपि प्रसज्येत । तथा चैतत् पुरस्तात् प्रत्याख्यातम् एव "अचिन्त्यस्याप्रमेयस्य" इत्य् अत्र । एवं च सति यथोपदेशं बीजयोन्योः प्राधान्यम् अभ्युपगन्तव्यम्, न त्व् अनुमानतः । उपदेशविषयाद् अन्यत्रापि यथा सुखदुःखयोर् धर्माधर्मोत्पत्ताव् इति । तथा च कृत्वा ॥ १०.६७ ॥

> **ताव् उभाव् अप्य् असंस्कार्याव् इति धर्मो व्यवस्थितः ।**

न केवलं चण्डालादिः, किं तर्हि पारशवादयो ऽपि । तथा चोक्तम् ।

> **वैगुण्याज् जन्मनः पूर्व उत्तरः प्रतिलोमतः ॥ १०.६८ ॥**

पारशवादिः सत्य् अपि बीजप्राधान्ये क्वचित्, उत्तरः चण्डालादिः प्रतिलोमतः पितृदोषात् सत्य् अपि योनिप्राधान्ये क्वचित् । लोकदृष्ट्या तु स्वजातिजान् अन्तरजान् पुनः स्तौति ॥ १० ६९ ॥

> **सुबीजम् एव सुक्षेत्रे जातं संपद्यते यथा ।**

एवं दृष्टान्तो लौकिकः,

> **तथार्यजातस् त्व् आर्यायां सर्वं संस्कारम् अर्हति ॥ १०.६९ ॥**

उपदेशसामर्थ्याच् छ्रौतं स्मार्तं च । कः पुनर् असौ । स्वजातिजो ऽनन्तरजश् च शूद्रवर्जम् । पारशवादिस् त्व् अनुलोमो ऽपि स्मार्तम् एव पाकयज्ञादिकं, न श्रौतं "मातृदोषविगर्हणाद्" इत्य् उक्तम् । प्रतिलोमाः पुनर् आयोगवादयः पुरुषधर्मैर् अप्य् अहिंसादिभिर् अधिरियन्ते, ब्राह्मणादित्राने च देहत्यागेन । एवं च सत्य् एकान्तपरिग्रहेण सर्वत्र यत्,

> **बीजम् एके प्रशंसन्ति**

तद् अयुक्तम् । एवं यत्

> **क्षेत्रम् एके मनीषिणः ।**

उभयत्रैकान्तयोर् दोषदर्शनात्,

> **बीजक्षेत्रे तथैवान्ये तत्रेयं तु व्यवस्थितिः ॥ १०.७० ॥**

यद् अप्य् एकान्तत आहुः तद् अप्य् असाधु । यस्मात् क्षेत्रे वैगुण्ये ऽपि सति क्षत्रियावैश्ययोर् ब्राःमणक्षत्रियाभ्यां च गर्ह्यास् त्रयो ऽधिकृताश् च यथासंभवं कर्मभिर् दृश्यन्ते । तत्रैवम् एकान्तत्रये ऽपि दोषदर्शनाद् इयम् एव स्थितिः यथोक्ता विज्ञेयेति । अथ वा "सुबीजम् एव सुक्षेत्रे" इतीयम् उत्कर्षापेक्षा व्यवस्थोच्यते । पूर्वा तु यथाविषयम् उपदेशसामर्थ्याद् विज्ञेया । उभयप्राधान्यम् एव च परिगृह्येमाव् अन्वयव्यतिरेकाव् उच्येते ॥ १०.७० ॥

> **अक्षेत्रे**

शिलादौ

> **बीजम् उत्सृष्टम् अन्तरैव विनश्यति ।**

अदत्तफलम् इत्य् अर्थः अथ वान्तरैव पटलादौ विनश्यति ।

> **अबीजकम् अपि क्षेत्रं केवलं स्थण्डिलं भवेत् ॥ १०.७१ ॥**

सूपस्कृतम् अपि केवलं बीजरहितं स्थण्डिलम् निष्फलं भवेत् । अथ चोभयप्राधान्यं क्वचिद् उच्यते-

> **यस्माद् बीजप्रभावेण तिर्यग्जा ऋषयो ऽभवन् ।**

बीजं च प्रभावश् च- भीजप्रभावे द्वन्द्वैकवद्भावो नपुंसकलिङ्गः । बीजं यथोक्तम्, प्रभावः प्रतिनिविष्टधर्मविशेषाविष्कृतात्मत्वम्, तेन बीजप्रभ्[आवेण तिर्यग्जा] अपि सन्तः ऋषयो ऽभवन्-

> **पूजिताश् च प्रशस्ताश् च **

ऋष्यशृङ्गप्रभृतयः यस्मात्,

> **तस्माद् बीजं प्रशस्यते ॥ १०.७२ ॥**

इत्य् आहुः एतच् चैकान्तपरिग्रहे सत्य् उक्तदोषं बीजप्राधान्यं पुनर् निगमनायैतज् ज्ञापयति । बीजयोन्योः बीजोत्कृष्टजातिः प्रशस्यत इति । तथा च सत्य् अनुलोमान् उत्कृष्टान् एव सतः स्तौति क्षत्रियावैश्याजान् शूद्रावर्जम् । अयं च बीजयोन्योर् एवम् आत्मेति ॥ १० ७२ ॥

> **अनार्यम् आर्यकर्माणम् आर्यं चानार्यकर्मिणम् ।**  
> **संप्रधार्याब्रवीद् धाता न समौ नासमाव् इति ॥ १०.७३ ॥**

अनार्यस् तावच् छूद्रः आर्यकर्मा द्विजातिकर्मापि सन् न समो द्विजातिभिः । कस्मात् । तस्य तेनानधिकाराद् उत्कर्षाभावात् । न केवलम् उत्कर्षाभावः, अपरश् च प्रात्यवायः, प्रतिषिद्धसेवनात् । ब्राह्मणः शूद्रकर्मापि सन् न समः शूद्रेण, जातेर् माहाभाग्यात् प्रतिषिद्धसेवने ऽपि । एवं तावद् अनयोर् असाम्येन नासमौ, येनोभाव् अपि तौ प्रतिषिद्धसेवनया पतितौ । तथा च गौतमः- "आर्यानार्ययोर् व्यतिक्षेपे कर्मणः साम्यम्" इत्य् आह । सेयम् एवं कर्मप्रशंसा सामर्थ्याद् विज्ञायते । एवं च सति न जातिबलम् आश्रित्य कर्माणि हापयेत् । यस्मात् संयुक्ते हि जातिकर्मणी कार्यम् अदृष्टं पुरुषार्थाख्यं साधयतः । इदानीम् आपत्कल्पप्रकर्णोपन्यासार्थम् इदं प्रस्तूयते ब्राह्मणादीनां वर्णानाम् ॥ १०.७३ ॥

> **ब्राह्मणा ब्रह्मयोनिस्था ये स्वकर्मव्यवस्थिताः ।**  
> **ते सम्यग् उपजीवेयुः षट् कर्माणि यथाक्रमम् ॥ १० ७४ ॥**

**ब्राह्मयोनिस्था** इत्य् एतत् स्वयम् एव विवृणोति- ये स्वकर्मस्व् अवस्थिताह् न वर्णान्तरकर्मसु, **ते सम्यग् उपजीवेयुः षट् कर्माणि** । तथा च वक्ष्यति "वैश्यवृत्तिम् अनातिष्ठन्" इत्य् एवमादि । **यथाक्रमम्** इति शास्त्रविहितेन क्रमेणानुपरिपाट्या आचारोपक्रमः । तेन तथा चैतिहासिकान् प्रवरान् श्रुतिक्रमाद् अधीत इत्य् एवमादिकर्ममात्रानुष्ठाने चोपजीवनशब्दो विज्ञेयः, आजीवनकर्मसंबन्धेन वा । तानि पुनः॥ १०.७४ ॥

> **अध्यापनम् अध्ययनं यजनं याजनं तथा ।**  
> **दानं प्रतिग्रहश् चैव षट् कर्माण्य् अग्रजन्मनः ॥ १०.७५ ॥**

विध्यर्थम् एषाम् इहोपदेशः । प्रथमे ऽध्याये शास्त्रस्तुत्यर्थ उक्तः । अथ तु विधिर् एषां पूर्वशास्त्राद् एव विज्ञातुं शक्यस्, तत आपत्प्रकरणार्थम् एषाम् इहोपदेशो विज्ञेयः । इदानीं वर्गद्वयप्रविभागो दृष्टादृष्टार्थत्वाद् एषां प्रतिक्रियते ॥ १०.७५ ॥

> **षण्णां तु कर्मणाम् अस्य त्रीणि कर्माणि जीविका ।**  
> **याजनाध्यापने चैव विशुद्धाच् च प्रतिग्रहः ॥ १०.७६ ॥**

**विशुद्धात् प्रतिग्रहो** ऽयम् उच्यते, यतः स विचार्यते कः पुनर् इह शुद्धः । "यो जात्या कर्मणा च" इति । नन्व् एवं सति ब्राह्मण एवैको विशुद्धः प्रत्ययः । स्मृत्यन्तरे तु "प्रशस्तानां स्वकर्मसु द्विजातीनां ब्राःमणो भुञ्जीत प्रतिगृह्णीयाच् च" (ग्ध् १७.१–२) इति, क्षत्रियवैश्याव् अपि गृह्येते । इह तु यदि विशुद्धशब्दः क्षत्रियवैश्ययोर् अपि ग्राहकः परिकल्प्यते ब्राह्मणव्यतिरेकेण तेन शूद्रेण को मत्सरः । असाव् अपि हि जात्या कर्मणापि शुद्धः । विशेषो ऽस्ति चेत् क्षत्रियवैश्ययोर् अपि ब्राह्मणात् परस्परविसेषो ऽस्ति । यतः शूद्रो वा ग्राह्यो वृत्तस्थः क्षत्रियवैश्यौ वोत्सृष्टव्यौ ब्राह्मणं परिगृह्य । उच्यते । सत्य् अप्य् एतस्मिन् वेदाह्ययनं वैदिककर्मसंबन्धम् चवेक्ष्य त्रयाणाम् अप्य् अविशिष्टैव कर्मशुद्धिर् अधिकारसाम्याद् उच्यते । तथा चाविशेषेण त्रिभ्यो ऽपि स्मृत्यन्तरे प्रतिग्रहो ऽनुज्ञायते स्वकर्मस्थेभ्यः । न तु शूद्रात् । एवं च सति तथाइवेहापि व्याख्येयम् । विशुद्धग्रहणं च प्रतिग्रहसंबद्धम् अपि सद्याजनाध्यापनार्थम् इति सामर्थ्याद् द्रष्टव्यम् । इतरथा हि ताभ्याम् असंबद्धं शूद्रार्थम् एवैतत् स्यात्, एतस्य् याजनाध्यापनाधिकारात् ॥ १०.७६ ॥

> **त्रयो धर्मा निवर्तन्ते ब्राह्मणात् क्षत्रियं प्रति ।**  
> **अध्यापनं याजनं च तृतीयश् च प्रतिग्रहः ॥ १०.७७ ॥**

अत्र च धर्मशब्दो वृत्तिकर्मविषय एव द्रष्टव्यः, तन्निर्देशसामर्थ्यात् । एवं च सति इज्याध्ययनदानानि तस्यादृष्टार्थानि [न] प्रतिषिध्यन्ते । तथा च तानि वक्ष्यति । अत्र चाधिकाराद् वेदाध्यापनं प्रतिषिध्यते क्षत्रियस्य सहाङ्गैः न तु धनुर्वेदादीनाम् ॥ १०.७७ ॥

> **वैश्यं प्रति तथैवैते निवर्तेरन्न् इति स्थितिः ।**  
> **न तौ प्रति हि तान् धर्मान् मनुर् आह प्रजापतिः ॥ १०.७८ ॥**

वृत्तिकर्मप्रति[षेधो वैश्या]नाम् । इज्यादीनां पूर्ववद् इहाप्य् अप्रतिषेधो विज्ञेयः । तथा च तानि वक्ष्यति ॥ १०.७८ ॥

> **शस्त्रास्त्रभृत्त्वं क्षत्रस्य वणिक्पशुकृषिर् विशः ।**  
> **आजीवनार्थं धर्मस् तु दानम् अध्ययनं यजिः ॥ १०.७९ ॥**  
> **[वेदाभ्यासो ब्राह्मणस्य् क्षत्रियस्य तु रक्षणम् ।**  
> **वार्ताकर्मैव वैश्यस्य विशिष्टानि स्वकर्मसु] ॥ १०.८० ॥**

स्वयम् अभ्यासो ऽध्यापनं च **वेदाभ्यास**सब्देन सामर्थाद् इहोच्यते, न त्व् अध्ययनम्, समानत्वात्, **विशिष्टानि स्वकर्मसु** इति वचनात् । वृत्तिर् अपि च सत्येषां ब्राह्मणस्यैव ज्यायसी, दृष्टादृष्टपुरुषार्थप्रयोजनत्वात् ।  तथा च क्षत्रियस्य रक्षणं वृत्त्यर्थं धर्मार्थं च विज्ञेयम् । एवं च वैश्यस्य धनव्यवहारो ब्राह्मणादिपुष्ट्यर्थम् अवश्यानुष्ठेयः । येन तस्य धनातिसर्ग एव विशिष्टो धर्मः । अथ वा **विशिष्टानि स्वकर्मस्व्** इति वचना इदम् अन्यद् विज्ञायते । यथा अनिज्यादानः वेदाभ्यासमात्रेणैव ब्राह्मणः पूतो भवति, एवं क्षत्रियो ऽनधीयानश् चायजमानश् च प्रजारक्षणमात्रेणैवोत्कृष्यते । वैश्यश् च वार्तयैव द्विजाद्यर्थया इज्याध्ययनासंभवे ऽपीति । एवम् एतानि ब्राह्मणादीनाम् आ - जिवनार्थानि (?) धर्माय च कल्प्याह ॥ १०.८० ॥

> **अजीवंस् तु यथोक्तेन ब्राह्मणः स्वेन कर्मणा ।**  
> **जीवेत् क्षत्रियधर्मेण स ह्य् अस्य प्रत्यनन्तरः ॥ ९.८१ ॥**

धर्मात्मकुटुम्बा[व]सादे अयम् **अजीवन्** भवति, यतः एतस्याम् अवस्थायाम् उत्सृज्य स्वकर्म क्षत्रियवृत्तिर् ग्रामनगरदेशाद् - रकषणम् (?) अस्य स्यात् । अपरे त्व् एकपुरुषोत्थानेन राजत्वम् आहुः । एवं च प्रत्यनन्तरहेतुवचनाद् अस्येषत्प्रत्यवायता गम्यते । क्रमभेदे च प्रत्यवायगौरवम् ॥ १०.८१ ॥

> **उभाभ्याम् अप्य् अजीवंस् तु कथं स्याद् इति चेद् भवेत् ।**  
> **कृषिगोरक्षम् आस्थाय स जीवेद् वैश्यजीविकाम् ॥ १०.८२ ॥**

**कृष्ट्गोरक्ष**ग्रहणं च सर्ववैश्यवृत्तिप्रदर्शनार्थम् । स्वयं करणपक्षे चेयं ब्राह्मणस्य वैस्यवृत्तिर् उच्यते । अस्वयं कृता तु पूर्वम् उक्ता "ऋतामृताभ्यां जीवेत" इत्य् एवमादौ । एवं च वैश्यवृत्तेः प्रकरणभेद उपपद्यते । बहुलम् आसाम् इदम् अधुनोच्यते ॥ १०.८२ ॥

> **[वैश्यवृत्त्यापि जीवंस् तु ब्राह्मणः क्षत्रियो ऽपि वा ।**  
> **हिंसाप्रायां पराधीनां कृषिं यत्नेन वर्जयेत्] ॥ १०.८३ ॥**  
> **कृषीं साध्व् इति मन्यन्ते सा वृत्तिः सर्वगर्हिता ।**  
> **भूमिं भूमिशयांश् चैव हन्ति काष्ठम् अयोमुखम् ॥ १०.८४ ॥**

कृष्यपवादो ऽयम् इतरवैश्यवृत्तिस्तुत्यर्थम् (?), कृषेर् उपदेशसामर्थ्याद् एतद् विज्ञायते । इतरथानुपदेशार्हेव सा प्रसज्येत । "निन्दितं न समाचरेत्" इत्य् अनेनाकरेण भूमिविलेखनप्रतिषेधार्थो ऽर्थवादः । न चैतन्याद् भुवः यथा भूमिशयानाम् । अपरे त्व् आहुः- एतस्माद् एव नखाग्रेणापि भूमिविलेखनं न कर्तव्यम् इति ॥ १०.८४ ॥

> **इदं तु वृत्तिवैकल्यात् त्यजतो धर्मनैपुणम् ।**  
> **विट्पण्यम् उद्धृतोद्धारं विक्रेयं वित्तवर्धनम् ॥ १०.८५ ॥**

**धर्मनैपुण**त्यागवचनाद् अस्यापि हीनता गम्यते गोरक्ष्यात् । एवं च सति क्ट्षेर् वानिज्यम् उत्कृष्टम् । तथापि गोरक्ष्यं ज्याय इत्य् एतत् सामर्थ्याद् गम्यते । सो ऽयम् अधुना विट्पण्योद्धार उच्यते विक्रीणानस्य पण्यम् ॥ १०.८५ ॥

> **सर्वान् रसान् अपोहेत कृतान्नं च तिलैः सह ।**  
> **अश्मानो लवणं चैव पशवो ये च मानुषाः ॥ १०.८६ ॥**

अत्र च रसप्रधानं द्रव्यं गुऌआदि सामर्थ्याद् रस उच्यते । यथा तगरोशीरचन्दनसमुदायो गन्धप्रधानो गन्धशब्देन । **कृतान्नं** च तण्डुलादि, पक्वम् अपरे । **अश्मानः** सर्वपाशाणाः । **लवणस्या**पाषाणार्थे आरम्भः । न तु सैन्धवार्थः, तस्य पाषाणशब्देन ग्रहणात् । रसपक्षे च लवणस्य नित्यार्थ आरम्भः । **पशवो ये च मानुषाः**- पशवश् च ग्राम्यारण्या मानुषाश् च पशवो ऽपि ॥ १०.८६ ॥

> **सर्वं च तान्तवं रक्तं शाणक्षौमाइनानि च ।**  
> **अपि चेत् स्युर् अरक्तानि फलमूले तथौषधीः ॥ १०.८७ ॥**

शाणादीनाम् अरक्तार्थ आरम्भः । तथौषधयो ऽविक्रेयाः ॥ १०.८७ ॥

> **अपः शस्त्रं विषं मांसं सोमं गन्धांश् च सर्वशः ।**  
> **क्षीरं क्षारं दधि घृतं तैलं मधु गुऌअं कुशान् ॥ १०.८८ ॥**

**क्षीरदधिघृत**ग्रहणम् इह सर्वक्षीरविकारप्रदर्शनार्थम् । एवं च मस्तुकिलाटादीन्य् अप्य् अविक्रेयाणि । क्षीऋआदीणां च प्राधान्यात् ग्रहणं प्रदर्शनाथं (?) युक्तम्, न तु परिसंख्यार्थम् । स्मृत्यन्तरे चोक्तम्- "क्षीरं सविकारम्" इति । रसशब्देन गुऌअम् [अपि] निषिद्धं पूर्वश्लोके तत इह गुऌअग्रहणं नित्यार्थम् । एवं चेतररसानां विकल्पेन प्रतिषेधः । अथ तु रसशब्देन गुऌओ न गृह्यते । तत एष रसानां विकल्पो नास्ति । एतेन मधु [व्याख्यातम्] ॥ १०.८८ ॥

> **[आरण्यांश् च पशून्] सर्वान् दंष्ट्रिणश् च वयांसि च ।**  
> **मद्यं नीलीं च लाक्षां च सर्वांश् चैकशफांस् तथा ॥ १०.८९ ॥**

बहून् इत्य् अपरे पठन्ति । आरण्यपशुप्रतिषेधो नित्यार्थः । एवं च "पशवो ये च मानुषाः" इत्य् अत्र श्लोके ग्राम्यपशूनां विकल्पो विज्ञायते । अत्रापि चैकशफग्रहणाद् अस्वाश्वतरगर्दभानाम् अविकल्पः, खरानां च । ये तु पठन्ति "सर्वांश् चैकशफान् बहून्" इति, तेषां विशेषार्थः पुनरारम्भः । एकशफा बहवो ऽविक्रेयाः इति । एवं च सति ॥ १०.८९ ॥

> **कामम् उत्पाद्य कृष्यां तु स्वयम् एव कृषीवलः ।**  
> **विक्रीणीत तिलाञ् छुद्धान् धर्मार्थम् अचिरस्थितान् ॥ १०.९० ॥**

तिलानां विक्रयप्रतिषेधाद् अयं तेषां विशेषाश्रयो विक्रयप्रतिप्रसवः । शुद्धग्रहणं मिश्रीकृतान्यद्रव्यप्रतिषेधार्थम् (?) । अथ वा **तिल**शब्दस्यावधारणार्थत्वं दर्शयति, एवं च नेदम् अन्यप्रदर्शनार्थम्, कारणस्य समानत्वाद् इति । **धर्मार्थं** नित्यकर्मसङ्गे पुत्रदारात्ययप्राप्तौ । **अचिरस्थितान्** इत्य् अर्घप्रतीक्षणप्रतिषेधः । अस्यार्थवादः ॥ १०.९० ॥

> **भोजनाभ्यञ्जनाद् दानाद् यद् अन्यत् कुरुते तिलैः ।**  
> **कृमिभूतः श्वविष्ठायां पितृभिः सह मज्जति ॥ १०.९१ ॥**  
> **सद्यः पतति मांसेन लाक्षया लवणेन च ।**  
> **त्र्यहेण शूद्रो भवति ब्राह्मणः क्षीरविक्रयी ॥ १०.९२ ॥**  
> **इतरेषां तु पण्यानां विकरयाद् इह कामतः ।**  
> **ब्राह्मणः सप्तरात्रेण वैश्यभावं निगच्छति ॥ १०.९३ ॥**

मांसादीनां श्लोकद्वयेन गुरुलघुत्वप्रदर्सनं प्रायश्चित्तर्थं विज्ञेयम्, गुरुणि गुरुप्रायश्चित्तं यथा स्याल् लघुनि लघ्व् इति ॥ १०.९३ ॥

> **रसा रसैर् निमातव्या न त्व् एव लवणं तिलैः ।**  
> **कृतान्नं चाकृतान्नेन तिला धान्येन तत्समम् ॥ १०.९४ ॥**

**लवणस्य तिलैर्** विनिमयप्रतिषेधाद् **रसैर्** अन्यैस् तिलानि मातव्याः । **तिला धान्येन** व्रीह्यदिना; **तत्समम्** एव प्रस्थः प्रस्थे[न] निमातव्यः । न त्व् अल्पार्घितया ॥ १०.९४ ॥

> **जीवेद् एतेन राजन्यः सर्वेणाप्य् अनयं गतः ।**

**सर्वेणेत्य्** अयं प्रतिषिद्धपण्यप्रतिप्रसवः पूर्वेणाजीविनः ।

> **न त्व् एव ज्यायसीं वृत्तिम् अभिमन्येत कर्हिचित् ॥ १०.९५ ॥**

ज्यायस्या वृत्तेः प्रतिषेधाद् अत्रानुवादः । **न त्व् एव ज्यायसीं वृत्तिम्** इति यद् उक्तं तस्य प्रतिषेधस्य निन्दार्थवादः ॥ १०.९५ ॥

> **यो लोभाद् अधमो जात्या जीवेद् उत्कृष्टकर्मभिः ।**  
> **तं राजा निर्धनं कृत्वा क्षिप्रम् एव प्रवासयेत् ॥ १०.९६ ॥**

तस्य सर्वस्वम् अपहृत्य प्रवासं नियमेन कुर्याद् धार्मिको **राजा** । यद्य् अपि चैतत्प्रकरणसामर्थ्यात् क्षत्रियविषयं शास्त्रम्, तथापि समानत्वात् कारणस्य वैश्यशूद्रयोर् अपि विज्ञेयम् ॥ १०.९६ ॥

> **वरं स्वधर्मो विगुणो न पारक्यः स्वनुष्ठितः ।**  
> **परधर्मेण जीवन् हि सद्यः पतति जातितः ॥ १०.९७ ॥**

अयम् अपरो निन्दार्थवादः । उत्कृष्टवर्णवृत्त्यनुष्ठानप्रतिषेधे स्वधर्मः परधर्म इति । प्रकरणात् तु वृत्तिविषयो धर्मशब्दः ॥ १०.९७ ॥

> **वैश्यो ऽजीवन् स्वधर्मेण शूद्रवृत्त्यापि वर्तयेत् ।**  
> **अनाचरन्न् अकार्याणि निवर्तेत च शक्तिमान् ॥ १०.९८ ॥**

सामर्थ्याद् ब्राह्मणक्षत्रिययोर् अप्य् एतद् इष्यते ॥ १०.९८ ॥

> **अशक्नुवंस् तु शुश्रूषां शूद्रः कर्तुं द्विजन्मनाम् ।**  
> **पुत्रदारात्ययं प्राप्तो जीवेत् कारुककर्मभिः ॥ १०.९९ ॥**

एतस्माच् च विज्ञायते शूद्रकर्मन्भ्यः कारुकमर्माण्य् अत्यन्तनिकृष्टानि, वर्नापशदानां वृत्तिः ॥ १०.९९ ॥

> **यैः कर्मभिः प्रचरितैः शुश्रूष्यन्ते द्विजातयः ।**  
> **तानि कारुककर्माणि शिल्पानि विविधानि च ॥ १०.१०० ॥**

कारुककर्माणि वर्धकिलोहकारादि, नानाशिल्पान्यालेख्यादीनि । आपत्काले वृत्त्यर्थम् इदं श्लोकद्वयं प्रकरणसामर्थ्याद् विज्ञेयम् ॥ १०.१०० ॥

> **वैश्यवृत्तिम् अनातिष्ठन् ब्राह्मणः स्वे पथि स्थितः ।**  
> **आवृत्तिकर्षितः सीदन्न् इमं धर्मं समाचरेत् ॥ १०.१०१ ॥**

**स्वे पथि स्थित** इति च लिङ्गात् क्षत्रियवृत्तिम् अप्य् अनातिष्ठन्न् इति गम्यते । एवं च ब्राह्मणस्यासत्पर्तिग्रहः क्षत्रियादिवृत्तेर् अभावे वैकल्पिको गम्यते । न तु समुच्चयेन ॥ १०.१०१ ॥

> **सर्वतः प्रतिगृह्णीयाद् ब्राह्मणस् त्व् अनयं गतः ।**  
> **पवित्रं दुष्यतीत्य् एतद् धर्मतो नोपपद्यते ॥ १०.१०२ ॥**

यथैव च वर्णान्तरकर्मानुष्ठान्[ए तद्]अनन्तरम् अस्य कर्मेणोक्तम्, एवं प्रतिग्राह्याणाम् अप्य् अप्रशस्तानां गुरुलघुत्वाल् लघोर् लघोर् अभावे असत्प्रतिग्रहो ऽपि गुरोर् गुरोः सकाशात् स्याद् इति । एवं च [प्रशस्ताभावे] ऽप्रशस्तात् स्यात् । तदभावे अप्रशस्ततरात् । तस्याप्य् अभावे ऽरशस्ततमात् । तथा च वक्ष्यति, "सर्वस्वं वा वेदविदुषे ब्राह्मणायोपपादयेत्" इति । यदि चैतद् एवं न स्यात् । न चैतद् इष्टम् । अतो यथोक्त एव शास्त्रार्थः । पवित्रं च तन् न दुष्यतीत्य् अयम् आपद्धर्मस्तुत्यर्थवादः । ईषत्प्रत्यवाय हेतुर् वेति कृत्वा । अथ वा प्राणधारणस्य प्रयोजनातिशयदर्शनार्थकः स्यात्, येन जीवन्न् अयं शक्ष्यति ह्य् अतिक्रमाकुशलं च निहर्तुम् इति ॥ १०.१०२ ॥

> **[नाध्यापनाद् याजनाद् वा गर्हिताद् वा प्रतिग्रहात् ।**  
> **दोषो भवति] विप्राणां ज्वलनाम्बुसमा हि ते ॥ १०.१०३ ॥**

अत्राध्यापनयाजनयोर् गर्हितयोर् नानुज्ञानम् । असत्प्रतिग्रहस्तुत्यर्थत्वात् तयोर् ग्रहणस्य । स चाधिकृत एव "सर्वतः प्रतिगृह्णीयात्" इति । न त्व् असदध्यापनयाजने ऽधिकृते । तथा च सति पूर्ववद् अयम् अप्य् अर्थवादो व्याख्यातः ॥ १०.१०३ ॥

> **जीवितात्ययम् आपन्नो यो ऽन्नं अत्ति यतस् ततः ।**  
> **आकाशम् इव पङ्केन न स पापेन लिप्यते ॥ १०.१०४ ॥**  
> **अजीगर्तः सुतं हन्तुम् उपासर्पद् बुभुक्षितः ।**  
> **न चालिप्यत दोषेण क्षुत्प्रतीकारम् आचरन् ॥ १०.१०५ ॥**  
> **श्वमांसम् इच्छन्न् आर्तस् तु धर्माधर्मविचक्षणः ।**  
> **प्राणानां परिरक्षार्थं वामदेवो न लिप्तवान् ॥ १०.१०६ ॥**  
> **भारद्वाजः क्षुधार्तश् च सपुत्रो विजने वने ।**  
> **बह्वीर् गाः प्रतिजग्राह बृहत्तक्ष्णो महातपाः ॥ १०.१०७ ॥**  
> **क्षुधार्तश् चात्तुम् अभ्यागाद् विश्वामित्रः श्वजाघनीम् ।**  
> **चण्डालहस्ताद् आदाय धर्माधर्मविचक्षणः ॥ १०.१०८ ॥**

जीवितात्यये सर्वान्नाभ्यनुज्ञानार्थाः पञ्चश्लोकाः परकृत्यर्थवादाः विज्ञेयाः ॥ १०.१०४–०८ ॥

> **प्रतिग्रहाद् याजनाच् च तथैवाध्यापनाद् अपि ।**  
> **प्रतिग्रहः प्रत्यवरः प्रेत्य विप्रस्य गर्हितः ॥ १०.१०९ ॥**

प्रकरणाद् असत्प्रतिग्रहनिन्दा । ईषद्गर्हितयाजनाध्यापनवृत्तिसंस्तुत्यर्था सामर्थ्यात् । एवं च सति ईषद्गर्हिते याजने ऽध्यापने वा सति वृत्त्यर्थे नासत्परिग्रहे प्रवर्तेत इत्य् अर्थात् विज्ञायते । इतरथा, आपत्कल्पविहितासत्प्रतिग्रहनिन्दा पूर्वशास्त्रविरोधिनी (?) प्रसज्येत । न चैतद् इष्टम् । अतस् तन्निन्दयेत्रवृत्तिस्तुतिर् विज्ञेया । सा च क्रमार्थेत्य् उक्तम् । अत्र कारणम् आह ॥ १०.१०९ ॥

> **याजनाध्यापने नित्यं क्रियेते संस्कृतात्मनाम् ।**  
> **प्रतिग्रहस् तु क्रियते शूद्राद् अप्य् अन्त्यजन्मनः ॥ १०.११० ॥**

यतश् चैतद् एवम् अतो यथोपदिष्टः क्रमः प्रतिपादनीयः ॥ १०.११० ॥

> **जपहोमैर् अपैत्य् एनो याजनाध्यापनैः कृतम् ।**  
> **प्रतिग्रहनिमित्तं तु त्यागेन तपसैव च ॥ १०.१११ ॥**

प्रकरणाद् अयं प्रतिग्रहो ऽसत्प्रतिग्रहो विज्ञेयः । छन्दोभङ्गभयात् असच् छब्दो ऽत्र न पठितः प्रतिग्रहोपपदम् । जपहोमत्यागतपसां च प्रायश्चित्तप्रकरणोपदिष्टानाम् इहोपदेशः स्तुत्यर्थः, न विध्यर्थः ॥ १०.१११ ॥

> **शिलोञ्छम् अप्य् आददीत विप्रो ऽजीवन् यतस् ततः ।**  
> **प्रतिग्रहाच् छिलः श्रेयांस् ततो ऽप्य् उञ्छः प्रशस्यते ॥ १०.११२ ॥**

असत्प्रतिग्रहपक्षे शिलोञ्छाभ्याम् । "दुर्धराव्" इमौ विज्ञेयौ । सत्प्रतिग्रहाद् इत्य् एके । येन सिलोञ्छयोः किलासत्प्रतिग्रहात् साधुवादो न युक्तः । अत्यन्तहीनत्वाद् असत्प्रतिग्रहस्य सिलोञ्छाभ्याम् । "दुर्धरौ हि ताव् अकृतात्मभिः" इति यद् उक्तं तद् एतद् अनादृत्यम् । यस्मात् सिलोञ्छवृत्तिनो यद्य् अप्य् आत्मनिग्रहो ऽस्ति, तथापि देवतातिथिभृत्यगतम् अवश्यम् अस्य क्रियावैकल्यं जायते । असत्प्रतिग्रहे चात्मनिग्रह उच्यते, "न तु तृप्येत् स्वयं ततः" इति वचनात् । तीव्रतरश् च संनिहितद्रव्यस्यात्मनिग्रहः । तथा द्रव्यस्यार्जनरक्षप्रतिपादनेषु प्रयत्ननियमः । अपि च सिलोञ्छवृत्तिनो ऽप्य् असत्सिलोञ्छगन्धो ऽस्ति, **यतस्** **तत** इति वचनात्, अविशेषेण सर्वकृषीवलेभ्यः । एताव् इह शिलोञ्चाव् उच्येते । यतः असत्प्रतिग्रहापकरणाल् लिङ्गाच् च विर्पो ऽजीवन् यतस् तत इति एतस्माद् विज्ञायते च । सत्प्रतिग्रहपक्ष एतौ सिलोञ्छौ । एवं च नाधिकार उत्स्रक्ष्यते । न लिङ्गम् । गुणवृत्त्या साधुवाद एतद् गम्यते । तदभावे ऽसत्प्रतिग्रहः स्यात् । यथा याजनाध्यापनयोर् इत्य् उक्तम् ॥ १०.११२ ॥

> **सीदद्भिः कुप्यम् इच्छद्भिर् धनं वा पृथिवीपतिः ।**  
> **याच्यः स्यात् स्नातकर् विप्रैर् अदित्संस् त्यागम् अर्हति ॥ १०.११३ ॥**

अयं च प्रतिषेधविषयाद् अक्षत्रियाद् राज्ञः, क्षत्रियाद् अपि वा, अलुब्धाच् छास्त्रवर्तिनः सकाशाद् अयं प्रतिग्रहो विज्ञेयः । उपाध्यायस् त्व् आह- क्षत्रियाद् एव राज्ञः [प्रतिग्रहः] प्राथमकल्पको ऽयम् । **कुप्यं** काष्ठमयं शय्यासनाद्य् असारम् । **धनं वा** गोहिरण्यादि याच्यम्, द्रव्यस्यायोगे क्षुदवसन्नात्मकालत्रापत्यधर्मतन्त्रेण ॥ १०.११३ ॥

> **अकृतं च कृतात् क्षेत्राद् गौर् अजाविकम् एव च ।**  
> **हिरण्यं धान्यम् अन्नं च पूर्वं पूर्वम् अदोषवत् ॥ १०.११४ ॥**

उत्तरस्योत्तरस्य परित्यागे ऽभ्युदयः ॥ १०.११४ ॥

> **सप्त वित्तागमा धर्म्या दायो लाभः क्रयो जयः ।**  
> **प्रयोगः कर्मयोगश् च सत्प्रतिग्रह एव च ॥ १०.११५ ॥**

**दायं** पित्र्यं ज्ञातिधनं वा । **लाभो** निध्यधिगमः, संविभागो वा, कुतश्चिद् अन्योन्योपकारनिमित्तः । **क्रयजयौ** प्रसिद्धौ । **प्रयोगो** धर्म्यः कुसीदः । **कर्मयोगः** कृषिवानिज्ये ऽस्वयंकृते । **सत्प्रतिग्रहो** व्याख्यातः । एतेषां दायलाभौ चतुर्णाम् अपि वर्णानां साधारणौ ऽप्रतिषेधात् । **क्रये** विवदन्ते — चतुर्णाम् इत्य् एके, वैश्यस्येत्य् अपरे, येन क्रयनिमित्त उपकारो न युक्तो ब्राह्मणादीनाम् इति । एवं तर्हि शाकाद्य् अपि क्रीत्वा नोपयोक्तव्यं ब्राह्मणादिभिः । अन्ये तु क्रयविक्रयाद् अप्य् उपजीवनात् प्रतिषेधं मन्यमाना उपभोगे दानादौ च ब्राह्मणादीनां क्रीत्वाप्य् उपयोगं मन्यन्ते । **जयस्** तु धर्म्यवचनात् क्षत्रियस्येतरेभ्यो विशिष्टः । **प्रयोगकर्मयोगौ** च ब्राह्मणक्षत्रिययोर् वैश्यवृत्तिप्रवृत्ते सत्यं धर्म्यतरौ । वैश्ये हि कृषिवाणिज्यकुसीदान्य् अविशेषेणाभ्यनुज्ञातानि । तस्यापि तु धर्म्यवचनाद् अस्वयंक्रियां अभ्युदयविशेषसिद्धिम् अविरुद्धां मन्यामहे । एवं च सत्य् एषां दायादीनां धर्म्यनिर्देशात् दायादिभिर् वृत्तिविशेषैः संनिहितद्रव्याणां ब्राःमणादीनां न नियोगतो याजनादिवृत्तिता स्यात् । ब्रह्मचारिभैक्षवत् । अथास्य श्लोकस्यायम् अन्यो ऽर्थः । यथा प्रकृतौ ब्राह्मणस्य सत्प्रतिग्रहादयो धर्म्याः, एवम् अन्यान्य् अप्य् आपत्कल्पोपदिष्टानि ब्राह्मणादीनां कर्माण्यभावे वैकल्पिकानि धर्म्याण्य् एव विज्ञेयानि । तथा च सति विहितार्थानुष्ठानस्तुतिर् आत्मकुटुम्बधारणार्था, आपादितप्रयोजनातिशयदर्शनात् । तथा च सत्य् आह ॥ १०.११५ ॥

> **विद्या शिल्पं भृतिः सेवा गोरक्ष्यं विपणिः कृषिः ।**  
> **धृतिर् भैक्ष्यं कुसीदं च दश जीवनहेतवः ॥ १०.११६ ॥**

धर्माधिकाराद् यस्य यत् प्रतिषिद्धं तत् तस्यैतस्याम् अवस्थायाम् अभ्यनुज्ञायते । यथा "ब्राह्मणस्यार्थेनाध्यापनम्" इत्य् एवमादिः पुत्रदा[रा]त्ययप्राप्तस्य स्थितौ । तथा च कृत्वोक्तं **दश जीवनहेतवः** इति । अपरे तु धृतिनिर्दिदृक्षया विद्यादीनां निर्देशं मन्यन्ते । यस्मान् न धृतिम् अन्तरेण विद्यादयो जीवनहेतवो भवन्ति । धृत्यनुगतास् त्व् एते जीवनाय पर्याप्ताः । अतः सर्वत्र धृतिः कर्तव्येति धृत्यर्थो ऽयम् उपदेशः ॥ १०.११६ ॥

> **ब्राह्मणः क्षत्रियो वापि वृद्धिं नैव प्रयोजयेत् ।**  
> **कामां तु खलु धर्मार्थं दद्यात् पापीयसे ऽल्पिकाम् ॥ १०.११७ ॥**

आपत्कल्पे ऽपीत्य् अर्थः । एवं च सति दण्डापूपिकया प्रकृताव् अपि ब्राह्मणस्य वृद्धेर् अत्यन्तप्रतिषेधः, अस्वयंकरणपक्षे ऽपि । तथा मन्त्रे वार्धुषिकापवादः श्रूयते, "किं ते कृण्वन्ति कीकटेषु गावः" इत्य् एवमादि । अथ वेतरवृत्तिस्तुत्यर्थो ऽयं श्लोकः, क्रमार्थो वा । एवं च सत्य् अन्यास्व् आपत्कल्पवृत्तिष्व् अपि विद्यमानासु नैनं अनुतिष्ठेत् स्वयम् । किं तर्हि तदभावे । गुरुत्वाद् अस्याः । तथा च मन्त्रवर्ण इत्य् उक्तम् ॥ १०.११७ ॥

> **चतुर्थम् आददानो ऽपि क्षत्रियो भागम् आपदि ।**  
> **प्रजा रक्षन् परं शक्त्या किल्बिषात् प्रतिमुच्यते ॥ १०.११८ ॥**

चतुर्थम् अप्य् आददानो भागम् अन्यय्यम् आपदि रक्षाधिकृतो राजा **क्षत्रियः प्रजा रक्षन् किल्बिषात् प्रतिमुच्यते**, अन्याय्यभागग्रहणादेः । एवं च सति क्षत्रियचतुर्थभागादानम् अर्थवादः प्रजासंरक्षणस्य । येन ॥ १०.११८ ॥

> **स्वधर्मो विजयस् तस्य नाहवे स्यात् पराङ्मुखः ।**  
> **शस्त्रेण वैश्यान् रक्षित्वा धर्म्यम् आहारयेद् बलिम् ॥ १०.११९ ॥**

प्रजासंरक्षणं कुर्वन् । एवं च सति सो ऽयम् उच्यते ॥ १०.११९ ॥

> **धान्य ऽष्टमं विशां शुल्कं विंशं कार्षापणावरम् ।**  
> **कर्मोपकरणाः शूद्राः कारवः शिल्पिनस् तथा ॥ १०.१२० ॥**

[राज्ञा धान्यस्याष्टमो] भागो गृहीतव्यो जानपदात् स्ववस्थापेक्षया। हिरण्यव्यवहारिणां च लाभाच् छुल्कं विंशो भागः । सो ऽयम् अनुवादो विज्ञेयः पूर्वोक्तस्य । **कर्मोपकरणाः शूद्राः** [भवेयुस्] तथा च **कारवः शिल्पिनश्** च । कारुशिल्पव्यपदेशश् च गोबलीवर्दन्यायेन ॥ १०.१२० ॥

> **शूद्रस् तु वृत्तिं कांक्षन्**

आपदीति वर्तते

> **क्षत्रम् आराधयेद् यदि ।**

क्षत्रं आराधय्तुम् इच्छेत्, तदभावे

> **धनिनं वाप्य् उपाराध्य वैश्यं शूद्रो जिजीविषेत् ॥ १०.१२१ ॥**

एवं च सति क्षत्रियवैश्याराधनं वृत्तिर् एव केवलया शूद्रस्य ॥ १०.१२१ ॥

> **स्वर्गार्थम् उभयार्थं वा ब्राह्मणान् अभिधारयेत् ।**

शूद्रस्येदं ब्राह्मणाराधनं वृत्तिअर्थम् अपि सद्, धर्माय । एवं च सत्य् एषा स्तुतिर् अस्योपपन्ना भवति ।

> **जातब्राह्मणशब्दस्य सा ह्य् अस्य कृतकृत्यता ॥ १०.१२२ ॥**

यतश् चैतद् एवम् अतः ।

> **विप्रसेवैव शूद्रस्य विशिष्टं कर्म कीर्त्यते ।**  
> **यद् अतो ऽन्यद् धि कुरुते**

क्षत्रियविश्याराधनम् ।

> **तद् भवत्य् अस्य निष्फलम् ॥ १०.१२३ ॥**

अथ वा **यद् अतो ऽन्यत्** प्रकुरुते पाकयज्ञादि **तद् भवत्य् अस्य निष्फलम्** इति । एवं च सतीयं विहितकर्मनिन्दा विप्रसेवास्तुत्यर्थम् उपदेशसामर्थ्याद् विज्ञायते ॥ १०.१२३ ॥

> **प्रकल्प्या तस्य तैर् वृत्तिः स्वकुटुम्बाद् यथार्हतः ।**  
> **शक्तिं चावेक्ष्य दाक्ष्यं च भृत्यानां च परिग्रहम् ॥ १०.१२४ ॥**

सत्याम् अपि धर्मार्थायां विप्रसेवायां प्रकल्प्या तस्य तैर् वृत्तिः । अर्थाच् चैतद् आपद्यते वृत्तितो ऽप्य् आश्रितस्य, किं पुनर् अवृत्तेः शूद्रस्य । पुत्रवच् चास्य शुश्रूषा न वृत्तिपरिक्रयेण, येनासौ धर्मोपनतः । एवंविधस्यापि च शूद्रस्य ॥ १०.१२४ ॥

> **उच्छिष्टम् अन्नं दातव्यम्**

प्रतिषिद्धार्थप्रतिप्रसवो ऽयम्, यद् उक्तम् "न शूद्राय मतिं दद्यात् नोच्छिष्टम्" । एवं च सत्य् अनाश्रितशूद्रविषयो ऽयं प्रतिषेधो द्रष्टव्यः । ब्राह्मणाश्रितशूद्रविषयो ऽस्त्व् अयं प्रतिप्रसवः प्रकरणसामर्थ्यात् ।

> **जीर्णानि वसनानि ।**

ब्राह्मणपरिभुक्तानि गृह्यन्ते ।

> **पुलाकाश् चैव धान्यानाम्**

असारद्रव्योपदेशपरम् इदम्

> **जीर्णाश् चैव परिच्छदाः ॥ १०.१२५ ॥**

आसनशयनास्तरणोपधानादयः । एवंविधो ऽपि च ॥ १०.१२५ ॥

> **न शूद्रे पातकं किंचि[न् न च संस्कारम् अर्हति ।**  
> **नास्याधिकारो धर्मे ऽस्ति न धर्मात् प्रतिषेधन]म् ॥ १०.१२६ ॥**

[**न शूद्रे पातकं किंचिद्**] इति सामर्थ्यान् न ब्रह्महत्यादि यथासंभवं प्रतिषिध्यते । किं तर्हि लशुनादिभक्षणजम्, येन तदभक्षणं द्विजातिधर्मः । तथा चोक्तम् "एतद् उक्तं द्विजातीनां भक्ष्याभक्ष्यम् अशेषतः" । अनुवादश् चायम् उत्तरार्थः । कस्मात् पुनर् अभक्ष्यभक्षणजं शूद्र एवंविधे पातकं नास्तीति । यद् अयं **न च संस्कारम्** उपनयनादिकम् **अर्हतीत्य्** आह पर्युदासेन, "चतुर्थ एकजातिस्" तद् अनुवादेन । एवं च सति तद् अभावात् नास्याधिकारो धर्मे ऽस्ति, श्रौते ऽग्निहोत्रादौ । कथं पुनर् अयं विशेषप्रतिषेधो विज्ञायते । येनाह- **न धर्मात् प्रतिषेधनम्** । स्मार्तात् पाकयज्ञादेर् इति गम्यते । तथा चास्यासौ विहितः (?) । एवं च व्यासः "न चेह शूद्रः पततीति निश्चयो ने (?) चेह संस्कारम् इहार्हतीति [वा] श्रुतिप्रयुक्तं न च धर्मम् अश्नुते न चास्य धर्मे प्रतिषेधनं स्मृतौ" इति । अथ वा सर्वम् एवैतत् पूर्वशास्त्रविरुद्धत्वाद् अवचनीयम्, यद् उक्तं **न शूद्रे पातकं किंचिन् न च संस्कारम् अर्हति,नास्याधिकारो धर्मे ऽस्तीति** । उत्तरार्थस् त्व् इतीदम् आरभ्यते, **न धर्मात् प्रतिषेधनम्** इति । तथा च वक्ष्यति, "धर्मेप्सवस् तु धर्मज्ञः," "यथा यथा हि सद्वृत्तम्" इति च । अथ वा विकल्पार्थो ऽस्यारम्भः । शूद्रस्य हि कानिचित् कर्माण्य् अमन्त्रकान्य् अनुज्ञायन्ते पाकयज्ञादीनि । तेषाम् अनुष्ठानाद् ब्राह्मणम् आश्रित्यास्य शूद्रस्याधिकारो धर्मे ऽस्ति नियोगतः । न चैतस्मात् प्रतिषेधनम् । एवं च सत्य् उक्तप्रतिषिद्धत्वात् विकल्पेनैषां क्रिया स्यात् । तस्य चास्य क्रियायाम् अभ्युदयः, अक्रियायां प्रत्यवायाभाव इत्य् एतत् सिद्धं भवति । प्रकरणसामर्थ्याद् ब्राह्मणाश्रितस्याइतत् । इतरस्य वा । तथा च सत्य् आह ॥ १०.१२६ ॥

> **धर्मेप्सवस् तु धर्मज्ञाः सतां वृत्तम् अनुष्ठिताः ।**  
> **मन्त्रवर्ज्यं न दुष्यन्ति प्रशंसां प्राप्नुवन्ति च ॥ १०.१२७ ॥**

अप्रतिषिद्धम् आसेवमानाः । प्रकरणाद् ब्राह्मणापाश्रितशूद्रा उच्यन्ते । न चानेन मन्त्रप्रतिषेधेनाग्निहोत्रादिष्व् अप्य् अस्याधिकारो ऽनुज्ञायते, "मन्तर्वर्जं न दुष्यन्ति" इत्य् एतस्माद् । येन श्रुत्याग्निहोत्रादिषु शूद्रः पर्युदस्तः तस्माद् धर्मेप्सवः स्मार्तविषयं नियतसंस्कारेषु पाकयज्ञेषु चावसथ्याधानपार्वणवैश्वदेवान्नप्राशनादिषु शूद्राणां पाक्षिको ऽधिकार इत्य् उक्तम् । तथा च स्मृत्यन्तरम्- "पाकयज्ञैः स्वयं यजेतेत्य् एके" इति । एवं च ॥ १०.१२७ ॥

> **यथा यथा हि सद्वृत्तम् आतिष्ठत्य् अनसूयकः ।**  
> **तथा तथेमं चामुं च लोकं प्राप्नोत्य् अनिन्दितः ॥ १०.१२८ ॥**

स्मार्तानां कर्मणां शूद्रक्रियापक्षे स्तुतिर् अनुष्ठानप्ररोचनार्था ॥ १०.१२८ ॥

> **शक्तेनापि हि शूद्रेण न कार्यो धनसंचयः ।**  
> **शूद्रो हि धनम् आसाद्य ब्राह्मणान् एव बाधते ॥ १०.१२९ ॥**

महाफलैः शिल्पादिभिः वृत्त्यन्तरैः पर्याप्तधनः शूद्रो विशेषतो दानेन गुणवद्ब्रह्मणेभ्यो शूद्रप्रतिग्रहोपच्छन्दनेन महतो ब्राह्मणान् स्वधर्मात् प्रच्यावयेत् । अयं तावन् नार्थः । न हि शास्त्रोपदिष्टं कुर्वतः सत्य् अपि परोपघाते कश्चिद् दोषो ऽस्ति । यदि स्यात्, नवश्राद्धादिष्व् अपि ददतो दोषः स्यात् । असाव् अपि परस्योपघातं करोति, यो ऽर्थमानाभ्यां गुणवतो ब्राह्मणान् प्रतिपूजयति । तस्मान् नायम् अर्थः । धनोत्सेकाच् छूद्रो ब्राह्मणबाधने वर्तेतेत्य् अयम् अपि न शक्यो ऽभ्युपगन्तुम् । सर्वेषां गृह्येत ब्राह्मणादिना तुल्यम् । केन कः शूद्रे विशेषः, येन तस्यैवम् अर्थसंचयो निषिध्यते । अयं तर्ह्य् अन्यो ऽर्थः । न केवलं नित्यदानं शूद्रस्याभ्यनुज्ञायते, किं तर्ह्य् अभ्युदयप्रयोजनम् अप्य् अनेन दानम् अनुष्ठेयम् । एवं च **न कार्यो धनसंचय** इत्य् अयम् एवमर्थः प्रतिषेधः । अथ वोक्तं "प्रकल्प्या तस्य तैर् वृत्तिः स्वकुटुम्बाद् यथार्हतः" इत्य् एवमादि । एवं च सति ब्राह्मणापाश्रितस्य शूद्रस्यायम् उपदेशः । शक्तेनापि हि शूद्रेण न कार्यो धनसंचय इति । तथा स्मृत्यन्तरम्- "यं चार्यम् आश्रयेद् भर्तव्यस् तेन क्षीनो ऽपि, तेन चोत्तरः, तदर्थो ऽस्य निचयः स्यात्" इति ॥ १०.१२९ ॥

> **एते चतुर्णां वर्णानाम् आपधर्माः प्रकीर्तिताः ।**  
> **यान् सम्यग् अनुतिष्ठन्तो व्रजन्ति परमां गतिम् ॥ १०.१३० ॥**

आत्मकुटुम्बप्राणधारणस्य प्रयोजनातिशयदर्शनाद् धर्मतन्त्रसंयोगे च तदनुष्ठानार्थस्याग्निहोत्रादेर् नित्यस्य कर्मणियम् (?) एव स्थितिर् उपपन्ना- **यान् सम्यग् अनुतिष्ठन्त** इत्य् एवमादि । अथ वा महाफलानाम् अल्पप्रत्यवायानुषङ्गापक्षयेदं स्तुतिवचनम् उपपन्नम्, आपद्धर्मोपसंहारार्थम् ॥ १०.१३० ॥

> **एष धर्मविधिः कृत्स्नश् चातुर्वर्ण्यस्य कीर्तितः ।**  
> **अतः परं प्रवक्ष्यामि प्रायश्चित्तविधिं शुभम् ॥ १०.१३१ ॥**

पूर्वार्धश्लोकश् चात्र सर्वधर्मोपसंहारार्थ उत्तरः प्रायश्चित्तोपन्याससिद्दय इति ॥ १०.१३१ ॥

**इति भारुचिकृते दषमो ऽध्यायः ।**

## ११

**एकादशो ‘ध्यायः**

> **सान्तानिकं यक्ष्यमाणम् अध्वगं सार्ववेदसम् ।**  
> **गुर्वम्बापितृभृत्यार्थं स्वाध्यायार्थ्युपतापिनौ ॥ ११.१ ॥**  
> **दशैतान् स्नातकान् विद्याद् ब्राह्मणान् धर्मभिक्षुकान् ।**  
> **निःस्वेभ्यो देयम् एतेभ्यो दानं विद्याविशेषतः ॥ ११.२ ॥**

अत्र चोद्यते- यद् उक्तम् अनन्तरम् एव दशमाध्यायोपसंहारे "अतः परं प्रवक्ष्यामि प्रायश्चित्तविधिं शुभम्" इति, नन्व् एतदपेक्षया प्रायश्चित्तप्रकरणम् एवोपन्यसनीयम् "अकुर्वन् विहितं कर्म" इत्यादि । इतरथाप्य् अप्रकृतोपन्यासः प्रकृतार्थव्यवधानं चायुक्तम् आपद्यते । यतः स्नातकधर्मापद्धर्मप्रकरणयोर् एवैतत् सर्वम् उपदेष्टव्यम्, नात्रेति । अत्रोच्यते- साहचर्याद् एवैतयोर् यथोक्तप्रकरणद्वये ऽप्य् अवकाशम् अलभमानयोर् इह विलेषनिर्देशो युक्तः, मा भूद् एतयोः परस्परसंबद्धयोर् अन्यत्रप्रकरणे ऽन्यस्य निर्देशे ऽधिक्रियमाणे प्रकरणभेदाद् असामञ्जस्यम् इति । निर्दिष्टारम्भप्रयोजनस्येदम् अधिना विवरणं स्लोकद्वयस्य । एकविद्यमानद्रव्यश् च न याचेत, **निःस्वेभ्यो देयम् एतेभ्य** इति वचनात् । दानं चात्र चोद्यते, न तु याचना । निमित्तसंनियोगेनार्थगृहीतत्वाद् अशासितव्या हि सा । तच् च दर्शयति **निःस्वेभ्यो** फलस्याविशेष उपदेशतुल्यत्वाद् इति, उभयस्माद् इत्य् आह नियमाद् देयविशेषाच् च । यदि देयविशेषात् फलविशेषो न स्यात्, न कश्चिद् दानविशेषे प्रयतेत शास्त्रव्यपक्षया । अथ वा नियमस्य दानाश्रितस्य चोदितत्वात्, नियमाच् च, धर्म यथाशक्तिनियमसाधनत्यागेन च देयविशेषे ऽवश्यंभावि । एवं च न देयविशेषात् फलविशेषः प्रत्याख्यातुं शक्य उपदेशतुल्यत्वे [ऽपि] । तथा चोक्तम् ।

> पात्रस्य हि विशेषेण श्रद्दधानतयैव च ।  
> अल्पं वा बहु वा प्रेत्य दानस्यावाप्यते फलम् ॥ इति ॥ ११.१–२ ॥  
> **एतेभ्यो हि द्विजाग्रेभ्यो देयम् अन्नं सदक्षिणम् ।**  
> **इतरेभ्यो [बहिर्वे]दि नाकृतान्नं विधीयते ॥ ११.३ ॥**

नियमानुवादो ऽयं भोजनविशेषेण । **इतरेभ्यो** ऽतिथिभ्यो **बहिर्वेदि** कृतान्नम् एव देयं नियमतः । तद् इदं पूर्वोक्तम् अतिथ्यन्नदानम् अनूद्यते । दक्षिणास् त्व् एषां न विधिर् न प्रतिषेधः ॥ ११.३ ॥

> **सर्वरत्नानि राजा तु यथार्हं प्रतिपादयेत् ।**  
> **ब्राह्मणान् वेदविदुषो यज्ञार्थं चैव दक्षिणाम् ॥ ११.४ ॥**

राज्ञस् तु नियमो बहुधनत्वात् । एवं च राज्ञा सान्तानिकादिव्यतिरेकेणान्येभ्यः स्नातकेभ्यो नियमतो देयं स्थितिभोगार्थम् । **यज्ञार्थं** चेत्य् एतद् आरम्भसामर्थ्याद् गम्यते । नायियक्षमाणाय देयम् इति । अनेन संबन्धेनेदम् उच्यते ॥ ११.४ ॥

> **कृतदारो ऽपरान् दारान् भिक्षित्वा यो ऽधिगच्छति ।**  
> **रतिमात्रं फलं तस्य द्रव्यदातुस् तु सन्ततिः ॥ ११.५ ॥**

धर्मप्रजासंपन्ने दारे द्वितीयदारस्यात्मीयेन द्रव्येण नेदम् अनुज्ञानम् । यस्मात् न हि द्वितीयस्य दारस्य धर्मप्रजासंपत्तौ सत्यां प्राप्तिर् अस्ति । तथा च स्मृत्यन्तरम्- "धर्मप्रजासंपन्ने दारे नान्यां कुर्वीत" इति । एवं च सति कृतदारकार्यस्य द्वितीयदाराधिगमप्रतिषेधो ऽयम् । भिक्षणपक्षम् आश्रित्य निन्दा । तत्र च यथा तदङ्गभावं गच्छतो **द्रव्यदातुः सन्ततिः**, एवम् आत्मीयद्रव्याधिगमे ऽपि कन्याया दातुः सन्ततिः **फलम्** इत्य् अतो प्य् एवं शक्यते निन्दा कल्पयितुम् । द्रव्यशब्दस्योभयत्र प्रवृत्तेः कन्यापि हि शक्यते द्रव्यशब्देनाभिधातुम् । यस्मात् कृतदारकार्यस्य द्वितीयदाराधिगमप्रतिषेधार्तो ऽयं श्लोकः । एतस्मिंस् त्व् अर्थे प्रकरणं नानुगृह्यते, यतः अयम् अन्यप्रकरणानुग्राही । श्लोकार्थ उच्यते- कृतदारकार्यस्य द्वितीयदाराधिगमार्थं भिक्षमाणाय न देयं नियमतः । अत्र चोक्तो निन्दार्थवाद इति । एवं च सति भिक्षमाणायापि न देयम् । तथा च सत्य् अयम् अपवादः पूर्वस्यासान्तानिकाय न देयम् इति । नित्यकर्मार्थायां याचनायां सान्तानिकादिश्लोके दाननियम उक्तो विज्ञेयः । काम्यकर्मार्थायां तु याचनायां दानस्य न विधिर् न प्रतिषेधः । तथा च दर्शयति ॥ ११.५ ॥

> **यस्य त्रैवार्षिकं भक्तं पर्याप्तं भृत्यवृत्तये ।**  
> **अधिकं वापि विद्येत न सोमं पातुम् अर्हति ॥ ११.६ ॥**

एवं च सति काम्यसोमापेक्षो ऽयं सामर्थ्याद् उपदेशो द्रष्टव्यः । नित्यस्य हि सोमस्य भृत्योपरोधेनापि करणम् इष्यते, नित्यत्वाद् एव । तथा च सत्य् अत्र तदैव दाननियमो युज्यते, यथोक्तो यक्ष्यमाणाय देयम् इति । इदं सोमग्रहणं सर्वकाम्यकर्मप्रदर्शनार्थम्, कारणस्य [स]मानत्वात् ॥ ११.६ ॥

> **अतः स्वल्पीयसि द्रव्ये यः सोमं पिबति द्विजः ।**  
> **सो ऽपीतसोमपूर्वो ऽपि न तस्याप्नोति तत्फलम् ॥ ११.७ ॥**

नियमशास्त्रव्यतिक्रमेण न केवलम् अस्य तत्कर्मनैष्फल्यम् प्रत्यवायश् चापरः । **अपीतसोमपूर्वस्यायं** व्यतिक्रमो निष्फलः प्रत्यवायाय च स्यात्, किं पुनर् इतरस्येति निन्दार्थवादः न **चापीतसोमपूर्वो ऽपीत्य्** अनेन स्तुत्यर्थेनातिसयवचनेन न नित्यस्य सोमपानस्याप्रवृत्तिः सक्या कल्पयितुम् । एवं च सत्य् एतस्माद् एव स्तुत्यतिशयाल् लिङ्गान् नित्यस्यानिवृत्तिर् गम्यते । तथा च नित्यार्थं नियमतो देयम् । इतरत्र त्व् अनियमः । इदानीं शक्तस्य दातुर् नियम उच्यते ॥ ११.७ ॥

> **शक्तः परजने दाता स्वजने दुःखजीविनि ।**  
> **मध्वापातो विषास्वादः स धर्मप्रतिरूपकः ॥ ११.८ ॥**

एवं च सत्य् एतद् अर्थाद् गम्यते स्वजनोपरोधेन परेभ्यो न देयम् । **स्वजनं** च पुत्रदारादिं वक्ष्यति । अन्यथा हि स्वजनातिक्रमेण यो ददाति दातुस् तस्यासौ **मध्यापातः**, मधुन इवापतः आपात आस्वादः संनिपात रमणीयो यशः; सुखं यशो ऽर्थिनां यद्य् अपि भवति, तथाप्य् असौ **विषास्वाद** इव ज्ञेयो ऽप्य् एव । कटुरसत्वेनात्र प्रत्यवायोत्पत्त्या । तथा च दर्सयति **स धर्मप्रतिरूपको** दातुर् अधर्म इत्य् अर्थः । कुतः । नियमातिक्रमात् । अस्य निन्दार्थवादो निवृत्त्यर्थः ॥ ११.८ ॥

> **भृत्यानां उपरोधेन यत् करोत्य् और्ध्वदेहिकम् ।**  
> **तद् भवत्य् असुखोदर्कं जीवतश् च मृतस्य च ॥ ११.९ ॥**

मातापितरौ पुत्रदारं च **भृत्याः** । तथा चोक्तम् "गुरून् भृत्यांश् चोज्जिहीर्षन्" इति । एवं च स्मृत्यन्तरम्-

> वृद्धौ च मातापितरौ साध्वी भार्या सुतः शिशुः ।  
> अप्य् अकार्यशतं कृत्वा भर्तव्या मनुर् अब्रवीत् ॥

अतस् तेषाम् उपरोधेन यद् अन्यत् करोत्य् और्ध्वदेहिकम् इष्टं पूर्तं वा युक्तम् अस्यासुखोदर्कत्वं प्रत्यवायोत्पत्त्या च तत्रेह चेति । अपरे तु पूर्वश्लोकपादम् एवं पठन्ति "मध्वास्वदो विषापात" इति, अर्थस् तु यथोक्त एव ॥ ११.९ ॥

> **यज्ञश् चेत् प्रतिबद्धः स्याद् एकेनाङ्गेन यज्वनः ।**  
> **ब्राह्मणस्य विसेषेण धार्मिके सति राजनि ॥ ११.१० ॥**

भिक्षमाणस्यापि तदर्थम् असामग्र्यां सत्यां यज्ञसाधनानां परादानं वक्ष्यति । **एकाङ्गेनेति**, येन केनचिद् अल्पेनापि यज्ञसाधनप्रतिपूरणेनेत्यर्थः । **ब्राह्मणस्य विशेषेणेदम्** इत्य् अर्थः । तन्निमित्ते । एवं च सति क्षत्रियवैश्ययोर् अपि यायजूकयोर् एकम् अनुज्ञायते परादानम्, ब्राह्मणस्य विशेषेणेति वचनात् । धर्मिके सति राजनि धर्मज्ञो यो हि एतद् वे[त्ति] । अनेन निमित्ते उपन्य[स्ते] स्तः शास्त्रे इहैतस्मिन् एवंगुणे सति राजन्य् एतद् उपदिस्यते परादानम् । कुतः पुनस् तद् इति, यतस् तद् आह ॥ ११.१० ॥

> **यो वैस्यः स्याद् बहुपशुर् हीनक्रतुर् असमपः ।**  
> **कुटुम्बात् तस्य तद् द्रव्यम् आहरेद् यज्ञसिद्धये ॥ ११.११ ॥**

हीनक्रतुश् च बहुपशुः स्यात् । हीनकर्मा । अहीनक्रतुर् अपि यद्य् असोमपो भवति, ततः कुटुम्बात् तस्य तद् द्रव्यम् आहरेत् । तद् असंभवे च ॥ ११.११ ॥

> **आहरेत् त्रीणि वा द्वे वा कामं शूद्रस्य वेश्मनः ।**

अङ्गप्रकरणात् त्रीणि वा द्वे वाङ्गानि संबध्यन्ते । अङ्गभूयस्त्वादानं च हीनजातित्वाद् अस्य । अस्यार्थवादो भवति ।

> **न हि शूद्रस्य यज्ञेषु कश्चिद् अस्ति परिग्रहः ॥ ११.१२ ॥**

एवं चाह व्यासः-

> यज्ञाय सृष्टानि धनानि धात्रा यष्टा सृष्टः पुरुषो रक्षिता च ।  
> तस्मात् सर्वं यज्ञ एवोपयोज्यं धनं न कामाय एतत् प्रशस्तम् ॥

ननु शूद्रधनेन यागप्रतिषेधं वक्ष्यति, "न यज्ञार्थं धनंशूद्रात्" इत्य् एवमादिभिः । [भि]क्षित्वा तत्र प्रतिषेधः, इदं च परादानं पदार्थान्तरम् । यतो न विरोधः । अथ वा शूद्रधनैर् एव केवलैस् तत्र प्रतिषेधः, इह तु द्वित्रिमात्राङ्गवैकल्ये ऽसंभवद्वित्तस्य तत आदाय यागो युक्तः । वचनाद् वात्रैवं भविष्यति, निमित्ते भेदे सति । न वचनस्यातिभारो ऽस्त्य् उपदेशपरत्वाच् छस्त्रस्य । इदानीं ब्राह्मणक्षत्रियाभ्याम् इदम् आदानम् उच्यते, असंभवति शूद्रे ॥ ११.१२ ॥

> **यो ऽनाहिताग्निः शतगुर् अयज्वा च सहस्रगुः ।**  
> **तयोर् अपि कुटुम्बाभ्याम् आहरेद् अविचारयन् ॥ ११.१३ ॥**

निगदव्याख्यातः श्लोकः ॥ ११.१३ ॥

> **आदाननित्याच् चादातुर् आहरेद् अप्रयच्छतः ।**  
> **तथा यशो ऽस्य प्रथते धर्मश् चैव विवर्धते ॥ ११.१४ ॥**

अयं **चादाननित्यो** ब्राह्मण उच्यते । आदाय यो न कल्पयति धनम् इष्टपूर्ताङ्गतया । तस्माद् **अप्रयच्छत** इदम् आदानम् उच्यते । न त्व् आदाननित्यस्यापि सतो यज्ञशीलस्य । एवं च सति पूर्वश्लोकः क्षत्रियविषय एव द्रष्टव्यः । अपरे त्व् आदाननित्यं वार्धिषुकं मन्यन्ते । शास्त्रप्रतिषिद्धवृद्धिगृहीतारम् (?) अया[ग]शीलम् । एतस्यां च कल्पनायां जातिर् अविवक्षिता । तथा च मन्त्रः "इं ते कृण्वन्ति कीकटेषु गावः" इत्येवमादिः ॥ ११.१४ ॥

> **तथैव सप्तमे भक्ते भक्तानि षडनश्नता ।**  
> **अश्वस्तननिधानाय हर्तव्यं हीनकर्मणः ॥ ११.१५ ॥**

आत्मकुटुम्बक्षुदवसादेनापि निमित्तेन पूर्ववत् परादानं शिष्यते । ब्राह्मणस्य विशेषेणेत्य् एतद् अनुवर्तते । **अश्वस्तननिधानायेति** वचनात्, आहोरात्रिकम् आदेय परिमाणम् अनुजानाति नाधिकम् । **हीनकर्मण** इति च क्रमार्थम् इदं वचनम् । तथा च स्मृत्यन्तरम्-

> हीनाद् आदेयम् आदौ स्यात् तद् अलाभे सामाद् अपि ।   
> असंभवे त्व् आददीत विशिष्टाद् अपि धार्मिकात् ॥

एवं च सति पूर्वस्याप्य् अयम् एव क्रमो विज्ञेयः । तथा च गौतमः- "द्रव्यादानं विहाहसिद्ध्यर्थं धर्मतन्त्रसंयोगे च शूद्राद्, अन्यत्रापि शूद्रात्" इति ॥ ११.१५ ॥

> **खलात् क्षेत्राद् अगाराद् वा यतो वाप्य् उपलभ्यते ।**

एवं च खलादिग्रहणाद् धान्यम् इदं विज्ञेयं भोजनार्थीयं तथा च सप्तमे भक्त इत्य् उक्तम् ।

> **आख्यातव्यं तु तत् तस्मै पृच्छते यदि पृच्छति ॥ ११.१६ ॥**

धनस्वामिन **पृच्छते** सुप्तम् उत्थाप्य जाग्रित्वा **यदि पृच्छति** । अथ **वाख्यातव्यं तत् तस्मै पृच्छते** धनस्वामिने **यदि** जाग्रद्धनापहर्तारं **पृच्छति**, न बलाद् उत्थाप्याख्यातव्यम् । अथ वा **यदि पृच्छति** राजा धनस्वामिना राजपुरुषैर् वा राजसमीपम् आनीतम् । तथा च गौतमः- "आचक्षीत राज्ञा पृष्टः" इति धनापहरणप्रयोजनम् । अयं च परादान[नियमो भक्तच्छेदे यज्ञ]प्रतिरोधे ऽपि समानत्वात् कारणस्य विज्ञेयः ॥ ११.१६ ॥

> **ब्राह्मणस्वं न हर्तव्यं क्षत्रियेण कदाचन ।**

कदाचिद् अपि यथोक्तायाम् अप्य् अवस्थायाम् । एवं च दण्डापूपिकया वैश्यशूद्रयोर् अपि प्रतिषेधो [विज्ञेयः] । ब्राह्मणस्य ब्रह्मस्वापहरणे ऽप्रतिषेधः; तथा चोक्तम् "आदाननित्याच् चादातुः" (म्ध् ११.१४) इति ॥

> **दस्युनिष्क्रिययोस् तु **

ब्राह्मणयोर् एव सतोः,

> **स्वम् अजीवन् हर्तुम् अर्हति ॥ ११.१७ ॥**

कारणात् पूर्वप्रतिषेधविषये प्रतिप्रसवो ऽयं विज्ञेयः । एवं च ब्राह्मणस्य श्रेयसो ऽपि ब्राह्मणाद् एतद् अनुज्ञातं भवति ॥ ११.१७ ॥

> **यो ऽसाधुभ्यो ऽर्थम् आदाय साधुभ्यः संप्रयच्छति ।**  
> **स कृत्वा प्लवम् आत्मानं संतारयति ताव् उभौ ॥ ११.१८ ॥**

धनस्वाम्यपहर्तारौ । गृहीतम् एव धनापहर्तारं यज्ञप्रतिरोधेन निमित्तेनानिगृह्णतः पूजयतश् च राज्ञ इदम् उच्यते परानुगृहीतृत्वात् । एतच् चासाधुभ्यो यज्ञार्थम् आदीयमानं साधुनोपेक्षया राज्ञैव दत्तं भवति । यत इदम् उच्यते । यो ऽसाधुभ्यो ऽर्थम् आदाय साधुभ्यः संप्रयच्छति, येन ॥ ११.१८ ॥

> **यद् धनं यज्ञशीलानां देवस्वं तद् विदुर् भुधाः ।**  
> **अयज्वनां तु यद् वित्तम् आसुरस्वं तद् उच्यते ॥ ११.१९ ॥**

यस्मात् तस्माद् युक्ता तत्र राज्ञ उपेक्षा, एतां शास्त्रपरिभाषाम् अन्ववेक्ष्य । एवं च सति ॥ ११.१९ ॥

> **न तस्मिन् धारयेद् दण्डं धार्मिकः पृथिवीपतिः ।**  
> **क्षत्रियस्य हि बालिश्याद् ब्राह्मणः सीदति क्षुधा ॥ ११.२० ॥**

क्षुल् लिङ्गं चैतद् उभयत्रापि समानप्रकरणत्वाद् विज्ञेयम् ॥ ११.२० ॥

> **तस्य भृत्यजनं ज्ञात्वा स्वकुटुम्बान् महीपतिः ।**  
> **श्रुतशीले च विज्ञाय वृत्तिं धर्म्यां प्रकल्पयेत् ॥ ११.२१ ॥**

क्षुदवसन्नात्मकभृत्यस्याइतद् उच्यते विशेषेण ॥ ११.२१ ॥

> **कल्पयित्वास्य वृत्तिं च रक्षेद् एनं समन्ततः ।**

शौर्यादिशंसनमात्राद् अपि, किं पुनस् तस्करेभ्यः, यस्मात् ।

> **राजा हि धर्मषड्भागं तस्माद् आप्नोति रक्षितात् ॥ ११.२२ ॥**

धर्मषड्भागग्रहणं रक्षार्थवादो विज्ञेयः ॥ ११.२२ ॥

> **न यज्ञार्थं धनं शूद्राद् विप्रो भिक्षेत धर्मवित् ।**

निःस्वो ऽपि विप्रः सन् । द्वित्रिमात्राङ्गवैकल्यं तु प्रशस्तम् । न त्व् अद्रविणो द्विमात्राङ्गादानं कुर्याच् छूद्राद् इति । अथ वा भिक्षणम् अत्र प्रतिषिद्धं शूद्रात्, नायाचिलाभः (?) । एवं च भिक्षणाद् अयाचितः श्रेयान् इति विज्ञायते । तथा चोक्तम् "अयाचितोपपन्नानां द्रव्याणां यः प्रतिग्रहः, स विशिष्टः शिलोञ्छाभ्यां तं विद्याद् अप्रतिग्रहम्" इति । अविद्यमानधनस् तु सर्वम् एव यज्ञारथं शूद्रात् ।

> **यजमानो हि भिक्षित्वा चण्डालः प्रेत्य जायते ॥ ११.२३ ॥**

अयं निन्दार्थवादः प्रतिषिद्धार्थानुष्ठाननिवृत्त्यर्थः । कथं नामायं निन्दितं न समाचरेद् इति । अथ वा नित्यकर्मातिपत्तौ यः सर्वतः प्रतिग्रह उक्तः तस्यायं श्रौतस्मार्तयज्ञार्थप्रतिषेधः । एतस्याम् अवस्थायां कामं प्रतिषिद्धाभ्युपगमः स्यात् । न शूद्राद् भिक्षणम् । भृत्यभरणार्थम् तु शूद्राद् अपि भिक्षणं न प्रतिषिध्यते । काम्ययज्ञार्थं पुनर् असत्प्रतिग्रह एव नास्ति । कृतस् तस्य प्रतिषेधः । एवं च सति यः काम्ययज्ञार्थंशूद्राद् भिक्षेत तेनोभयम् अतिक्रान्तं भवति, असत्प्रतिग्रहनियमो भिक्षणनियमश् च । अथ वा शूद्रात् परादानस्तुतिर् इयम् "न यज्ञार्थंधनंशूद्राद् विप्रो भिक्षेत धर्मवैत्" इति । कथम् । परादानम् अपि युक्तं शूद्रात्, न तु भिक्षणम् इत्य् एवम् ॥ ११.२३ ॥

> **यज्ञार्थम् अर्थं भिक्षित्वा यो न सर्वं प्रयच्छति ।**  
> **स याति भासतां विप्रः काकतां वा शतं समाः ॥ ११.२४ ॥**

शूद्राद् अन्येभ्यो द्विजातिभ्यो नित्यार्थं भिक्षितस्य काम्यार्थं वा नियमतः सर्वस्योपयोगार्थम् इदम् आरब्धं वाक्यम् । अधुना विहितधर्मस्तुत्यर्थम् इदम् आरभ्यते ॥ ११.२४ ॥

> **देवस्वं ब्राह्मणस्वं च लोभेनोपहिनस्ति यः ।**  
> **स पापात्मा परे लोके गृध्रोच्छिष्टेन जीवति ॥ ११ २५ ॥**

देवतार्थं यत् प्रकल्प्य स्थाप्यते तद् **देवस्वम्** । प्रकरणसामर्थ्याद् यज्ञार्थं भिक्षितम् । नान्यत् । **ब्राह्मणस्वम्** अप्य् एवम् एव विज्ञेयम्, यद् ब्राह्मणभोजनाथं प्रतिगृहीतं श्राद्धादिषु । समानवादार्थं च देवस्वेनास्य ग्रहणम् । एवं च सति यद् इदं (?) लोके प्रसिद्धं देवस्वं तन् नेहाभिधीयते, प्रकरणविरोधात् । देवतानां च ममता नास्त्य् अनधिकारात् । शास्त्रदृष्टं च यद् देवस्वं तत्संप्रदानकाल एवोद्देशसामर्थ्याद् देवस्वम् इति शक्यते वक्तुम् । क्षणिकश् चासौ देवतोपभोगकालः, निवृत्ते च तस्मिन् देवतोपभोगे देवस्वं तद् इत्य् अशक्यं व्यपदेष्टुम् । एवं च सति यज्ञार्थं भिक्षितं सर्वं यज्ञ एवोपयोज्यम् । न किंचिद् आत्मोपभोगाय स्थापनीयम् । यस् तु मोहान् न सर्वम् उपयुङ्क्ते, तस्य नियमव्यतिक्रमे ऽयं निन्दार्थवादः । दृष्टान्तार्थं वा प्रसिद्धस्य ब्राह्मण[स्व]स्य ग्रहणम् ॥ ११.२५ ॥

> **इष्टिं वैश्वानरीम् नित्यं निर्वपेद् अब्दपर्यये ।**  
> **कॢप्तानां पशुसोमानां निष्कृत्यर्थम् असंभवे ॥ ११.२६ ॥**

यदि त्व् असामर्थ्यात् पशुसोमानां शास्त्रचोदितानाम् अनुष्ठाने न शक्नुयात्, तत इमाम् इष्टिं वैश्वानरीं कुर्याण् निष्कृत्यर्थम् । नित्यानां कर्मणाम् अनुष्ठानाशक्तौ । एवं च सति (?) नित्यकर्मातिपत्ताव् अविरोधात् श्रौतस्य प्रायश्चित्तस्य प्रतिनिधेर् वैश्वानर्याश् च समुच्चयः । ननु चैकार्थत्वाद् विकल्पः प्राप्नोति । न ह्य् एकार्थता साक्षाद् उपलभ्यते, किं तर्ह्य् एकं श्रौतम् अन्यत् स्मार्तम् । एवं च प्रमाणभिन्नयोर् अविकल्पः । एकप्रमाणत्वे सति तद्विकल्पो न्यायः स्यात् । अपरे तु विकल्पम् एव मन्यन्ते । तथा च ब्रह्महत्याप्रायश्चित्तयोः श्रौतस्मार्तयोर् विकल्पं वक्ष्यति । एतत् त्व् आपत्कल्पे नित्यकर्मातिपत्ताव् अस्य स्यात् । तथा च सति ॥ ११.२६ ॥

> **आपत्कल्पेन यो धर्मं कुरुते ऽनापदि द्विजः ।**  
> **स नाप्नोति फलं तस्य परत्रेति विचारितम् ॥ ११.२७ ॥**

एवं च सति न विद्यमानधनो वैश्वानरीं कुर्यात् पशुसोमवैकल्पिकीम्, प्रायश्चित्तप्रतिनिधिं वेति । येन ॥ ११.२७ ॥

> **विश्वैश् च देवैः साध्यैश् च ब्राह्मणैश् च महर्षिभिः ।**  
> **आपत्सु मरणाद् भीतैर् विधिः प्रतिनिधिः कृतः ॥ ११.२८ ॥**

तथा च सति-

> **प्रभुः प्रथमकल्पस्य यो ऽनुकल्पेन वर्तते ।**  
> **न सांपरायिकं तस्य दुर्मतेर् विद्यते फलम् ॥ ११.२९ ॥**

तस्मात् परेण यत्नेन नित्यकर्मार्थम् उद्यच्छतस् तद् अशक्ताव् एतद् भवेत् । न सति सामर्थ्य इति । यश् च धर्मतन्त्रसङ्गे सति परापहरणादिषु प्रवर्तमानः केनचिद् राजपुरुषेण कथंचिद् बाध्येत, ततो बाध्यमानो ऽप्य् असौ ॥ ११.२९ ॥

> **न ब्राह्मणो ऽवेदयेत किंचिद् राजनि धर्मवित् ।**

किं तर्हि,

> **स्ववीर्येणैव ताञ् छिष्यान् मानवान् अपकारिणः ॥ ११.३० ॥**

येन,

> **स्ववीर्याद् राजवीर्याच् च स्ववीर्यं बलवत्तरम् ।**  
> **तस्मात् स्वेनैव वीर्येण निगृह्णीयाद् अरीन् द्विजः ॥ ११.३१ ॥**

केन पुनर् उपायेन । यतस् तद् आह ॥ ११.३१ ॥

> **श्रुतीर् अथर्वाङ्गिरसीः कुर्याद् इत्य् अविचारितम् ।**  
> **वाक्शस्त्रं वै ब्राह्मणस्य तेन हन्याद् अरीन् द्विजः ॥ ११.३२ ॥**

अभिचारानुज्ञानार्थम् इदम् आरभ्यते । कथम् । यो हि धर्माचरणाभिमिखस्य प्रतिबन्धे वर्तते स शत्रुः सुकृतपरिबन्धितया भवति । स प्राप्तापराधो राजनिवेदनानर्हश् चेत्, अतस् तदर्थो ऽभिचारो ऽनुज्ञायते । एवं च सति सक्रोधमात्रेणाभिचारो न कर्तव्यः । यच् च स्मृत्यन्तरे ऽभिचारस्याशुचिकरत्वम् उक्तम्, "अभिचाराभिशापाव् अशुचिकरौ" इति तत् क्रोधमात्रेणाभिचरतो दर्शितं भवति, अनधिकृतत्वात् । एवं च सत्र्य् अयम् अप्य् अनधिचरणीयाभिचारे प्रायश्चित्तं वक्ष्यति, "[अभि]चारं च त्रिभिः कृच्छ्रैर् व्यपोहति" इति । अपरे त्व् अहीनकर्मार्त्विज्यापेक्षम् इदं प्रायश्चित्तं वर्णयन्ति । एवम् अनयोः स्मृत्योर् विरोधः । ब्राह्मणस् तावद् एवम् अधीतवेदः स्रुतशास्त्रकर्मा च तदनुष्ठानप्रतिघातापदं निस्तरेत् । अथेतरे वर्णाः कथम् इति । य्द् इदम् उच्यते ॥ ११.३२ ॥

> **क्षत्रियो बाहुवीर्येण तरेद् आपदम् आत्मनः ।**  
> **धनेन वैश्यशूद्रौ तु जपहोमैर् द्विजोत्तमः ॥ ११.३३ ॥**

**द्विजोत्तम**ग्रहणं चात्र दृष्टान्तर्थं विज्ञेयम्, उक्तत्वाद् अस्येति । एवं च ब्राह्मण[प्र]करण एव स्थित्वेदम् उच्यते ॥ ११.३३ ॥

> **विधाता शासिता वक्ता मैत्रो ब्राह्मण उच्यते ।**  
> **तस्मै नाकुशलं कुर्यान् न शुष्कां गिरम् ईरयेत् ॥ ११.३४ ॥**

राज्ञो ऽयम् उपदेशः । एवं धर्माचरणाभिमुखो ब्राह्मणस् तत्प्रत्यनीकोपघाते वर्तमानो राज्ञा क्वचिद् अपि न किंचिद् वक्तव्य इति । ब्राह्मणापकर्तृपुरुषाणां वायम् उपदेशः । न राजबलम् आस्रित्य बाधितव्यः । समर्थो ह्य् असौ पश्यतः क्रोशतश् च राज्ञो ऽभिचारेण शत्रून् निहन्तुम् इति । अतस् **तस्मै नाकुशलं कुर्यान् न शुष्कां गिरम् ईरयेद्** इति ॥ ११.३४ ॥

> **नैव कन्या न युवतिर् नाल्पविद्यो न बालिशः ।**  
> **होता स्याद् अग्निहोत्रस्य नार्तो नासंस्कृतस् तथा ॥ ११.३५ ॥**

कन्यादीनाम् अप्राप्तानां प्रतिषेधो ऽयम्, अग्निहोत्रादीनां सर्वकर्मणाम् अनुष्ठातृस्तुत्यर्थः । तत् पुनर् विचारणीयं युक्तायुक्ततया । एवं च सतीदम् आह ॥ ११.३५ ॥

> **नरकं हि पतन्त्य् एते जुह्वन्तः स च यस्य तत् ।**  
> **तस्माद् वैतानकुशलो होता स्याद् वेदपारगः ॥ ११.३६ ॥**

अतश् च विज्ञायते ऽग्निहोत्रग्रहणं सर्वकर्मनिदर्शनार्थम् । तस्माद् एवंगुणास् सर्वर्त्विज इष्यन्ते, न केवलम् अग्निहोत्रस्य हावकः । अपरे प्रतिनिधिविषयम् एतं प्रतिषेधम् आहुः । यथा "नान्तरीक्षे न दिव्य् अग्निश् चेतव्यः" इत्य् अयम् अप्राप्तप्रतिषेधो रुक्मसंबन्धस्तुत्यर्थः । एवम् अयम् अपीति । अपर आह- गृह्यम् एतद् अग्निहोत्रं हृह्यते । तत्र च स्त्र्यादीनाम् अपि प्राप्तिः, "कामं गृह्ये ऽग्नौ पत्नी जुहुयात् सायं प्रातर् होमौ" इति वचनात् । एवं च सत्य् ऊढापि सती यावत् कन्या तावन् न जुहुयाद् औपासनम् अग्निस् ऊढा च संवत्सरं त्रिरात्रं वा कन्या भवति । यत एवं प्राप्तायाः प्रतिषेधः । एवं युवत्यादीनाम् अपि प्राप्तानां प्रतिषेधः । तच् चैतद् औपरिष्टेन श्लोकार्धेन विरुध्यते, **तस्माद् वैतानकुशलो होता स्याद् वेदपारगः** इत्य् अनेन । अग्निहोत्रसंबन्धेनाग्न्याधेयदक्षिणाधर्म उच्यते ॥ ११.३६ ॥

> **प्राजापत्यम् अदत्वाश्वम् अग्न्याधेयस्य दक्षिणाम् ।**  
> **अनाहिताग्निर् भवति ब्राह्मणो विभवे सति ॥ ११.३७ ॥**

**ब्राह्मण**ग्रहणाच् च क्षत्रियवैश्ययोः प्राजापत्याश्वदाने न नियमः । ब्राह्मणस्याप्य् अश्वदानं विभवापेक्षत्वाद् अनित्यं दर्सयति । समुच्चयन्यायत्वाच् च दक्षिणानाम् अश्वः समुच्चीयते । अग्न्याधेयदक्षिणादानसंबन्धेन चेदम् अन्यद् उच्यते । समग्रदक्षिणा यज्ञाः स्युः । एवं च सति दक्षिणावैगुण्ये दोषम् आह ॥ ११.३७ ॥

> **पुण्यान्य् अन्यानि कुर्वीत श्रद्दधानो जितेन्द्रियः ।**  
> **न त्व् अल्पदक्षिणैर् यज्ञैर् यजेतेह कथंचन ॥ ११.३८ ॥**

काम्ययज्ञवक्षिणा विधिर् अयम् । नित्यानां तु कर्मणाम् अल्पदक्षिणानाम् अप्य् अनुज्ञनम् इति ॥ ११.३८ ॥

> **इन्द्रियाणि यशः स्वर्गम् आयुः कीर्तिं प्रजां पशून् ।**  
> **हन्त्य् अल्पदक्षिणो यज्ञो न यजेताधनस् ततः ॥ ११.३९ ॥**

नित्यानां हि कर्मणाम् आरब्धानां यथा कथम्चित् क्रियाप्रसिद्धौ तदारम्भाशङ्कायां काम्यकर्मार्थप्रतिषेधो ऽयं श्लोकद्वयेनानूद्यते । न्यायाद् एव हि काम्यानां विगुणानाम् अप्रवृत्तिः सिद्धा । एवं च न नित्यानाम् अयं प्रतिषेधः । नित्यत्वाद् एव । विगुणान्य् अपि नित्यानि फलाय चेति मीमांसकाः । इदम् अपरम् अग्निहोत्रप्रकरणाभिसंबन्धेनोच्यते ॥ ११.३९ ॥

> **अग्निहोत्र्य् अपविध्याग्नीन् ब्राह्मणः कामकारतः ।**  
> **चान्द्रायणं चरेन् मासं वीरहत्यासमं हि तत् ॥ ११.४० ॥**

प्रायश्चित्तम् इदं कामकारेणाग्निहोत्रपरित्यागे ब्राह्मणस्य विधीयते चान्द्रायणम् । अकामतस् तु सामान्यप्रायश्चित्तम् इदम् । इदं चाप्रकरणे ऽपि प्रायश्चित्तविधानं विग्णानाम् अपि नित्यानां कर्मणाम् अनुष्ठानस्तुत्यर्थम् ॥ ११ ४० ॥

> **ये शुद्राद् अधिगम्यार्थम् अग्निहोत्रम् उपासते ।**  
> **ऋत्विजस् ते भवन्त्य् अस्य ब्रह्मवादिषु गर्हिताः ॥ ११.४१ ॥**

शूद्राद् अधिगतेनार्थेनाग्न्याधेयं न कर्तव्यम् । एवम् अग्न्याधेयं न कर्तव्यम् इत्य् अग्न्याधेयप्रतिषेधः । न तु प्रवृत्तकर्मणो नित्यानुष्ठानार्थः । तथा चोक्तम्, "न शूद्राद् भिक्षित्वा यज्ञानुष्ठानं कर्तव्यम्" इति । अयाचितलाभे तु नास्ति दोषः । तथाचासत्प्रतिग्रहाद् आत्मतृप्तिर् एका प्रतिषिद्धा । नित्यानि त्व् अभ्यनुज्ञातानि । यतः शूद्रधनेन प्रार्थितलब्धेन वाविशेषाभिधानसामर्थ्याद् अग्न्याधेयस्यैकस्य प्रतिषेधो ऽयं विज्ञेयः । यदि सर्वकर्मार्थो ऽयं प्रतिषेधः स्याद्, अनेनैव सिद्धत्वान् न शूद्राद् भिक्षणं प्रतिषिद्धं स्यान् "न यज्ञार्थं धनं शुद्रात्" इत्य् एवमादिना वाक्येन । अग्नीनां च वृषलाग्नित्वापवादाद् अग्न्याधेयप्रतिषेधो ऽयं गम्यते । तथा च दर्सयति ॥ ११.४१ ॥

> **तेषां सततम् अज्ञानां वृषलाग्न्य् उपसेविनाम् ।**  
> **पदा मस्तकम् आक्रम्य दाता दुर्गाणि संतरेत् ॥ ११.४२ ॥**

परिसमाप्त एतस्मिन्न् अखिलप्रकरणे तत्रैव स्थितम् "अतः प्रवक्ष्यामि प्रायश्चित्तविधिं शुभम्" इति । यतः प्रायश्चित्ताभिधित्सया सामान्यतस् तन्निमित्तान्य् एव तावद् आदाव् उच्यन्ते ॥ ११.४२ ॥

> **अकुर्वन् विहितं कर्म निन्दितं च समाचरन् ।**  
> **प्रसक्तश् चेन्द्रियार्थेषु प्रायश्चित्तीयते नरः ॥ ११.४३ ॥**

श्रौतस्मार्तम् इज्याध्ययनादि **विहितम्**; **निन्दितं** च प्रतिषिद्धं **समाचरन्** हिंसानृतस्तेयादि, **प्रसक्तश् चेन्द्रियार्थेष्व्** अभिप्रेतपुरुषार्थसाधनेषु शब्दादिषु, **प्रायश्चित्तीयते नरः** । **नर**ग्रहणाद् वा सर्ववर्णधर्मो ऽयं गम्यते । ननु चेन्द्रियार्थप्रसङ्गस्य निन्दितग्रहणेनैव गृहीतत्वात् पुनरारंभो न न्याज्ज्य इति । अस्य परिहारः । येष्व् अस्याः प्रतिषेध **इन्द्रियार्थेषु** यथा मांसाशने ऽन्यायतः क्षत्रियादिस्त्रीपरिग्रहादौ च, तेष्व् अपि प्रकर्षे[ण] सक्तिप्रतिषेधार्थम् अस्य पृथग्ग्रहणं युक्तम् । कथम्, असौ **प्रायश्चित्तीयते** इति । यत इदम् उच्यते ॥ ११.४३ ॥

> **अकामतः कृते पापे प्रायश्चित्तं विदुर् बुधाः ।**  
> **कामकारकृते ऽप्य् आहुर् एके श्रुतिनिदर्शनात् ॥ ११.४४ ॥**

**अकामतः कृते पापे** पापार्थे तु व्यतिक्रमे यथोक्ते प्रायश्चित्तं वक्ष्यमाणं **विदुर् बुधाः** । कस्य पुनर् हेतोः । येन स्मृतिप्रामाण्येन हि प्रायश्चित्तोपदेशो युज्यते, न कामतो ऽप्य् अत्रिक्रमे (?) । यो हि नियमं स्मृतिप्रामाण्यम् उल्लङ्घ्य प्रवर्तते, तं प्रति प्रायश्चित्तोपदेशो ऽनर्थकः । येन तद् अव्यवसायतः लङ्घयिष्यति । यतः किं तस्यैतेनोपदिष्टेनेति प्रायश्चित्तोपदेशो ऽनर्थः । एवम् एतस्मिन्न् एव प्रायश्चित्ताधिकरणे प्राप्त इदम् अन्यद् द्वितीयं प्रायश्चित्ताधिकरणम् उच्यते **कामकारकृते ऽप्य् आहुर् एके श्रुतिनिदर्शनात्** । एवं हि श्रूयते "इन्द्रो यतीन् सालावृकेभ्यः प्रायच्छत् । तम् [अश्ली]ला वाग् अभ्यवदत् । स प्रजापतिम् उपाधावत् । तस्माद् एतम् उपहव्यं प्रायच्छत्" इत्य् एतद् उपहव्यार्थवादब्राह्मणं दर्शयति — कामतो ऽप्य् अस्ति प्रायश्चित्तम् इति । अविशेषेण निमित्तमात्रे स्मर्यमाणं प्रायश्चित्तम् अकामकृत एवेत्य् उक्तम् । तथा चाहुर् वेदलोकयोर् उभयथाभिव्यतिक्रमे प्रायश्चित्तं दृष्टम्, यतस् तेन चेदम् अनुमातव्यम् इति । तथा च संदर्शयति पक्षद्वयम् अप्य् आश्रित्य ॥ ११.४४ ॥

> **अकामतः कृतं पापं वेदाभ्यासेन शुध्यति ।**  
> **कामतस् तु कृतं मोहात् प्रायश्चित्तैः पृथग्विधैः ॥ ११.४५ ॥**

तथा चोत्तरत्र प्रदर्शयिष्यामो विशेषम् अनयोः"कामतो ब्राह्मणवधे निष्कृतिर् न विधीयते" इति । एवमादौ चायं नियमार्थः श्लोकः । **अकामतो** वेदाभ्यासः, **कामतः** कृतस्यान्यद् विविधं प्रायश्चित्तम् इति । यस्माद् उभयम् उभयोर् उत्तरत्र वक्ष्यति । इयांस् त्व् अनयोर् विशेषः । अकामतो व्यतिक्रमे ऽल्पः प्रत्य्क़्वायः, कामतो महान् । तथा चोक्तं **कामतस् तु कृतं मोहात् प्रायश्चित्तैः पृथग्विधैर्** इति । अपरः पुनर् आह- नैव प्रायश्चित्तानुष्ठानम् उपपद्यते । यस्मान् न हि कर्म क्षीयते ऽन्तरेण कार्यारंभम् । वातपित्तश्लेष्माशयवत् । यत इदम् उच्यते । कर्तव्यम् एवेदम् स्मृतिशास्त्रोपदेससामर्थ्यात् । यथैव हि धर्माधर्मप्राप्तिपरिहारव्यवस्थायाम् आगम एव प्रमाणं नोपपत्तिः, एवं विनाशो ऽप्यागमत एव कर्मणः किं न श्रद्धीयते । तथा च सति प्रायश्चित्तं न्यायोपदेशम् । इतरथाप्यर्धवैशसं स्याद् इति । एवं च पुरुषार्थकारित्वं शास्त्रस्योपपद्यते, लघूपायक्षिप्रदर्शनेन महतो ऽर्थलक्षणात् क्षयात् प्रायश्चित्तात् । अपि चास्यात्मसंयमदुःखम् अतिमहद् अस्ति । यतः अत्रापि कार्याद् एवास्य व्यतिक्रमाधर्मस्य दुःखलक्षणाद् विनाशं प्रतिपद्यामहे । यथा च वाताद्याशयस्योभयम् अत्यनीकं औषधं दुःखं च, एवम् अधर्मस्यापि प्रायश्चित्तं नरकादिदुःखानुभवश् च स्याद् विनाशहेतुः । एतेन वृश्चिकविषं व्याख्यातम्, श्रुतिर् अपि च प्रायश्चित्ताद् अकुशलकर्माणि यथा गेहदाहादीनि निमित्तानि नैमित्तिकानां कर्मणां स्वर्गफलानाम् इति, यथा क्षामवतीष्टिः । अत्र ब्रूमः प्रतिषेधवत्सु निमित्तेषु प्रायश्चित्तान्य् उच्यन्ते, यतस् तानि दोषनिर्हरणार्थान्य् एव प्रतीयन्ते । यथा चिक्तिसायां दोषवत्सु निमित्तेषु ज्वरादिषु विशोषणादीनि (?) । स्फुटम् एव च स्मृतिर् उपरिष्टाद् वक्ष्यति — "चरितव्यम् अतो नित्यं प्रायश्चित्तं विशुद्धये" इत्य् एवमादि । अपरे त्व् अधिकारार्थानि । तथा च गौतमः "द्विजातिकर्मभ्यः हानिः पतनम्" इत्य् आह । ब्रह्महत्यायाम् एवैतत् । पातकपदार्थावधारणार्थे वाक्ये श्रूयते, न त्व् अन्यस्मिन् व्यतिक्रमवाक्ये । दोषक्षयाद् एव च कर्मान्तराधिकारो विज्ञेयः, नाक्षीनदोषस्य । यथातुरस्येति । यच् च निमित्ते कर्माङ्गं प्रायश्चित्तम् इति कैश्चिद् उच्यते, तच् च पुरुषधर्मत्वाद् अत्र न संभवति । प्रायश्चित्तस्य व्यतिक्रमस्य कारणम् अधुनोच्यते ॥ ११.४५ ॥

> **प्रायश्चित्तीयतां प्राप्य दैवात् पूर्वकृतेन वा ।**  
> **न संसर्गं व्रजेत् सद्भिः प्रायश्चित्ते ऽकृते द्विजः ॥ ११.४६ ॥**

**दैव**शब्दः साधारणो ऽप्य् अधर्मविषयस् सामर्थ्याद् विज्ञेयः । कस्मात् । व्यतिक्रमकारणानुरूपत्वात् कार्यस्य । **पूर्वकृतेन वेत्य्** अत्र मोहः संबध्यते, व्यतिक्रमहेतुत्वेन । नाधर्मः, तस्योक्तत्वाद्, दृष्टश् च मूढस्य व्यतिक्रमो येन लोके । अतो ऽयम् अत्र शब्दार्थः । अधर्मप्रतिपत्तिश् च पूर्वकृताधर्मशेषात् कस्यचिद् भवति, अपरस्य मोहाद् इति ब्रुवता कुशलकर्मप्रतिपत्तिः पूर्वधर्मशेषाद् असंमोहाच् च सम्यग्ज्ञानलक्षणाद् भवतीत्य् एतद् अर्थसिद्धम् । यतः असंमुग्धेन सता धर्मानुष्ठाने प्रयतितव्यम्; नैवं धर्माधर्माख्यं पुरुषस्य प्रयोजकम् इति कृत्वा निरोहेन (?) भवितव्यम् । एवं शास्त्रोपदेशस्यार्थवत्त्वम्, इतरथा ह्य् असति पुरुषकारे शास्त्रोपदेशो निष्फलः स्यात्, धर्माधर्मकार्यत्वाद् एव पुरुषप्रवृत्तेर् इति । ननु च सताम् एवासत्संसर्गप्रतिषेधाद् एतत् सिद्धं न सिद्ध्यति, क्रियाभेदात् । पाक कृद्भिर् इह संसर्गप्रतिषेधान् न पापकृतां सद्भिः संसर्गः प्रतिषिद्धो भवति, येन भिन्ने एते क्रिये । एवं च सति यस्य नियम उच्यते तस्यैव व्यतिक्रमे प्रायश्चित्तं स्यात्, इहेतरनियमभावात् । अतो ऽस्य प्रतिषेधो युक्तारंभः शूद्रस्य द्विजातिस्त्रीप्रतिषेधवद् इति । अपरस् तु पाठः- "प्रायश्चित्तियतां प्राप्य मोहात् पूर्वकृतेन यै (?)", अर्थस् तु स एव । प्रायश्चित्तानुष्ठानसामर्थ्यप्रदर्शनार्थम् अधुनोच्यते ॥ ११.४६ ॥

> **इह दुश्चरितैः केचित् केचित् पूर्वकृतैस् तथा ।**  
> **प्राप्नुवन्ति दुरात्मानो नरा रूपविपर्ययम् ॥ ११.४७ ॥**

एवं च œऊर्वकृताद् एव कर्मणो ऽभ्युदयप्रत्यव्याव् इति यत् सांख्यैर् उच्यते तद् अवसन्नम् । सो ऽयम् अधुनाकुशलकर्मनिमित्तो रूपविपर्ययप्रपञ्चो ऽनुक्रम्यते प्रायश्चित्तानुष्ठानशेषतया ॥ ११.४७ ॥

> **सुवर्णचोरः कौनख्यं सुरापः श्यावदन्तताम् ।**  
> **ब्रह्महा क्षयरोगित्वं दौश्चर्म्यं गुरुतल्पगः ॥ ११.४८ ॥**  
> **पिशुनः पौतिनासिक्यं सूचकः पूतिवक्त्रताम् ।**  
> **दान्यचोरो ऽङ्गहीनत्वम् आतिरैक्यं तु मिश्रकः ॥ ११.४९ ॥**  
> **अन्नहर्तामयावित्वं मौक्यं वागपहारकः ।**  
> **वस्त्रापहारकः श्वैत्यं पङ्गुताम् अश्वहारकः ॥ ११.५० ॥**  
> **एवं कर्मावशेषेण जायन्ते सद्विगर्हिताः ।**  
> **जडमूकान्धबधिरा विकृताकृतयस् तथा ॥ ११.५१ ॥**

यतश् चैतद् एवम् अकृतप्रायस्चित्तान्[आं] नानारूपवैकृत्यम् अनुभूतयातनास्थानदुःखानाम् अपि सतां **कर्मावशेषेण** भवति ॥ ११.५१ ॥

> **चरितव्यम् अतो नित्यं प्रायश्चित्तं विशुद्धये ।**

नाधिकारार्थम् अन्यार्थं वेत्य् उक्तम्, येन,

> **निन्द्यैर् हि लक्षणैर् युक्ता जायन्ते ऽनिष्कृतैनसः ॥ ११.५२ ॥**

एवं च सतीयं पापकृद्वरणना षड्भिः श्लोकैः प्रायश्चित्तानुष्ठानप्रशंसार्था विज्ञेयेति । अधुना त्व् अभिहितकारणानि प्रायश्चित्तान्य् उच्यन्ते ॥ ११.५२ ॥

> **ब्रह्महत्या सुरापानं स्तेयं गुर्वङ्गनागमः ।**  
> **महान्ति पातकान्य् आहुः संयोगं चैव तैः सह ॥ ११.५३ ॥**

महपातकनिर्देशः संव्यवहारार्थः । महत्त्वशब्दश् च गुरुत्वसंविज्ञानर्थः सर्वपापेभ्य एतानि गुरूणि । एवं च सति व्यतिक्रममात्रं पातकम् । पातयतीति पातकम् इत्य् अस्मात् । एतानि पुनर् **महान्ति पातकानि** महान्ति सन्त्य् एतस्मात् परिहारे लग्नवान् भविष्यतीति पतितसंप्रयोगे च वक्ष्यति "संवत्सरेण पतति" इति । सुरापानं च [ब्राह्मणस्य] । यस्य यत् प्रतिषेद्धं तस्य तत् पातकम् । अन्यत् तु ब्रह्महत्यादि वर्ववर्णानां विज्ञेयम्, तत्प्रतिषेधात् । **स्तेयं** ब्राह्मणसुवर्णापहरणाख्यं पातकम्, नान्यत् । तथा च स्मृत्यन्तरम्, "ब्राह्मणसुवर्णापहरणे महापातकम्" इत्य् आपस्तम्बः ॥ ११.५३ ॥

> **अनृतं च समुत्कर्षे राजगामिच पैशुनम् ।**  
> **गुरोश् चाऌईकनिर्बन्धस् समानि ब्रह्महत्यया ॥ ११.५४ ॥**

प्रत्येकम्, न समस्तानि एवम् उत्तरत्रापीति । अनृतं जातिसमुत्कर्षे, यद् अब्राह्मणः सन् "ब्राह्मणोऽस्मि" इति ब्रवीति ब्राह्मणप्रयोजनेषु । एवं क्षत्रियवैश्यजाताव् अपि योज्यम् । कर्मोत्कर्षे वा यद् अनृतं "अनेन क्रतुनेष्टं मया" इति । एवं अध्ययनतपःप्रभृतिष्व् अपीति । समुत्कर्षकरणे कन्यलाभदौ यद् अनृतं तद्दूषणार्थं दातृसंनिधौ कौटसाक्ष्यम्, येन तद् उत्तरश्लोके वक्ष्यति । सुरापानसमं **राजगामिपैशुनं** (?) हेऌअकत्वं प्रसिद्धम् । **गुरोर् अऌईकनिर्बन्धः** । अऌईकस् चित्तसंक्षोभः । अऌईकर्थो निर्बन्धः स गुरोर् अभ्युपेत्य द्वेषादिभिः पौनः पुन्येन क्रियमाणो **ऽऌईकनिर्बन्धः** । ब्रह्महत्यासमः । गुरोर् अनृताबिशंसनं वाऌईकनिर्बन्धः । तथा च गौतमः- "गुरोर् अनृताबिशंसनम्" इति । पातकसमानीति ॥ ११.५४ ॥

> **ब्रह्मोज्झता वेदनिन्दा कौटसाक्ष्यं सुहृद्वधः ।**  
> **गर्हितान्नाज्ययोर् जग्धिः सुरापानसमानि षट् ॥ ११.५५ ॥**  
> **निक्षेपस्यपहरणं नराश्वरजतस्य च ।**  
> **भूमिवज्रमणीनां च रुक्मस्तेयसमं स्मृतम् ॥ ११.५६ ॥**  
> **रेतःसेकः स्वयोन्यासु कुमारीष्व् अन्यजासु च ।**  
> **सख्युः पुत्रस्य च स्त्रीषु गुरुतल्पसमं विदुः ॥ ११.५७ ॥**

महापातकसमानां चतुर्भिः श्लोकैर् निर्देशो गुरुत्वज्ञापनार्थः । सामान्यविहितस्यात्र गुरोः प्रायश्चित्तस्य कारणं यथा स्याद् इति । स्मृत्यन्तरे चोक्तम्- "एनसु(?) गुरुषु गुरूणि लघुषु लघूनि" इति । ननु यत् येन समानम् उच्यते तदीयं तस्य प्रायश्चित्तं युक्तम् । अत्रोच्यते । न युक्तं यदि ह्य् एतत् प्रायश्चित्तविधानर्थम् अभविष्यत्, यथाह भववान्, ततः प्रायश्चित्तातिदेसप्रकरण एवावक्ष्यत् । कौटसाक्ष्यसुहृद्वधयोश् चेह सुरापानसमीकृतयोः ब्रह्महत्यप्रायस्चित्तातिदेशम् उपरिष्टान् न कुर्यात् । गुरोश् चाऌईकनिर्बन्ध इत्य् एतस्य चेह ब्रह्महत्यासमीकृतस्य पुनर् उपर्तिष्टाद् (?) ब्रह्महत्याप्रयस्चित्तविधानात् । तथा कुमार्यादिरेतस्सेकस्य गुरुतल्पसमीक्ष्तस्येह पुनस् तत्र गुरुतल्पप्रायस्चित्तविधानाद् गम्यते नेदं प्रायस्चित्तार्थं समीकरणम् इति । अपरे तु मन्यन्ते — भेदेन समीकरणाद् यद् येन समीक्रियते तदीयं तस्य प्रायस्चित्तम् अनुमीयते । गुरुत्व हि केवले निदिदिक्षिते, महापातकसमत्वम् एव प्रतिनिर्दिशेत् सामान्येन । सुरापानसमीकृतयोश् च कौटसाक्ष्यसुहृद्वधयोर् ब्रह्महत्यातिदेशो विकल्पर्थः । गुरोस् च प्रतिरम्भो ऽलीकाद् अर्थान्तरम् एव । प्रायस्चित्तकरणे चास्यानध्ययनात् सामान्यविहितम् अप्य् एषु प्रायस्चित्तम् अनुमीयते । यस्य तु प्रायश्चित्तातिदेश एव श्रूयते न समीकरणम्; तत्र विकल्प् नास्ति । यथा "हत्वा गर्भम् अविज्ञातम्" इति । तस्मान् महापातकसमेषु तदीयं प्रायश्चित्तं सामन्यविहितं (?) वेति मन्यामहे । महापातकानि तत्समानि चोक्त्वोपपातकार्थम् अधुनेदम् आह ॥ ११.५७ ॥

> **गोवधो ऽयाज्यसंयाज्य पारदार्यात्मविक्रयाः ।**  
> **गुरुमातृपितृत्यागः स्वाध्यायाग्नेः सुतस्य च ॥ ११.५८ ॥**  
> **परिवित्तिता चानुजेन परिवेदनम् एव च ।**  
> **तयोर् दानं च कन्यायास् तयोर् एव च याजनम् ॥ ११.५९ ॥**  
> **कन्याया दूषणं चैव वार्धुषित्वं व्रताच् च्युतिः ।**  
> **तटाकारामदाराणाम् अपत्यस्य च विक्रयः ॥ ११.६० ॥**  
> **व्रात्यता बान्धवत्यागो भृत्याध्यापनम् एव च ।**  
> **भृताच् चाध्ययनादानम् अपण्यानां च विक्रयः ॥ ११.६१ ॥**  
> **सव्राकरेष्व् अधीकारो महायन्त्रप्रवर्तनम् ।**  
> **हिंस्रौषधि स्त्रियाजीवो ऽभिचारो मूलकर्म च ॥ ११.६२ ॥**  
> **इन्धनार्थम् अशुष्काणाम् द्रुमाणाम् अवपातनम् ।**  
> **आत्मार्थं च क्रियारम्भो निन्दितान्नादनं तथा ॥ ११.६३ ॥**  
> **अनाहिताग्निता स्त्रैण्यम् ऋणानां चानपक्रिया ।**  
> **असच्छास्त्राधिगमनं कौटिल्यं व्यसनक्रिया ॥ ११.६४ ॥**  
> **धान्यरूप्यपशुस्तेयं मद्यपस्त्रीनिषेवणम् ।**  
> **स्त्रीशूद्रविट्क्षत्रवधो नास्तिक्यं चोपपातकम् ॥ ११.६५ ॥**

उपपातकनिर्देशो ऽयम् अष्टाभिः श्लोकैः । अस्मिंश् च गोवधादौ कानिचित् स्नातकव्रतोपदिष्टानि परदाराभिगमनादीनि, कानिचिन् मासश्राद्धप्रकरणोक्तानि परिवेदनादीनि, कानिचिद् इहैवोक्तानि तटाकारामदारापत्यविक्रयादीनि तद्विपरीतानां त्रिविधानाम् अपि कर्मणाम् उपपातकार्थो ऽत्र निर्देशः । अस्य प्रयोजनम् उपपातकप्रायश्चित्तम्, यथा तेषु सामान्यं स्याद्, विशिष्टं च यथोपदेशं वक्ष्यति, "उपपातकसंयुक्तो गोघ्नो मासं यवान् पिबेत्" इत्य् एवमादि । स्नातकव्रतलोपे चाभोजनं प्रायश्चित्तम् आम्नातम्, तथा सासिकार्थप्रकरणोक्तानाम् अपाङ्क्त्यानां विशोधनम् इति । यानि त्व् अस्मिन्न् एव गोवधादौ गृहीतानि पुनः प्रायश्चित्तार्थं गृह्यन्ते, तेषाम् उभयत्राम्नानसामर्थ्याद्, विकल्पेनोभे अपि प्रायश्चित्ते स्याताम् । एतेन सर्वत्र पुनराम्नानं व्याख्यातम् । यानि चेह तटाकविक्रयादीनि प्रायश्चित्तविधानकार्याणि विज्ञायन्ते ऽनुमानतः । तेषां नियमोपदेशाभावाद् वर्जने ऽभ्युदयो नास्ति, अतिक्रमे तु प्रायश्चित्तम् अस्ति । येषां तु वर्णनोपदेशे प्रायश्चित्तविधानं च, यथा "न नग्नः स्नानम् आचरेत्" इति प्रतिषेधः, "स्नात्वा च विप्रो दिग्वासा" इत्य् एवमादि प्रायश्चित्तम् । तेषां वर्जने ऽभ्युदयो ऽतिक्रमे च प्रायश्चित्तम् । अथ तु प्रायश्चित्तविधानाद् एव प्रतिषेधो ऽनुमीयते । एवं च सत्य् उभयोर् अविशेषः ॥ ११.५८–६५ ॥

> **ब्राह्मणस्य रुजः कृत्वा घ्नातिर् अघ्नेयमद्ययोः ।**  
> **जैह्म्यं च मैथुनं पुंसि जातिभ्रंशकरं स्मृतम् ॥ ११.६६ ॥**  
> **खरोष्ट्राश्वमृगेभानाम् अजाविकवधस् तथा ।**  
> **संकीर्णकरणं ज्ञेयं मीनाहिमहिषस्य च ॥ ११.६७ ॥**  
> **निन्दितेभ्यो धनादानं वाणिज्यं शूद्रसेवनम् ।**  
> **अपात्रीकरणं ज्ञेयम् असभ्यस्य च भाषणम् ॥ ११.६८ ॥**  
> **कृमिकीटवयोहत्या मद्यानुगतभोजनम् ।**  
> **फलैधःकुसुमस्तेयम् अधैर्यं च मलावहम् ॥ ११.६९ ॥**

जातिभ्रंशकरसंकरीकरणापात्रीकरणमलिनीकरणानां वर्गशस् संज्ञानिर्देशश् चतुर्भिः श्लोकैः । अस्य प्रयोजनम् । वर्गश एव प्रायश्चित्तोपदेशो यथा स्यात् । वक्ष्यति हि "जातिभ्रंशकरं कर्म कृत्वा" इत्य् एवमादि ॥ ११.६६–६९ ॥

> **एतान्य् एनांसि सर्वाणि यथोक्तानि पृथक् पृथक् ।**  
> **यैर् यैर् व्रतैर् अपोह्यन्ते तानि सम्यङ् निबोधत ॥ ११.७० ॥**

वक्ष्यमाणप्रायश्चित्तोपन्यासार्थः श्लोकः ॥ ११.७० ॥

> **ब्रह्महा द्वादशाब्दानि कुटींकृत्वा वने वसेत् ।**  
> **भैक्षं चात्मनिवृत्त्यर्थं कृत्वा शवशिरोध्वजम् ॥ ११.७१ ॥**

अस्योपरिष्टाद् अत्रैव [प्र]करणे गुणविधिं वक्ष्यति- "कृतवापनो निवसेद् ग्रामान्ते गोव्रजे ऽपि वा" इत्य् एवमादि । **कृत्वा शवशिरोध्वजम्** इत्य् अत्र मुख्यं गृह्यते, गुणवृत्तेः कारणाभावात् । अवकीर्णप्रायश्चित्तगर्दभाजिनवत् शवशिरो मुख्यम् एव स्यात् । सुरापानप्रायस्चित्तवद् विचित्रा शास्त्रगतिः । न च वचनस्यातिभारो ऽस्ति । न चात्र न्यायगतिस् साध्वी शास्त्रलक्षणत्वाद् धर्माधर्मयोः ॥ ११.७१ ॥

> **लक्ष्यं शस्त्रभृतां वा स्याद् विदुषाम् इच्छयात्महः ।**

द्वितीयम् इदं वैकल्पिकं प्रायश्चित्तं पूर्वस्मात् । विदुषां प्रायश्चित्तीयो ऽयम् इत्य् एवम् जानताम्। इष्वस्त्रज्ञानां वा, चतुष्पादं धनुर्वेदम् अधीयानानाम् ।

> **प्रास्येद् आत्मानम् अग्नौ वा समिद्धे त्रिर् अवाक्शिराः ॥ ११.७२ ॥**

एतच् च केचिद् इच्छायाम् अशबलम् आहुस् तृतीयम् ॥ ११.७२ ॥

> **यजेत वाश्वमेधेन स्वर्जिता गोसवेन वा ।**  
> **अभिजिद्विश्वजिद्भ्यां वा त्रिवृत्ताग्निष्टुतापि वा ॥ ११.७३ ॥**  
> **जपन् वान्यतमं वेदं योजनानां शतं व्रजेत् ।**  
> **ब्रह्महत्यापनोदाय मितभुङ् नियतेन्द्रियः ॥ ११.७४ ॥**  
> **सर्वस्वं वा वेदविदे ब्राह्मणायोपपादयेत् ।**

अथ वा,

> **धनं वा जीवनायालं गृहं वा सपरिच्छदम् ॥ ११.७५ ॥**  
> **हविष्यभुग् वानुसरेत् प्रतिस्रोतः सरस्वतीम् ।**  
> **जपेद् वा नियताहरस् त्रिर् वै वेदस्य संहिताम् ॥ ११.७६ ॥**

त्रयोदश ब्रह्महत्याप्रयश्चित्तानि सामर्थ्याद् यथाधिकारं चतुर्णाम् अपि वर्णानां विकल्पतो विज्ञेयानि । येन साक्षाद् अत्र विकल्पः श्रूयते वाशब्दास्रयः । असामर्थ्याद् अप्य् अयं समुच्चयासंभवे विकल्पः । स्वकाभिप्रायणस्य श्रुतिप्रतिषिद्धस्यापि प्रयस्चित्ताद् अन्यत्र सामर्थ्यम् । इदानीं द्वादसवार्षिअप्रायस्चित्तस्य गुणविध्यर्थम् आरभ्यते ॥ ११.७५–७६ ॥

> **कृतवापनो निवसेद् ग्रामान्ते गोव्रजे ऽपि वा ।**  
> **आश्रमे वृक्षमूले वा गोब्राह्मणहिते रतः ॥ ११.७७ ॥**

"ब्रह्महा द्वादशाब्दानि कुटिं कृत्वा वने वसेत्" इत्य् एव[मादिना] यद् उक्तं तस्य वैकल्पिकाः केचिद् अत्रोपदिश्यन्ते धर्माः केचिद् अपूर्वा एव । **गोब्राह्मणहिते रत** अस्य चानन्तरोक्तस्य गुणविधिर् अर्थवादः ॥ ११.७७ ॥

> **ब्राह्मणार्थे गवार्थे वा सद्यः प्राणान् परित्यजन् ।**  
> **मुच्यते ब्रह्महत्याया गोप्ता गोब्राह्मणस्य च ॥ ११.७८ ॥**

विनाशवत् स्थित्यर्थः । एतच् च प्रक्रान्तद्वादसवार्षिकप्रायश्चित्तस्योपदिश्यते । तथा च गोब्राह्मणपरित्राय्यासमाप्तकालो ऽपि मरणाच् छुध्यति । एवं परित्राय्यामृतो ऽपि शुध्यतीत्यर्थः । एवं च नेदं प्रायश्चित्तान्तरम्, किं तर्ह्य् अस्यैव गुणविधिः । यदि ह्य् एतत् प्रायश्चित्तान्तरं स्यात्, तेन वैकल्पिकत्वाद् एतेषां प्रक्रान्तद्वादसवार्षिकप्रायस्चित्तो ऽनेन नाधिक्रियते । येन वैकल्पिकेष्व् एकस्मिन् प्रायश्चित्ते ऽधिकृतो न प्रायश्चित्तान्तरेणाधिक्रियते, वैकल्पिकत्वाद् एव । इतरथा हि समुच्चयः स्यात् । एवं च विकल्पे ऽस्य साक्षाच् छ्रवणम् उपरुध्यते । न चायं न्याय्यः । श्रुतार्थहानिर् अश्रुतकल्पना च । तस्माद् यथोक्त एवार्थः ॥ ११.७८ ॥

> **त्र्यवरं प्रतिरोद्धा वा**

ब्राह्मणद्रव्यापहरणे तत्प्रतिमोचनाय । अमोचने न मुच्यत इत्य् अर्थः । निरुपविधं प्रवर्तमानः ।

> **सर्वस्वम् अवजित्य वा ।**

अप्रतिरोद्धापि त्र्यवरं प्रथम एव ब्राह्मणस्वापहरणप्रतिमोचनार्थे प्रयोगे ।

> **विप्रस्य तन्निमित्ते वा प्राणालाभे विमुच्यते ॥ ११.७९ ॥**

इत्य् एतद् उक्तार्थम् । अस्येदानीम् उपसंहारो, यथायोगं प्रायश्चित्तम् अनुषक्तव्यः ॥ ११.७९ ॥

> **[एवं दृढव्रतो नित्यं ब्रह्मचारी समाहितः ।**  
> **समाप्ते द्वादशे वर्षे ब्रह्महत्याम् व्यपोहति] ॥ ११.८०** ॥  
> **शिष्ट्वा वा भूमिदेवानां नरदेवसमागमे ।**  
> **स्वम् एनो ऽवभृथस्नातो हयमेधे विमुच्यते ॥ ११.८१ ॥**

अश्वमेधावभृथस्य पृथङ्निर्देशो ऽनारब्धान्यप्रायश्चित्तज्ञापनार्थः । इतरथा ह्य् अश्वमेधावभृथस्याम्नातत्वाद् आरब्धे द्वादसवार्षिके प्रायश्चित्ते तन्मध्ये ऽवभृथस्नातः शुध्येत। एतस्मात् तु पृथङ्निर्देशाद् [अन्]आरब्धान्यप्रायश्चित्तस्यैवेदम् अश्वमेधावभृथप्रायश्चित्तं स्वतन्त्रं युक्तम् । न चैतद्वैकल्पिकानाम् एतस्मात् स्वरूपत इतरेषां तत्कर्तारं प्रत्य् उपदेसः, येनाङ्गीकृतम् अन्यद् वैकल्पिकम् । कश्चिद् एवम् आह- तद् अयुक्तम्, येन नाश्वमेधवभृथस्नानं स्वतन्त्रम्, अनुपदेशाद् वैकल्पिकप्रायश्चित्तमध्ये । यतः प्रकरणात् कृते ऽप्य् उपसंहारे प्रक्रान्तद्वादशवार्षिकप्रायश्चित्तस्यायं गुणविधिः । अथेदं द्वादशवार्षिकं कृतोपसंहारम् इति व्यपेक्षा । तथापि सर्वेषां वैकल्पिकानां यथासंभवम् इदम् अश्वमेधावभृतस्नानं गुणतः शुद्धिहेतुत्वान् निवृत्तये । अस्यार्थवादो ऽनुष्ठानस्तुत्यर्थः ॥ ११.८०–८१ ॥

> **धर्मस्य ब्राह्मणो मूलम् अग्रं राजन्य उच्यते ।**  
> **तस्मात् समागमे तेषाम् एनो विख्याप्य शुध्यति ॥ ११.८२ ॥**

"शिष्ट्वा वा भूमिदेवानां नरदेवसमागमे" यजमानर्त्विजां "स्वम् एनो ऽवभृथस्नातो हयमेधे विमुच्यते" इत्य् अस्य विधेर् अर्थवादः ॥ ११.८२ ॥

> **ब्राह्मणः संभवेनैव देवानाम् अपि दैवतम् ।**  
> **प्रमाणं चैव लोकस्य ब्रह्मात्रैव हि कारणम् ॥ ११.८३ ॥**

उपदिष्टस्यानन्तरविधेः स्तुत्यर्थम् इदम् उक्तम् ॥ ११.८३ ॥

> **तेषां वेदविदो ब्रूयुस् त्रयो ऽप्य् एनः सुनिष्कृतिम् ।**  
> **सा तेषां पावनाय स्यात् पवित्रा विदुषां हि वाक् ॥ ११.८४ ॥**

वक्ष्यति हि, "दशापरा वा परिषद् यं धर्मं परिकल्पयेत्" इत्य् एवमादि । एवं च सति प्रायश्चित्तपरिषद्ब्राह्मणोपआसनात् तैर् अभ्यनुज्ञातं प्रायश्चित्तं कुर्यात्, जानानो ऽपि प्रतिव्यतिक्रमं प्रायश्चित्तम् इति केचित् । तद् अयुक्तम् । एवं हि रहस्य् अस्य प्रायश्चित्तानुपदेशः प्रस्ज्येत । येन "रहस्ये रहस्यं प्रकाशे प्रकाशम्" इतीयम् स्मृतिः । क्व तर्हीदं यस्यर्थलाभो वुज्ञानालाभः । अथ वानुक्तप्रायश्चित्तविषयम् एतद् विज्ञेयम् । तथा च वक्ष्यति "अनुक्तनिष्कृतीनां तु पापानाम् अपनुत्तये, शक्तिं चावेक्ष्य पापं च प्रायश्चित्तं विकल्पयेत्" इति । अथ वा पात्रविशेषात् अर्थविशेषो धर्माख्यो ऽनुग्रहात् तेषां यथा, एवम् उपघाताद् अप्य् अधर्मविशेषेण भवितव्यं तद्विशेषाद् एव । एवं च सत्य् एतस्मिन् विषय इदम् आरभ्यते **तेषां वेदविदो ब्रूयुर्** इति । तथा च सति तद्विशेषाद् ब्रह्महत्याप्रायश्चित्तानां गुरुलघुत्वं युक्तम् । इतरथा हि लघूपदेशाद् गुरूणां परिहरणाद् अनुपदेश एव स्यात् । यथा लोके "पणलभ्यं हि न प्राज्ञः क्रीणाति दशभिः पनैः (?)" इत्य् एवम् इहापि स्यात् ॥ ११.८४ ॥

> **अतो ऽन्यतमम् आस्थाय विधिं विप्रः समाहितः ।**  
> **ब्रह्महत्याकृतं पापं व्यपोहत्य् आत्मवत्तया ॥ ११.८५ ॥**

सर्वेषां ब्रह्महत्याप्रायश्चित्तानाम् उपसंहारश्लोको ऽयम् । **विप्र**ग्रहणं चात्र सर्ववर्णप्रदर्शनार्थम् । तथा च सति सामर्थ्याद् अधिकारो यथासंभवं ब्राह्मणादीनां प्रायश्चित्तेष्व् अविक्षितव्यः ॥ ११.८५ ॥

> **हत्वा गर्भम् अविज्ञातम् एतद् एव व्रतं चरेत् ।**  
> **राजन्यवैश्यौ चेजानाव् आत्रेयीम् एव च स्त्रियम् ॥ ११.८६ ॥**

ब्रह्महत्याप्रायश्चित्तातिदेशो ऽयं गर्भादिहन्तॄणाम् । गर्भश् च ब्राह्मणगर्भ एव प्रकरणाद् विज्ञेयः । **आत्रेयी** तु रजस्वला ब्राह्मण्य् एव । तस्यां हि कदाचित् पुंसस् संभव इति, अतस् तां हत्वा ब्रह्महा भवति । गोत्रत इत्य् अपर आत्रेयीम् आहुः, यस्माच् चात्रेयीं हत्वा ब्रह्महा भवति, ततो ऽन्यां ब्राह्मणीं हत्वा न ब्रह्महेति गम्यते । गवादिषु तु जातिमात्रस्य विवक्षितत्वात् स्त्रियां पुंसि चाविशेषेण प्रायश्चित्तम् । यच् चोपरिष्टश्लोके वक्ष्यति, "कृत्वा च स्त्रीसुहृद्वधम्" इति, स्त्रीग्रहणं तद् अपि ब्रह्मण्या एव । गोवधादौ च स्त्रीग्रहणस्य विद्यमानत्वाद् विकल्पेन ब्राह्मण्याम् इदं प्रायश्चित्तं स्यात् । विकल्पश् च गुणापेक्षो युक्तः, गुरुलघुप्रायश्चित्तयोः प्रत्ययाप्रत्ययकारणेन वा । एवं चात्रेयीग्रहणम् अर्थवद् भवति । सवनगतौ राजन्यवैस्यौ हत्वैतद् एव । तथा च ब्राह्मणम्, "यो वै कश्चिद् यजते ब्राह्मणिभूयैव यजते" इति ॥ ११.८६ ॥

> **उक्त्वा चैवानृतं साक्ष्ये प्रेतिरुध्य गुरुं तथा ।**  
> **उपहृत्य च निक्षेपं कृत्वा च स्त्रीसुहृद्वधम् ॥ ११.८७ ॥**

अयं श्लोको महापातकसमानां निर्देशे पूर्वत्र कृतविचारः ॥ ११.८७ ॥

> **इयं विशुद्धिर् उदिता प्रमाप्याकामतो द्विजम् ।**  
> **कामतो ब्राह्मणवधे निष्कृतिर् न विधीयते ॥ ११.८८ ॥**

कामतो ऽकामत इति कृतविचारः । तस्मान् न कामकृते प्रायश्चित्ताभावं दर्शयति, किं तर्हि प्रमादस्तुत्यर्थम् इदं कल्प्यते । इतरथा हि पूर्वापरविरोधः स्यात् । अथ वा प्रायश्चित्तगुरुत्वोपदेशपरम् इदं गुणतः कामतो वधे ब्राह्मणस्य । एवं च सर्वगुणविशेषापेक्षया सप्रत्ययाप्रत्ययवधापेक्षया च ब्रह्महत्याप्रायश्चित्तानि यथासंभवम् अर्थयोगापेक्षया प्रकल्प्यानि । अन्यानि चैवम् एव समार्थानि ॥ ११.८८ ॥

> **सुरां पीत्वा द्विजो मोहाद् अग्निवर्णाम् सुरां पिबेत् ।**  
> **तया स काये निर्दग्धे मुच्यते किल्बिषात् ततः ॥ ११.८९ ॥**

एवं च मृतस्य शुद्धिर् विज्ञेया । तया च सुरायाग्निवर्णत्वम् अनुगृहीतं भवति । **मोहाद्** इति चात्र यद् उक्तम्, तत् पूर्वत्रार्थनिर्देशलिङ्गम्, यद् उक्तम् "प्रायश्चित्तीयतां प्राप्य मोहात् पूर्वकृतेन वा" इति, अत्र मोहस्य स्वशब्देनैवोपदेशात् ॥ ११.८९ ॥

> **गोमूत्रम् अग्निवर्णं वापिबेद् उदकम् एव वा ।**  
> **पयो घृतं वामरणाद् गोशकृद् रसम् एव वा ॥ ११.९० ॥**

द्रव्यमात्रविकल्पार्थं चेदम् आरब्धम् । तथा चौष्ण्यगुणस् समानो ऽत्र पूर्वद्रव्येण । अग्निवर्णत्वं च सर्वशेषः । तथा **वामरणाद्** इत्य् उक्तम्, एतच् अ मुख्यसुरापाने कामतः प्राणान्तिकं प्रायश्चित्तम् ॥ ११.९० ॥

> **कणान् वा भक्षयेद् अब्दं पिण्याकं वा सकृन् निशि ।**  
> **सुरापानापनुत्त्यर्थं वालवासा जटी ध्वजी ॥ ११.९१ ॥**

एतच् च प्रायश्चित्तं मुख्यसुरापान एवाकामतो गम्यते । एवं ह्य् एतद्व्यतिक्रमे सप्रत्ययाप्रत्ययकारणभेदात् गुरुलघुत्वं प्रायश्चित्तस्योपपन्नं भवति । तथा च **गौतमो** ऽप्रत्यये सुरापाने लघुप्रायश्चित्तम् आह सप्रत्ययसुरापानप्रायश्चित्ताद् गुरुणः- "अमत्या पाने पयो घृतम् उदकं वायुं प्रति त्र्यहं तप्तानि स कृच्छ्रस् ततो ऽस्य संस्कारः" (ग्ध् २३.३) इति । अथ वेतरयोः सुरयोः पान एतल् लघुप्रायश्चित्तं विज्ञेयम् । तथा च स्मृत्यन्तरम्- "असुरामद्यपाने चान्द्रायणम् अभ्यसेत्" इति ॥ ११.९१ ॥

> **सुरा वै मलम् अन्नानां पाप्मा च मलम् उच्यते ।**  
> **तस्माद् ब्राःमणराजन्यौ वैश्यश् च न सुरां पिबेत् ॥ ११.९२ ॥**

केचिद् अत्र "गौडी"श्लोकं पूर्वं पठन्ति, पश्चाद् इमम् "सुरा वै मलम् अन्नानाम्" इति । तैर् अप्य् एतौ विपर्यस्य श्लोकौ व्याखेयाव् अर्थक्रमेण, ये पुनः "सुरा वै मलम् अन्नानाम्" इत्य् एतं पूर्वं पठन्ति, तेषाम् अर्थक्रम एव । अतः पूर्वम् अयम् अस्माभिः पठ्यते । **सुरा** लोकप्रसिद्धा गवादिवत् । अन्नमलत्वं चार्थवादस्, तस्मात् पानविद्वेषणार्थः । न हेतुः प्रतिषेधविधेर्, हेतुत्वे सति सर्वस्यान्नमलस्याभक्ष्यत्वं स्यान् मण्डादेः, हेतुमालाप्रसङ्गश् च स्यात् । अन्नमलत्वाद् अपेया सुरा, अन्नमलं पुनः कस्माद् अपेयम् इति । अत्र कारणं वक्तव्यं भवति । यतो ऽयम् अर्थवादः, न हेतुः । एवं च सति प्रसन्नापि सती सुरान्नमलत्वेन निन्द्यते । **पाप्मा च मलम् उच्यते** । अयम् अप्य् अर्थवादो निवृत्त्यर्थ एव । येन नान्नमलत्वं पाप्मनो हेतुः, किं तर्हि सुरापानम् । यतः द्विजतिभिर् अपेया सा । एवं च सुराया अपेयत्वे सिद्धे "सुरां पीत्वा द्विजो मोहात्" इति युक्तः प्रायस्चित्तविधिः । एवं तावद् अन्नमलाद् लिङ्गात् पैष्टी मुख्यसुरा द्विजातीनां प्रतिषिद्धा । अधुना त्व् असुरामद्यप्रतिषेधार्थं ब्राह्मणानाम् इदम् आरभ्यते ॥ ११.९२ ॥

> **गौडी पैष्टी च माध्वी च विज्ञेया त्रिविधा सुरा ।**  
> **यथैवैका तथा सर्वा न पातव्या द्विजोत्तमैः ॥ ११.९३ ॥**

गुडस्य विकारो **गौडी**, गुडकार्या वा । अनुक्ता तद्धितवृत्तिर् इति कृत्वा यत्रापीक्षुरसविकारो मद्यं तत्रापीक्षुरसो गुडकारणत्वाद् गुदशब्देनोच्यते । एवं चोभयथापि गौडी भवति । **पैष्टी** तु पिष्टविकारः, "तस्येदम्" इति वा । अनुक्ता तद्धितवृत्तिर् इति पूर्वोक्ता मुख्या । **माध्वी** च मधुशब्दादेर् अत्र विकारार्थे । एवं मधुविकारो माध्वी न माधवी, येन "संज्ञापूर्व[को] विधिर् नित्यः" इतीयं परिभाषा अस्याश् च ज्ञापकं स्यात् । "ओर् ओद् इति वक्तव्ये" गुणग्रहणं गुर्वविकृतं ज्ञापनार्थम् अस्य । तथा च सति गुणस्यानित्यत्वात् माद्वीति सिद्धम् । एवं च "स्वायम्भुव इत्य् एतद् अपि सिद्धम्" भवति । एवं त्रिविधैषा । **यथैवैका** इति च प्रसिद्धा । प्रतिषिद्धायां पिष्टसुरायां पूर्वश्लोके,इह श्लोके इतरे गौडीमाध्व्याव् असुरे सत्यौ सुरीकरोति निन्दार्थम् । अतः पिष्टसुरासमे इतरे न सुरे एव । यथा राजसमो मन्त्री राजाभवति । **यथैवैका तथा सर्वा न पातव्या द्विजोत्तमैर्** इति गौडीमाध्व्योश् च बहुवचनम्, **तथा सर्व** इत्य् एतद्भेदबहुत्वापेक्षम्, समुदायापेक्षं वा । ते च पैष्टी च सर्वापेया । इतरथा हि "यथैवैका तथैवोभौ न पातव्यौ द्विजोत्तमैः" इत्य् एवं पाठः स्यात्, यद्य् एवं बहुवचनम् इदं न व्याख्यायेत । एवं चात्र श्लोके ब्राह्मणानां गौडीमाध्व्योः प्रतिषेधः, पूर्वश्लोके तु मुख्यसुरा त्रयाणाम् अपि प्रतिषिद्धा । एतच् च सामर्थ्याद् विज्ञायते । सामर्थ्यं च वाक्यद्वयारम्भः । तद् यतः श्लोके ऽस्मिंस् त्रयाणां द्विजानां प्रतिषिद्ध्येरन् ततः पूर्वश्लोकारम्भो ऽनर्थकः स्यात् । आरब्धस् तु यतः पुनरुक्तत्वात् शास्त्रवाक्ययोः पूर्वश्लोकेन मुख्यसुरा त्रयाणाम् अपि प्रतिषिद्धा, उत्तरश्लोके तु गौडीमाध्वयोर् एव ब्राह्मणानां प्रतिषेधः । एवं च सति **यथैवैका तथा सर्वा** इत्य् एतद् उपपन्नं भवति । **द्विजोत्तम**ग्रहणं चात्र ये च "द्विजातिभिः" इत्य् अत्र पठन्ति, तेषां द्विजातिशब्दाद् द्विजोत्तमार्थ एव विज्ञेयः, त्रयाणां साधारणो ऽपि सन्न् एतत् स्यात् सार्थ्यात् । तथा चोत्तरशोकेषु त्रिषु ब्राःमणग्रहणानि लिङ्गान्य् अस्यैवार्थस्य प्रदर्शयिष्यामः ॥ ११। ९३ ॥

> **यक्षरक्षःपिशाचान्नं मद्यं मांसं सुरासवम् ।**  
> **तद् ब्राह्मणेन नात्तव्यं देवानाम् अश्नता हविः ॥ ११.९४ ॥**

इति लिङ्गात् सत्य् अपि जात्यर्थविशेषे स्त्रीणाम् अप्रतिषेधः । एवं च सत्य् अनेनाप्रतिषेधदर्शनेन क्वचिद् ब्राह्मण्यः पिबन्ति । यथा च स्त्रीपुंसयोः सत्य् अप्य् एकजातित्वे प्रायश्चित्तभेदः, एवम् अयम् अपि प्रतिषेधविशेषो विज्ञेयः । यथा "अश्विनं भक्षयन्ति" इति च सुराग्रहे सौत्रामण्यां कर्माङ्गत्वाद् अदोषः, मांसवत्, एवं वाजपेये त्व् इति । अयम् अपरो ऽर्थवादस् सुराप्रतिषेधविधेः ॥ ११.९४ ॥

> **अमेध्ये वा पतेन् मत्तो वैदिकं वाप्य् उदाहरेत् ।**  
> **अकार्यम् अन्यत् कुर्याद् वा ब्राह्मणो मदमोहितः ॥ ११.९५ ॥**

अर्थवादो ऽयम्, न हेतुः । हेतुत्वे हि स्वल्पिका पीयेत, यावती पीता मदं न जनयति । अमेध्ये पतनादौ चाकार्ये न प्रवर्तयति । अथ वा सप्रत्यनीका मांसभक्षणेन सह पीयमानामेध्यपतनादिदोषं मदभावं न जनयतीति कृत्वा तथा पीयेत ॥ ११.९५ ॥

> **यस्य कायगतं ब्रह्म मद्येनाप्लाव्यते सकृत् ।**  
> **तस्य व्यपैति ब्राह्मण्यं शूद्रत्वं च स गच्छति ॥ ११.९६ ॥**

आत्मस्थं ब्रह्मभावनाख्यं यस्मात् अतः **कायगतम्** इत्य् अर्थवादो ऽयम् । **ब्राह्मण**ग्रहणं चात्र श्लोकत्रये धारणार्थम् । अनन्तरश्लोके गौडीमाद्व्योः ब्राह्मणप्रतिषेधात् तदपेक्षया । अथ तु पूर्वश्लोकप्रतिषेधापेक्षो ऽपि ततः पूर्वस्य प्रतिषेधस्योत्तरस्य च सामान्येनामी श्लोकत्रयार्थवादाः । एतस्मिंश् च पक्षे ब्राह्मणग्रहणं निदर्शनार्थं यथासंभवं विज्ञेयम् । अन्ये तूक्तप्रतिषिद्धत्वात् क्षत्रियवैश्ययोर् विकल्पं मन्यन्ते गौडीमाध्व्योः प्रतिषेधस्य । तद् इदं य्क्तम् अयुक्तं वेति विचारणीयम्, ग्रन्थगौरवभयात् तु न लिख्यते । किं चातः यदि जातिनिमित्तः सर्वावस्थम् अपेयम् । अथ मदगुणनिमित्ते ततो ऽपि नष्टे तस्मिन्न् अल्पं वा पेयं स्यात् । यत इदम् उच्यते गुणनिमित्तो ऽयं प्रतिषेधः । एवं सति प्रत्यस्तमितमदगुणं दयं कुत्रचिद् आचरन्ति ब्राह्मणाः । तथा चोक्तम्- "अमेध्ये वा पतेन् मत्तः" इत्य् एवमादिषु मदगुणनिमित्त एव प्रतिषेधो मद्यस्येति विज्ञयते । अनुत्पन्नमदगुणं च माध्वीकम् अपर्युषितं च पीयते । यतः गुणापेक्ष एव प्रतिषेधः । [अन्]ये ऽपि च नाचरन्ति विनष्टमदगुणम् अपि सन् मद्यम् । तथा च वक्ष्यत् "सुराभाण्डस्थितस् तथा" इत्य् एवमादि ॥ ११.९६ ॥

> **एषा विचित्राभिहिता सुरापानस्य निष्कृतिः ।**  
> **अत ऊर्ध्वं प्रवक्ष्यामि सुवर्णस्तेयनिष्कृतिम् ॥ ११.९७ ॥**

उपसंहारोपन्यासार्थः स्लोकः ॥ ११.९७ ॥

> **सुवर्णस्तेयकृद् विप्रो राजानम् अभिगम्य तु ।**  
> **स्वकर्म ख्यापयन् ब्रूयान् मां भवान् अनुशास्त्व् इति ॥ ११.९८ ॥**  
> **गृहीत्वा मुसलं राजा सकृद् धन्यात् तु तं स्वयम् ।**  
> **वधेन शुध्यति स्तेनो ब्राह्मणस् तपसैव वा ॥ ११.९९ ॥**  
> **तपसापनुनुत्सुस् तु सुवर्णस्तेयजं फलम् ।**  
> **चीरवासा द्विजो ऽरण्ये चरेद् ब्रह्महणो व्रतम् ॥ ११.१०० ॥**

त्रिभिः श्लोकैः सुवर्णस्तेयप्रायश्चित्तविधिः । क्षत्रियादीनां च विशेषेण प्रायश्चित्तविधेर् अनाम्नातत्वात् **सुवर्णस्तेयकृद् विप्र** इति यद् इदं विप्रग्रहणम् एतत् सर्ववर्णप्रदर्शनार्थं विज्ञेयम् । तथा "ब्राह्मणस् तपसैव वा" इति यद् उक्तम् अत्रेदम् उच्यते । न हि तपश् शक्यते क्षत्रियादिवर्णानां प्रतिषेद्धुम् । अपरे त्व् एतस्माद् यत्नात् ब्राह्मणस्याइवैकस्य तपः नेतरेषां वर्णानाम् इति मन्यन्ते । राजाभिगमनस्य च राजधर्मेषु सिद्धस्यापि सतः पुनर् इहोपदेशः प्रायश्चित्तार्थः, तत्र च राजदण्डार्थः, तपोविधित्सया वा पुनर्ग्रहणम् । ब्राह्मणस्य च वधो नास्तीति तत्रैवोक्तम् । निगदव्याख्यातम् अन्यत् ॥ ११.९८–१०० ॥

> **एतैर् व्रतैर् अपोहेत पापं स्तेयकृतां नरः ।**  
> **गुरुस्त्रीगमनीयं तु व्रतैर् एभिर् अपानुदेत् ॥ ११.१०१ ॥**

उपसंहारोपन्यासः पूर्वोत्तरप्रकरणयोः ॥ ११.१०१ ॥

> **गुरुतल्प्य् अभिभाष्यैनस् तप्ते स्वप्याद् अयोमये ।**  
> **सूर्मीं ज्वलन्तीं स्वाश्लिष्येन् (?) मृत्युना स विसुध्यति ॥ ११.१०२ ॥**  
> **स्वयं वा शिश्नवृषणाव् उत्कृत्याधाय चाञ्जलौ ।**  
> **नैरृतीं दिशम् आतिष्ठेद् आ निपाताद् अजिह्मगः ॥ ११.१०३ ॥**  
> **खट्वाङ्गी चीरवासा वा स्मश्रुलो निर्जने वने ।**  
> **प्राजापत्यं चरेत् कृच्छ्रम् अब्दम् एकं समाहितः ॥ ११.१०४ ॥**  
> **चान्द्रायणं वा त्रीन् मासान् अभ्यसेन् नियतेन्द्रियः ।**  
> **हविष्येण यवाग्वा वा गुरुतल्पापनुत्तये ॥ ११.१०५ ॥**

चतुर्भिः श्लोकैः गुरुतल्पप्रायश्चित्तम् इदं वैकृतिकम् । **गुरुर्** व्याख्यातो विद्यागुरुः स्वयोनिगुरुश् च । तदङ्गनां गतो गुरुतल्पग इति गुणतस् तल्पशब्दो गुरुभार्यायां विज्ञेयः । हविष्ययवाग्वोश् च ग्रहणं गोबलीवर्दन्यायेन । ऋज्व् अन्यत् ॥ ११.१०२–१०५ ॥

> **एतैर् व्रतैर् अपोहेयुर् महापातकिनो मलान् ।**  
> **उपपातकिनस् त्व् एवं विविधैर् नियमैर् इमैः ॥ ११.१०६ ॥**  
> **उपपातकसंयुक्तो गोघ्नो मासं यवान् पिबेत् ।**  
> **कृतवापो वसेद् गोष्ठे चर्मणा तेन संवृतः ॥ ११.१०७ ॥**  
> **चतुर्थकालम् अश्नीयाद् अक्षारलवणं मितम् ।**  
> **गोमूत्रेण चरेत् स्नानं द्वौ मासौ नियतेन्द्रियः ॥ ११.१०८ ॥**  
> **दिवानुगच्छेत् गास् तास् तु तिष्ठन्न् ऊर्ध्वं रजः पिबेत् ।**  
> **शुश्रूषित्वा नमस्कृत्वा रात्रौ वीरासनो भवेत् ॥ ११.१०९ ॥**  
> **[तिष्ठन्तीष्व् अनुतिष्ठेत् तु व्रजन्तीष्व् अप्य् अनुव्रजेत् ।**  
> **आसीनासु तथासीनो नियतो वीतमत्सरः ॥ ११.११० ॥**  
> **आतुराम् अभिशस्तां वा वौरव्याघ्रादिभिर् भयैः ।**  
> **पतितां पङ्कलग्नां वा सर्वोपायैर् विमोचयेत्] ॥ ११.१११ ॥**  
> **उष्णे वर्षति शीते वा मारुते वाति वा भृशम् ।**  
> **न कुर्वीतात्मनस् त्राणं गोर् अकृत्वा तु शक्तितः ॥ ११.११२ ॥**  
> **आत्मनो यदि वान्येषां गृहे क्षेत्रे ऽथ वा खले ।**  
> **भक्षयन्तीं न कथयेत् पिबन्तं चैव वत्सकम् ॥ ११.११३ ॥**  
> **अनेन विधिना यस् तु गोघ्नो गा अनुगच्छति ।**  
> **स गोहत्याकृतं पापम् त्रिभिर् मासैर् व्यपोहति ॥ ११.११४ ॥**

केचित् तु त्रिभिर् वर्षैर् इति पठन्ति । तद् अयुक्तम् । अधस्ताद् अत्रैव प्रायश्चित्तप्रकरणे मासत्रयग्रहणात् । सर्वोपपातकेषु चैतद् एव व्रतं कुर्युर् इति वक्ष्यति चान्द्रायणवैकल्पिकम् अवकीर्णिवर्जम् । एवं च वर्षत्रयेणास्यासमानविधित्वाद् अन्याय्यकल्पनेयम् ॥ ११.१०६–११४ ॥

> **वृषभैकादशा गाश् च दद्यात् सुचरितव्रतः ।**  
> **अविद्यमाने सर्वस्वं वेदविद्भ्यो निवेदयेत् ॥ ११.११५ ॥**

अविद्यमानायाम् अनन्तरदक्षिणायां चरितप्रायश्चित्तस्य सर्वस्वं दक्षिणा तच् चैकादशभ्यो गोरूपेभ्यः सर्वस्वम् अर्वाग् इति सामर्थ्याद् गम्यते । गावो ऽन्यद् वोभयं वा ॥ ११.११५ ॥

> **एतद् एव व्रतं कुर्युर् उपपातकिनो द्विजाः ।**  
> **अवकीर्णिवर्ज्यं शुद्ध्यर्थं चान्द्रायणम् अथापि वा ॥ ११.११६ ॥**

एतद् एव गोघातप्रायश्चित्तं सर्वोपपातकेष्व् अतिदिश्यते । तद्विकल्पेन चान्द्रायणम् एव । एवं च सति गोहत्यायाश् चान्द्रायणं न स्यात्, तद्वैकल्पिकसामर्थ्यात्, यथान्येषूपपातकेषु । अत एव पृथङ्निर्देशः । अवकीर्णिवर्ज्यम् इति चानेन प्रतिषेधलिङ्गेन गोवधादौ यद् उक्ता व्रताः स्युर् इति तद् अवकीर्णिनो ग्रहणम् इति विज्ञायते ॥ ११.११६ ॥

> **अवकीर्णी तु काणेन गर्दभेन चतुष्पथे ।**  
> **पाकयज्ञविधानेन यजेत निरृतिं निशि ॥ ११.११७ ॥**  
> **हुत्वाग्नौ विधिवद् धोमान् अन्ततश् च समेत्य् ऋचा ।**  
> **वातेन्द्रगुरुगह्नीनां जुहुयात् सर्पिषाहुतीः ॥ ११.११८ ॥**

अवकीर्णीपदार्थं प्रायश्चित्तनिमित्तम् अवधारयति ॥ ११.११७–११८ ॥

> **कामतो रेतसःसेकं व्रतस्थस्य द्विजन्मनः ।**  
> **अतिक्रमं व्रतस्याहुर् धर्मज्ञा ब्रह्मवादिनः ॥ ११.११९ ॥**

एवं चाकामतो दिवा रात्रौ वा प्रच्युतेन्द्रियस्य लघुतरं प्रायश्चित्तं स्यात् । ततो ऽपि स्वप्न इति । तथा चोक्तं स्वप्ने रेतःसेके ब्रह्मचारिणः "पुनर् माम् इत्य् ऋचं जपेत्" इति ॥ ११.११९ ॥

> **मारुतं पुरुहूतं च गुरुं पावकम् एव च ।**  
> **चतुरो व्रतिनो ह्य् एति ब्राह्मं तेजो ऽवकीर्णिनः ॥ ११.१२० ॥**

यत एवम् अतो ऽवकीर्णी,

> **एतस्मिन्न् एनसि प्राप्ते वसित्वा गर्दभाजिनम् ।**  
> **सप्तागारं चरेद् भैक्षं स्वकर्मपरिकीर्तयन् ॥ ११.१२१ ॥**  
> **तेभ्यो लब्धेन भक्षेण वर्तयन्न् एककालिकम् ।**  
> **उपस्पृशंस् त्रिषवणम् अब्देनैकेन शुध्यति ॥ ११.१२२ ॥**

वेदब्रह्मचारिणः स्त्रीगमन एतत् प्रायश्चित्तं विज्ञेयम् । एवं च समानकार्यत्वात् प्रव्रजितानाम् अप्य् एवंविधम् एव रेतःसेकप्रायश्चित्तं प्रव्रज्याविरोधि स्यात् । तेषां च स्खलितानाम् अन्यप्रायश्चित्तानुपदेशात् ॥ ११.१२१–१२२ ॥

> **जातिभ्रंशकरं कर्म कृत्वान्यतमम् इच्छया । **  
> **चरेत् सान्तपनं कृच्छ्रं प्राजापत्यम् अनिच्छया ॥ ११.१२३ ॥**

सान्तपनं कृच्छ्रं प्राजापत्यं च वक्ष्यति ॥ ११.१२३ ॥

> **संकरापात्रकृत्यासु मासः शोधनम् ऐन्दवः ।**  
> **मलिनीकरणीयेषु तप्तः स्याद् यावकैस् त्र्यहम् ॥ ११.१२४ ॥**

अन्यतमम् इति वर्तते । एवं चेच्छया प्रत्येकं गुरुप्रायश्चित्तोपदेशैर् अनिच्चया तस्य लघुत्वम् अर्थसिद्धम् पूर्वशास्त्राद् एव ॥ ११.१२४ ॥

> **तुरीयो ब्रह्महत्यायाः क्षत्रियस्य वधे स्मृतः ।**  
> **वैस्ये ऽष्टमो ऽंशो वृत्तस्थे शूद्रे ज्ञेयस् तु षोडशः ॥ ११.१२५ ॥**

क्षत्रियादीनाम् अपरः प्रायश्चित्तविधिर् वैकल्पिक उपपातकप्रायश्चित्ताच् चान्द्रायणात् । येन स्त्रीशूद्रविट्क्षत्रवध उपपातकमध्य उपदिष्टः । सदसद्विभागापेक्षया च क्षत्रियादीनाम् इदं वैकल्पिकम् अन्यत् प्रायश्चित्तं पूर्वोक्तात् । तथा चोक्तम्, **वैश्य ऽष्टमो ऽंशो वृत्तस्थ** इति । इदं परम् अधुना क्xअत्रियादिवध एव क्xअत्रियादिप्रायश्चित्तम् उपदिश्यते, पूर्वश्लोकोपदिष्टप्रायश्चित्ताद् वैकल्पिकम् ॥ ११.१२५ ॥

> **अकामतस् तु राजन्यं विनिपात्य द्विजोत्तमः ।**  
> **वृषभैकसहस्रा गा दद्याच् छुद्ध्यर्थम् आत्मनः ॥ ११.१२६ ॥**

अर्थाच् चेदं वित्तवतः प्रायश्चित्तम् उपदिश्यते । पूर्वं चावित्तस्य तपः । वक्ष्यति च दानं तस्य [च] तपसा विकल्पं "दानेन वधनिर्णेकं सर्पादीनाम् अश्क्नुवन्" इत्य् एवमादि । **अकामत** इत्य् अयं च प्रमादस्तुत्यर्थो ऽर्थवादः । यस्मान् न ह्य् अकामतो गरीयः प्रायश्चित्तम् उपपद्यत इत्य् उक्तं पुरस्तात् । एवं तावत् संभवद्वित्तस्य प्रायश्चित्तम् इदम् अन्यद् । दरिद्रस्य पूर्वोक्तम् अनूद्यते वैकल्पिकम् एतस्य ॥ ११.१२६ ॥

> **त्र्यब्दं चरेद् वा नियतो जटिलो ब्रह्महवर्तम् ।**  
> **वसन् दूरतरे ग्रामाद् वृक्षमूलनिकेतनः ॥ ११.१२७ ॥**

**जटिल**वचनं नियमार्थत्वाद् अन्येषां खट्वाङ्गीत्येवमादीनां निवृत्त्यर्थम् ॥ ११.१२७ ॥

> **एतद् एव चरेद् अब्दं प्रायश्चित्तं द्विजोत्तमः ।**  
> **प्रमाप्य वैश्यं वृत्तस्थं दद्याद् वैकशतं गवाम् ॥ ११.१२८ ॥**

संभवद्वित्तस्येदं पूर्ववद् वैकल्पिकम् । द्विजोत्तमग्रहणं चेतरवर्णनिदर्शनार्थम्, नावधारणार्थम् ॥ ११.१२८ ॥

> **प्रमाप्य शूद्रं षण्मासान् एतद् एव व्रतम् चरेत् ।**  
> **वृषभैकादशा वापि दद्याद् विप्राय गाः सिताः ॥ ११.१२९ ॥**

उक्तार्थः श्लोकः । सितवर्णाग्रहणं चात्र शुद्धिसामान्यात् । एवं च त्रीण्य् एतानि प्रायश्चित्तानि क्षत्रियादिवधे विकल्प्यन्ते । पूर्वोक्तं चान्द्रायणम् इह च प्रकरणे गोदानम् । ब्रह्महत्याप्रायश्चित्तविकल्पश् च कामकृतः । केचित् तु समुच्चयम् एतयोर् अस्मिन् प्रकरण उपदिष्टयोः प्रायश्चित्तं मन्यन्ते । समुच्चयेन श्लोकान् पठन्ति "त्र्यब्दं चरेच् च नियतः", तथा "प्रमाप्य वैश्यं वृत्तस्थं दद्याच् चैकशतं गवाम्" । एवम् एव वृषभैकादशागाश् चापीति । तद् एतद् अयुक्तं शास्त्रन्यायविरोधात्, एतस्यां च कल्पनायाम् उपपातकप्रायश्चित्तं चान्द्रायणं लघु नोपपद्येत, गुरुणः प्रायश्चित्तस्य दानतपःसमुच्चयस्योपदेशेन । तथा च लोके व्यवहारः- "पणल्भ्यं हि न प्राज्ञः क्रीणाति दशबिः पणैः" इति । वैकल्पिकयोर् एव तावद् एतयोर् उपदेशे चान्द्रायणस्यानर्थक्यं प्राप्नोतीति । किं पुनः समुच्चितयोः । अत्यन्तगुरुत्वा । तस्मात् समुच्चयाभावाद् **वा**शब्दो विकल्पार्थः पठितव्यः॥ ११.१२९ ॥

> **मार्जारनकुलौ हत्वा चाषं मण्डूकम् एव च ।**  
> **श्वगोधोलूककाकांश् च शूद्रहत्याव्रतं चरेत् ॥ ११.१३० ॥**

समुच्चितानां वध एतत् प्रायश्चित्तम् । तथा च वक्ष्यति "अस्थिमतां तु सत्त्वानां सहस्रस्य प्रमापने" इति । अपरे तु लघुत्वाद् एतेषां शूद्रजातानां प्रतिलोमानाम् आयोगवक्षत्तृचण्डालानां यद् वधे प्रायश्चित्तं तद् एतत् समस्तवध इति । प्रत्येकं तु वध इदम् अन्यत् प्रायश्चित्तं पूर्वस्माल् लघूपदिश्यते ॥ ११.१३० ॥

> **पयः पिबेत् त्रिरात्रं वा योजनं वाध्वनो व्रजेत् ।**

असमर्थः सन्न् अध्वगमनस्यात्यन्तवृद्धो गम्यते ।

> **उपस्पृशेत् स्रवन्त्यां वा सूक्तं वाब्दैवतं जपेत् ॥ ११.१३१ ॥**

समुद्रगामिन्यां विशिष्टायां स्नायाद् इत्य् अर्थः । सपरिष्करस्नानोपदेशपरतश् चैतत् सामर्थ्याद् विशिष्टम् उपदिश्यते । **सूक्तं वाब्दैवतं जपेत्** । सर्वेषु च पयःपानं सामर्थ्याद् उपवासो वा त्रिरात्रं सप्रत्ययाप्रत्ययवधोपेक्षया ॥ ११.१३१ ॥

> **अभ्रिं कार्ष्णायसीं दद्यात् सर्पं हत्वा द्विजोत्तमः ।**  
> **पलालभारकं षण्डे सैसकं चैकमाषकम् ॥ ११.१३२ ॥**

पलालेनास्य माषकस्य च समुच्चय आनन्तर्यसामर्थ्याद् विज्ञेयः । नाभ्र्या । पलालं चार्थात् गवे गोपतये वा ब्राह्मणाय ॥ ११.१३२ ॥

> **घृतकुम्भं वराहे तु तिलद्रोणं तु तित्तिरिम् ।**  
> **शुकं द्विहायनं वत्सं क्रौञ्चं हत्वा त्रिहायनम् ॥ ११.१३३ ॥**  
> **हत्वा हंसं वलाकां च बकं बर्हिणम् एव च ।**  
> **वानरं श्येनभासौ च स्पर्सयेद् ब्राह्मणाय गाम् ॥ ११.१३४ ॥**

समस्तवध एतत् प्रायश्चित्तं विभागानुपदेशात्, गोश् च महत्त्वात्, यथा "मार्जारनकुलौ हत्वा" इत्य् एवमादि । यत्र समस्तानाम् अप्य् उपदेशे प्रत्येकम् इच्छति तत्र पृथग् ग्रहणं करोति । तथा चोपरिष्टात् प्रदर्शयिष्यामः ॥ ११.१३३–१३४ ॥

> **वासो दद्याद् धयं हत्वा पञ्च नीलान् वृषान् गजम् ।**  
> **अजमेषाव् अनड्वाहं खरं हत्वैकहायनम् ॥ ११.१३५ ॥**

निगदव्याख्यातश्लोकः । अजाविकवधश् च संकीर्णकर उक्तः । एवं च तदीयं प्रायश्चित्तम् **अजमेषाव् अनड्वाहम्** इत्य् अनेनोपदेशसामर्थ्याद् विकल्पेत । एवम् अन्यत्रापि योज्यम् ॥ ११.१३५ ॥

> **क्रव्यादांस् तु मृगान् हत्वा**

व्याघ्रादीन्

> **धेनुं दद्यात् पयस्विनीम्** ।

धेनूपदेशाद् एव पयः सिद्धम् । एवं च सिद्धस्योपदेशो ऽतिशयार्थो विज्ञेयः,

> **अक्रव्यादान् वत्सतरीम् उष्ट्रं हत्वा तु कृष्णलम् ॥ ११.१३६ ॥**  
> **जीलकार्मुकबस्तावीन् पृथग् दद्याद् विशुद्धये ।**  
> **चतुर्णाम् अपि वर्णानां नारीर् हत्वानवस्थ्ताः ॥ ११.१३७ ॥**

जीलं चर्मपुटं दद्यात् । ब्राह्मणाय तदुपभोगदेशे । ब्राह्मणीम् अनवस्थितां हत्वा । क्षत्रियां **कार्मुकं** ब्राह्मणायैव । तद्भृत्यापहरणं रक्षार्थं ब्राह्मणतन्त्रस्य । वैश्यां **बस्तम्**, शूद्राम् **अविम्** । **पृथग्**ग्रहणाच् चात्रान्यत्र समुदायेषु प्रायश्चित्तं न पृथग्भावाद् इति विज्ञेयम् । गत्वेति केचित् । न युक्तम्, तद् धिंसाप्रकरणान् **नारीर् हत्वानवस्थिता** इति पाठात् । तथा चोपसंहारं प्रकरणान्ते करिष्यति, "एतैर् व्रतैर् अपोह्यं स्याद् एनो हिंसासमुद्भवम्" इति ॥ ११.१३६–१३७ ॥

> **दानेन वधनिर्णेकं सर्पादीनाम् अशक्नुवन् ।**  
> **एकैकशश् चरेत् कृच्छ्रं द्विजः पापापनुत्तये ॥ ११.१३८ ॥**

अनेन च गम्यते प्रायश्चित्तेषु दानं प्रथमकल्पिकम्, येन तदभावे कृच्छ्रम् इह शास्ति ॥ ११.१३८ ॥

> **अस्थन्वतां तु सत्त्वानां सहस्रस्य प्रमापणे ।**  
> **पूर्णे चानस्य् अनस्थ्नां तु शूद्रहत्याव्रतं चरेत् ॥ ११.१३९ ॥**

समुदायहिंसां परिज्ञायास्थिमतां च शूद्रस्यावृत्तस्य हिंसायां यत् प्रायश्चित्तं तच् चरेत् । एतेषाम् एव प्रत्येकं हिंसायाम् अधुनोच्यते ॥ ११.१३९ ॥

> **किंचिद् एव तु विप्राय दद्याद् अस्थिमतां वधे ।**

प्रत्येकम् इत्य् अस्यारम्भसामर्थ्याद् विज्ञायते ।

> **अनस्थ्नां चैव हिंसायां प्राणायामेन शुध्यति ॥ ११.१४० ॥**

कृमिकीटवयोहत्या मलिनीकरणेषूक्ताः । एवं च सति तदीयं प्रायश्चित्तं समानाश्रयत्वाद् अनेन विकल्पेन ॥ ११.१४० ॥

> **फलदानं तु वृक्षाणां छेदने जप्यम् ऋक्सतम् ।**  
> **गुल्मवल्लीलतानां च पुष्पितानां च वीरुधाम् ॥ ११.१४१ ॥**

एतच् चायज्ञीये छेदन एषां प्रायश्चित्तम् । तथा च वक्ष्यति "वृथालम्भे ऽनुगच्छेद् गाम्" इत्य् एवमादिः ॥ ११.१४१ ॥

> **अन्नाद्यजानां सत्त्वानां रसजानां च सर्वशः ।**  
> **फलपुष्पोद्भवानां च घृतप्राशो विशोधनम् ॥ ११.१४२ ॥**

पूर्वओ ऽस्थिमदनस्थिमद्विधिर् अन्नादिजातेभ्यो ऽन्यत्र विज्ञेयः, अस्यारम्भसामर्थ्यात् ॥ ११.१४२ ॥

> **कृष्टजानाम् ओषधीनां जातानां च स्वयं वने ।**  
> **वृथालम्भे ऽनुगच्छेद् गां दिनम् एकं पयोव्रतः ॥ ११.१४३ ॥**  
> **एतैर् व्रतैर् अपोह्यम् स्याद् एनो हिंसासमुद्भवम् ।**  
> **ज्ञानाज्ञानकृतं कृत्स्नं शृणुतानाद्यभक्षणे ॥ ११.१४४ ॥**

उपसंहारोपन्यासार्थः श्लोकः ॥ ११.१४४ ॥

> **अज्ञानाद् वारुणीं पीत्वा संस्कारेणैव शुध्यति ।**  
> **मतिपूर्वम् अनिर्देश्यं प्राणान्तिकम् इति स्थितिः ॥ ११.१४५ ॥**

तप्तकृच्छ्रसहितेन पुनःसंस्कारेण शुध्यतीत्य् एतद् गौतमाद् विज्ञायते, न संस्कारेण मात्रेण तस्यात्यन्ताल्पत्वात् । तथा च गौतमः- "अमत्या मद्यपाने पयो घृतम् उदकं वायुं प्रतित्र्यहं तप्तानि स कृच्छ्रस् ततो ऽस्य संस्कारः" (ग्ध् २३.२) इति । इहापि चाभक्ष्यप्र्करणे कृच्छ्र उक्तः, मूत्रादिप्राशने सप्रत्यये "मत्या भुक्त्वाचरेत् कृच्छ्रं रेतो विण्मूत्रम् एव च" इति । स च तप्तकृच्छ्रो गौतमीयाद् एव । अत्र पुनःसंस्कारः सहकारित्वेन प्रायस्चित्ततया विज्ञायते । एवं च सति न मुख्यसुरायाः पैष्ट्या अमत्या पान एतत् प्रायस्चित्तम्, किं तर्हि गौडीमाद्व्योर् अमत्या पाने, तत्प्रत्यासत्तेः । तथा च तत्र गौडीमाध्व्योर् [मत्या पा]ने कणपिण्याकम् अब्दं प्रायश्चित्तम् उक्तम्, न पैष्ट्यं प्राणान्तिकप्रायश्चित्तवैकल्पिकम् । इतरथा हि समानार्थत्वे को दैवशप्तो लघुप्रायश्चित्तं परित्यज्य कणादिभक्षणम् अत्यन्ताभिप्रेतमूलहरं प्राणान्तिकं कुर्यात् । तथा च स्मृत्यन्तरम्- "[अ]सुरामद्यपाने चान्द्रायणम् अभ्यसेत्" इति । एवं च सति मुख्यसुरापानप्रायश्चित्तस्य प्राणान्तिकाख्यस्यानेन लघुनात्यन्तविप्रकर्षात्, गौडीमाध्व्योर् एवामत्यापान एतत् प्रायश्चित्तम् । न च सप्रत्ययाप्रत्ययव्यतिक्रमप्रायश्चित्तयोर् एकविषययोर् इवाभेद उपपद्यते । यथान्यत्र । एत्च् च सकृत् पाने असुरामद्ययोः प्रायश्चित्तं सामर्थ्याद् विज्ञायते । तथा च स्मृत्यन्तरम्-

> प्रमादान् मद्यम् असुरां सकृत् पीत्वा द्विजोत्तमः ।  
> गोमूत्रयावकाहारो दशरात्रेण शुध्यति ॥ इति ।

**मतिपूर्वं** तु गौडीमाध्वयोः पानम् अभ्यसतः **अनिर्देश्यम्** इदं प्रायश्चित्तम् । किं तर्ह्य् अस्यान्यत् प्राणान्तिकम् एव सप्रत्ययाभ्यासदोषाधिक्येन यथा पैष्ट्याः इति । एतस्माद् एव च सामर्थ्यान् मुख्यसुरापाने ऽप्य् अप्रत्यये सप्रत्ययप्रायश्चित्ताद् ईषद् ऊनं प्रायस्चित्तान्तरम् उत्प्रेक्ष्यम् । तथा च वक्ष्यति- "शक्तिं चावेक्ष्य पापं च प्रायश्चित्तम् प्रकल्पयेत्" इति ॥ ११.१४५ ॥

> **अपः सुराभाजनस्था मद्यभाण्डस्थितास् तथा ।**  
> **पञ्चरात्रं पिबेत् पीत्वा शङ्खपुष्पीश्रितं पयः ॥ ११.१४६ ॥**

**अपः सुराभाजनस्थाः पीत्वा** कस्य तत्र प्रतिषेधः, यथासंभवं द्विजातेः । **पञ्चरात्रं पिबेच् छङ्खपुष्पीश्रितं पयः** । एवं चास्यान्याहारप्रतिषेधः । रसस्य चाग्रहण इदं प्रायश्चित्तम् । रसस्य ग्रहणे सुरापानप्रायश्चित्तम् एव न्याय्यम् । असुरामद्यभाण्डस्थितास् त्व् अपः पीत्वा तदूनं न्याय्यं प्रायश्चित्तम् । तथा च कृतविभागप्रायश्चित्ते ते मुख्यामुख्यसुरे पूर्वत्र, तत्सामर्थ्याद् इहापि प्रायश्चित्तयोः पूर्ववद् गुरुलघुत्वविभागो विज्ञेयः, तथा विभागव्याख्यया ॥ ११.१४६ ॥

> **स्पृष्ट्वा दत्त्वा च मदिरां विधिवत् प्रतिगृह्य च ।**  
> **शूद्रोच्छिष्टाश् च पीत्वापः कुशवारि पिबेत् त्र्यहम् ॥ ११.१४७ ॥**

**विधिवच्**छब्दः प्रतिग्रहेणैव संबध्यते स्वस्तिवचनादिना । अथ वा दाने ऽप्य् एष एव विधिर् ज्ञेयः, ब्राह्मणस्य सुराप्रतिग्रहे । तत्प्रतिषिद्धाचरणे कुसवारिपानं त्र्यहम् । पूर्ववच् चाहारप्रतिषेधः । शूद्रोच्छिष्टानां चापां पान एतद् एव स्यात् प्रायश्चित्तम् । अन्नस्य तु शूद्रोच्छिष्टस्यान्यत् प्रायश्चित्तं वक्ष्यति- "सप्तरात्रं यवान् पिबेत्" इति । न चात्रागमप्रमाणे ऽर्थे न्यायावतारो ऽस्ति, यतः नातिशङ्क्य एष शूद्रोच्छिष्टप्रायश्चित्तविकल्पः ॥ ११.१४७ ॥

> **ब्राह्मणस् तु सुरापस्य गन्धम् आघ्राय सोमपः ।**  
> **प्राणान् अप्सु त्रिर् आयम्य घृतं प्राश्य विशुद्ध्यति ॥ ११.१४८ ॥**

**सुरापस्य** सुरा**गन्धम्** **आघ्राय्**ऐतत् प्रायश्चित्त्म् कुर्यात्, नान्यम् । तच्छरीरगन्धम् । एवं च सुरायान्यत्रावस्थिताया अपि गन्धोपलब्धाव् एतद् एव प्रायश्चित्तम् एतस्मात् सामर्थ्याद् विज्ञायते । सोमपाशब्दविशेषणेन चासोमपानां ब्राह्मणानाम् अत्र लघुतरं प्रायश्चित्तं स्यात् ॥ ११.१४८ ॥

> **अज्ञानात् प्राश्य विण्मूत्रं सुरासंस्पृष्टम् एव च ।**  
> **पुनः संस्कारम् अर्हन्ति त्रयो वर्णा द्विजातयः ॥ ११.१४९ ॥**

सुरासंस्पृष्टं चसति रसग्रहणे विज्ञेयम् । एतस्मिन् व्यभिचारे पुनः संस्कारः द्विजातीनां स्मृत्यन्तरसामर्थ्याच् च सतप्तकृच्छ्रः । तथा च गौतमीयम् अत्रोपसंहरणीयम् (?)- "मूत्रपुरीषरेतसां च प्राशने" (ग्ध् २३.३) इति एतत् । एवं च सति तप्तकृच्छ्रपुनःसंस्कारौ समुच्चितौ प्रायश्चित्तम्, न पुनः संस्कारमात्रम् । अत्यन्तलघुत्वाद्, इहापि च "मत्या भुक्त्वाचरेत् कृच्छ्रं रेतो विण्मूत्रम् एव च" इत्य् उक्तम् अभोज्यप्रकरणे । अत ब्रूयात् तत्र मतिपान उक्तो मूत्रादीनां कृच्छ्रः, इह त्व् अमत्येति । सत्यम् एतत्, कल्पान्तरत्वात् तु सप्रत्ययाप्रत्ययव्यतिक्रमयोर् अविरोध इति । पुनःसंस्कारगर्हणाच् च सर्वस्मिंस् तद्धर्मे प्राप्त इदं नियमार्थम् आरभ्यते ॥ ११.१४९ ॥

> **वपनं मेखला दण्डो भैक्षचर्या व्रतानि च ।**  
> **निवर्तन्ते द्विजातीनां पुनः संस्कारकर्मणि ॥ ११.१५० ॥**

निगदव्याख्यातः श्लोकः ॥ ११.१५० ॥

> **अभोज्यानां तु भुक्त्वान्नं स्त्रीशुद्रोच्छिष्टम् एव च ।**  
> **जग्ध्वा मांसम् अभक्ष्यं च सप्तरात्रं यवान् पिबेत् ॥ ११.१५१ ॥**

पतिग्रहणे च तत्स्त्रीग्रहणे द्विजातिनिर्देशसामर्थ्याद् एव सिद्धे पुनस् तद्ग्रहणं सर्ववर्णार्थम् इदं विज्ञेयम् । एषु **सप्तरात्रं यवान् पिबेत्** । अत्र च पानोपदेशाद् यवैः पिष्टैर् यवागुर् उपदिस्यते, येन द्रवद्रव्यसाधना हि पानक्रिया । अभोज्यश् च स्नातकव्रतकाध्याये व्याख्यातः ॥ ११.१५१ ॥

> **शुक्तानि च कषायांश् च पीत्वा मेध्यान्य् अपि द्विजः ।**  
> **तावद् भवत्य् अप्रयतो यावत् तन् न व्रजत्य् अधः ॥ ११.१५२ ॥**

**मेध्यानि** यानि प्रतिषिद्धानि । अत्र चापकरणम् एव प्रायश्चित्तं नायत् ॥ ११.१५२ ॥

> **विड्वराहख्रोष्ट्राणां गोमयोः कपिकाकयोः ।**  
> **प्राश्य मूत्रपुरीषाणि द्विजश् चान्द्रायणं चरेत् ॥ ११.१५३ ॥**

अमत्या प्राशनम् एषाम् एतद् अधिकारात् । तथा चोत्तरश्लोके विक्ष्यति- "अज्ञातं चैव सूनास्थम्" इति । मतिपूर्वे तु प्राशन एषां गुरुतरं प्रायश्चित्तं प्रकल्प्यं परिषदा ॥ ११.१५३ ॥

> **शुष्काणि भुक्त्वा मांसानि भौमानि कवकानि च ।**  
> **अज्ञातं चैव सूनास्थम् एतद् एव व्रतं चरेत् ॥ ११.१५४ ॥**

द्विजश् चान्द्रायणं चरेद् इति द्विजग्रहणात् प्रकरणाच् चात्र शूद्रस्य व्यतिक्रमे प्रायश्चित्ताभावः । ब्राह्मणापाश्रितशूद्रस्य हि "यथा यथा हि सद्वृत्तम् आतिष्ठन्त्य् अनुसूयकः" इति वचनात् पाक्षिकं स्यात् प्रायश्चित्तं प्रतिषेधात् ॥ ११.१५४ ॥

> **क्रव्यादसूकरोष्ट्राणां कुक्कुटानां च भक्षणे ।**  
> **नरकाकखराणां च तप्तकृच्छ्रो विशोधनम् ॥ ११.१५५ ॥**

**क्रव्यादा** गृध्रादयः, **सूकरो** विड्वराहः, **खरा**दिसाहचर्याद् गम्यते । एवं कुक्क्टो ग्रामकुक्कुटो विज्ञेयः । तस्य प्रतिषेधात् पूर्वत्र, खरादिसाहचर्याद् वा । एवं च मांसभक्षणप्रतिषेधो विज्ञेयः । तत्र मूत्रपुरीषं प्रतिषिद्धम् विड्वराहश्लोके । येषाम् अपि क्रव्यादप्रभृतीनां तत्र मूत्रपुरीषम् अप्रतिषिद्धम्, तेषाम् अपीह खरादिसाहचर्यात् प्रतिषिद्धं तद् विज्ञेयम् ॥ ११.१५५ ॥

> **मासिकान्नं तु यो ऽश्नीयाद् असमावर्तको द्विजः ।**  
> **स त्रीण्य् अहान्य् उपवसेद् एकाहं चोदके वसेत् ॥ ११.१५६ ॥**

स्वयंप्रार्थनया प्रार्थितस्यैतत् प्रायश्चित्तं **मासिकान्न**भोजने । यस्माद् उक्तम् "कामम् अभ्यर्थितो ऽश्नीयात्" इत्य् एवमादि इतरथा हि विहितप्रतिषेधः प्रसज्येत । तथा चोक्तम्, "व्रतस्थम् अपि दौहित्रं कामं श्राद्धं नियोजयेत्" इति । एवं सत्य् अस्मात् प्रायस्चित्तोपदेशात् विशेषप्रतिषेधो ऽयं विज्ञेयः । नात्यन्तप्रतिषेधः ॥ ११.१५६ ॥

> **व्रतचारी तु यो ऽश्नीयान् मधु मांसं कथंचन ।**  
> **स कृत्वा प्राकृतं कृच्छ्रं व्रतसेषं समापयेत् ॥ ११.१५७ ॥**

श्राद्धे, अन्यत्र वा ॥ ११.१५७ ॥

> **बिडालकाकाखुच्छिष्टं जग्ध्वाश्वनकुलस्य च ।**  
> **केशकीटावपन्नं च पिबेद् ब्रह्मसुवर्चलाम् ॥ ११.१५८ ॥**

एकाहम् अविसेषोपदेशात् । एतेषाम् उच्छिष्टभक्षण एतत्प्रायश्चित्तम् । एवं च काकादीनां प्रतिषिद्धानि धर्मशास्त्रे उच्छिष्टमूत्रपुरीषमांसभक्षणानि श्लोकत्रयेण । विड्वराहश्लोके मूत्रपुरीषप्रतिषेधः, क्रव्यादसूकरश्लोके मांसभक्षणस्य, बिडालकाकाखूच्छिष्टम् इत्य् अत्रोच्छिष्टस्य । एवं च सति य एकत्रोपदिष्टा अन्यत्र श्लोके नोपदिश्यन्ते कुक्कुटादयस्, तेषां साहचर्याच् छ्लोकत्रये ऽपि ग्रहणं विज्ञेयम् । तच् चैतद् एवम् अतः ॥ ११.१५८ ॥

> **अभोज्यम् अन्नं नत्तव्यम् आत्मनः सुद्धिम् इच्छता ।**  
> **अज्ञातजग्धम् उद्गार्यं शोध्यं वाप्याशु शोधनैः ॥ ११.१५९ ॥**  
> **एषो ऽनाद्यादनस्योक्तो व्रतानां विविधो विधिः ।**  
> **स्तेयदोषापहर्तॄणां व्रतानां श्रूयतां विधिः ॥ ११.१६० ॥**

निगदव्याख्यातः श्लोकः ॥ ११.१६० ॥

> **धान्यान्नधनचौर्याणि कृत्वा कामाद् द्विजोत्तमः ।**  
> **स्वजातीयगृहाद् एव कृच्छ्राब्देन विशुध्यति ॥ ११.१६१ ॥**

**धान्यं** व्रीह्यादि । **अन्नं** तद् एव संस्कृतं भोजनीयम् । **धनं** सुवर्णम् अन्यद् [वा] वस्त्रादि । **धन**शब्देनैव च सर्वगृहीतत्वाद् धान्यादिनिदेशो गोबलीवर्दवद् एव । एतद् उक्तं भवति, "यत् किंचिद् अपहत्या" इति । **कामाद्** इति चाविवक्षितम् एव । न ह्य् अन्यत्र विनियोगो ऽस्ति, यथा सुरापानप्रायश्चित्ते । **द्विजोत्तम**शब्दस् च ब्राह्मणनिर्देशार्थः, अपिशब्दश् चात्र सामर्थ्याल् लुप्तनिर्देशो द्रष्टव्यः, ब्राह्मणो ऽपि ब्राह्मणगृहाद् अपहृत्येत्य् अर्थः । एवं च सति दण्डेनापूपो व्याख्यात इति । क्षत्रियादीनाम् अप्य् एतत् प्रायश्चित्तं भवति । इतरथा हि स्वजातीयगृहाद् इति क्षत्रियादीनां क्षत्रियादिगृहेभ्य एवैतत् प्रायश्चित्तं स्यात्, ब्राह्मणगृहात् तु सामान्यविहितं प्रायश्चित्तं चान्द्रायणादि स्यात् । न चैतद् इष्टम्, महत्त्वात् कृच्छ्राब्दप्रायस्चित्तस्य । तस्माद् इदं प्रायश्चित्तं सर्वेषाम् एव ब्राह्मणादीनां ब्राह्मणस्वहरणे स्यत्, ब्रह्महत्या प्रायस्चित्तवत् । एवम् इतरत्रापि विज्ञेयम् ॥ ११.१६१ ॥

> **मनुष्याणां तु हरणे स्त्रीणां क्षेत्रगृहस्य च ।**  
> **कूपवापिजलानां च शुद्धिश् चान्द्रायणं स्मृतम् ॥ ११.१६२ ॥**

जलाहरणम् आत्मोपभोगार्थं प्रतिषिद्धम् । कूपवाप्यादेस् त्व् आहरणं परोपभोगार्थम् अपि । अतस् तयोः स्वकाभिसंबन्धमत्रत्वाद् एवापहरणदोष इत्य् एतस्माद् वैलक्षण्यात् पृथग्ग्रहणम् । अन्यो वा समाधिर् वक्तव्यः ॥ ११.१६२ ॥

> **द्रव्याणाम् अल्पसाराणां स्तेयं कृत्वान्यवेश्मतः ।**  
> **चरेत् सान्तपनं कृच्छ्रं तन् निर्यात्य् आत्मशुद्धये ॥ ११.१६३ ॥**

अल्पसाराणाम् अल्पमूल्यानाम् अल्पोपभोगानां वा । भक्ष्यभोज्यादिष्व् अन्यस्य द्रव्यजातस्य गृहीतत्वात् त्रपुसीसादीनाम् इदं ग्रहणं विज्ञेयम् ॥ ११.१६३ ॥

> **भक्ष्यभोज्यापहरणे यानशय्यासनस्य च ।**  
> **पुष्पमूलफलानां च पञ्चगव्यं विशोधनम् ॥ ११.१६४ ॥**

अत्र च संख्या भक्ष्यभोज्यादीनाम् आवृत्त्यपेक्षया सप्रत्ययाप्रत्ययतो वा ॥ ११.१६४ ॥

> **तृणकाष्ठद्रुमाणां च शुष्कान्नस्य गुडस्य च ।**  
> **चेलचर्मामिषाणां च त्रिरात्रं स्याद् अभोजनम् ॥ ११.१६५ ॥**

तृणादीनां सारापेक्षया प्रायश्चित्तम् । सत्य् अपि च पेयत्वे पय आदीन्य् अपि भक्ष्यभोज्यान्तर्भूतानि द्रष्टव्यानि । **शुष्कान्नं** पर्पटकादि । **गुड**ग्रहणं सर्वगुडविकारार्थम् । **चेल**ग्रहणं शाणक्षौमदुकूलाद्यर्थम् । कार्पासादीनां त्व् अन्यत् प्रायश्चित्तं वक्ष्यति ॥ ११.१६५ ॥

> **मणिमुक्ताप्रवालानां ताम्रस्य रजतस्य च ।**  
> **अयःकांस्योपलानां च द्वादशाहं कणान्नता ॥ ११.१६६ ॥**

अत्रापि सारासारापेक्षया सकृद् धरणे आवृत्तौ च ॥ ११.१६६ ॥

> **कार्पासकीटजीर्णानां द्विसफैकशफस्य च ।**  
> **पक्षिगन्धौषधीनां च रज्ज्वाश् चैव त्र्यहं पयः ॥ ११.१६७ ॥**

पूर्ववद् अत्राप्य् अपेक्षा योजनीया । हस्त्यादीनां च सामान्यविहितम् अन्यद् द्रष्टव्यम् इति ॥ ११.१६७ ॥

> **एतैर् व्रतैर् अपोहेत पापं स्तेयकृतं द्विजः ।**  
> **अगम्यागमनीयं तु व्रतैर् एभिर् अपानुदेत् ॥ ११.१६८ ॥**  
> **गुरुतल्पव्रतं कुर्याद् रेतः सिक्त्वा स्वयोनिषु ।**  
> **सख्युः पुत्रस्य च स्त्रीषु कुमारीष्व् अन्त्यजासु च ॥ ११.१६९ ॥**

अकुमारीष्व् अपि चण्डालादिस्त्रीषु चान्यद् अपि प्रायश्चित्तम् वक्ष्यति । "चण्डालान्त्यस्त्रियो गत्वा" इत्य् एवमादि ॥ ११.१६८–१६९ ॥

> **पैतृष्वसेयीं भगिनीं स्वस्रीयां मातुर् एव च ।**  
> **मातुश् च भ्रातुस् तनयां गत्वा चान्द्रायणं चरेत् ॥ ११.१७० ॥**  
> **एतास् तिस्रस् तु भार्यार्थे नोपयच्छेत् तु बुद्धिमान् ।**  
> **ज्ञातित्वेनानुपेयास् ताः पतति ह्य् उपयन्न् अधः ॥ ११.१७१ ॥**

मातृषवसृमातुलदुहित्रोस् त्व् "असपिण्डास् च याः मातुः" इत्य् अनेन सिद्धे प्रतिषेधे पैतृषवस्रेय्याः प्रतिषेधार्थं पुनर् इह ग्रहणम् । अनुवादार्थो वायं श्लोको वर्णनीयः, "असपिण्डा च या मातुः" इत्य् अनेनैव सिद्धात्वाद् इति ॥ ११.१७०–१७१ ॥

> **अमानुषीषु पुरुष उदक्यायां अयोनिषु ।**  
> **रेतः सिक्त्वा जले चैव कृच्छ्रं सान्तपनं चरेत् ॥ ११.१७२ ॥**

"अमानुषीष्व् अनङ्गे च पैशाच्यां चैव योषिति" इत्य् अपरः पाठो ऽस्य श्लोकार्धस्य । "खे च" इत्य् अपरे पठन्ति । **अमानुषीषु** बडबाद्यासु । **पुरुषे** चानङ्गे । **उदक्या** प्रसिद्धा । अयोनौ च जले च रेतः सिक्त्वा । व्यवहितेषु वक्ष्यत्य् अनन्तरश्लोके नौप्रभृतिषु । **कृच्छ्रं सान्तपनं चरेत्** । तच् च वक्ष्यति । बडबादिवद् गवि प्रायश्चित्तम् नयम् एतत् । अतस् तस्यानुक्तत्वात् स्मृत्यन्तराद् वर्णनीयम्- " । । । स्नुषायां गविच् च [गुरु]तल्पसमः" इति ॥ ११.१७२ ॥

> **मैथुनं तु समासेव्य पुंसि योषिति वा द्विजः ।**  
> **गोयाने ऽप्सु दिवा चैव सवासाः स्नानम् आचरेत् ॥ ११.१७३ ॥**

पुंस्य् उपरिभोग्ये पूर्वश्लोक उक्तं प्रायश्चित्तं गुरु । इदं त्व् अन्यद् अन्यत्र प्रदेशे लघु प्रायस्चित्तम् । **योषिति वा द्विज** इति द्विजग्रहणं विसेषार्थम् । तत्स्त्रीपुंसयोर् मैथुनं विसेषयति । **गोयाने ऽप्सु** च याने **दिवा** **चैवा**याने ऽपि **सवासाः स्नानम् आचरेत्** । सवस्त्रस्नानोपदेशाच् च नित्याद् अधिकं विशिष्टम् इदं नैमित्तिकं स्नानम् उच्यते ॥ ११.१७३ ॥

> **चण्डालान्त्यस्त्रियो गत्वा भुक्त्वा च प्रतिगृह्य च ।**  
> **पतत्य् अज्ञानतो विप्रो ज्ञानात् साम्यं तु गच्छति ॥ ११.१७४ ॥**

चण्डालो ऽन्त्यो येषाम्, आयोगवादीनां शूद्रप्रभवानां त इमे चण्डालान्त्याह् । तेषां स्त्रीप्रतिषेधः । प्रायश्चित्तं तु वक्ष्यामः । पतनसाम्ययोः को विशेषः । प्रायश्चित्तेन प्रत्याहारः पतने, प्रायश्चित्ताभावस् तु साम्ये विज्ञेयः ॥ ११.१७४ ॥

> **विप्रदुष्टां स्त्रियं भर्ता निरुन्ध्याद् एकवेश्मनि ।**  
> **यत् पुंसः परदारेषु तच् चैनां चारयेद् व्रतम् ॥ ११.१७५ ॥**  
> **सा चेत् पुनः प्रदुष्येत् तु सदृशेनोपमन्त्रिता ।**  
> **कृच्छ्रं चान्द्रायणं चैव तद् अस्याः पावनं स्मृतम् ॥ ११.१७६ ॥**

ऋज्वर्थः श्लोकः । एतावांस् तु विशेषः । यत् पुंसः स्त्रीसंपर्के तद् एव तस्या अपि स्त्रियाः पुरुषसंपर्के । तद् यथा यच् छूद्रस्य ब्राह्मणीगमने, तद् एव ब्राह्मण्या अपि शूद्रसंपर्के । एवं सर्वसंपर्के व्याख्येयम् ॥ ११.१७५–१७६ ॥

> **यत् करोत्य् एकरात्रेण वृषलीसेवनाद् द्विजः ।**  
> **तद् भैक्षभुग् जपन् नित्यं त्रिभिर् वर्षैर् व्यपोहति ॥ ११.१७७ ॥**

चण्डालान्त्यस्त्रीगमने प्रायश्चित्तस्याविधानात्, शूद्रायाः वृषल्याः पक्षे गम्यत्वाद् अनधिकृतत्वाच् च, चण्डालान्त्यस्त्रीगमन इदं प्रायश्चित्तं द्रष्टव्यम्, अधिकृतत्वात् तस्या इति । अपरे त्व् अक्रोधां शूद्रां वृषलीम् आहुः । पाठान्तरं च कुर्वन्ति "त्रिभिर् मासैः" इति । तत् पुनर् न न्याय्यम् अनधिकृतत्वात् तस्या इत्य् अपरे ॥ ११.१७७ ॥

> **एषा पापकृताम् उक्ता चतुर्णाम् अपि निष्कृतिः ।**  
> **पतितैः संप्रयुक्तानाम् इमाः शृणुत निष्कृतीः ॥ ११.१७८ ॥**  
> **संवत्सरेण पतति पतितेन सहाचरन् ।**  
> **याजनाध्यापनाद् यौनान् न तु यानाशनासनात् ॥ ११.१७९ ॥**

यानाशनासनैर् न **संवत्सरेण**, किं तर्हि सद्य एव । ऊर्ध्वं तस्मात् कालाद् अर्वाग् वा संवत्सराद् यानाशनासनमाग्रेणेति सामर्थ्याद् इदं वचनीयम् । अथ वास्यान्यो ऽर्थः स्मृत्यन्तराद् उच्यते । व्यवहितकल्पनया **संवत्सरेण पतति यानाशनासनात्** । **न तु याजनाध्यापनाद् यौनात्**, किं तर्हि एभिर् याजनादिभिः सद्यः पतति । स्मृत्यन्तरदर्शनात् । संपर्कसादृश्येन च पतनं कल्पयितव्यम् । तदीयं च तस्य प्रायश्चित्तम् । तथा च दर्शयति ॥ ११.१७८–१७९ ॥

> **यो येन पतितेनैषां संसर्गं याति मानवः ।**  
> **स तस्यैव व्रतं कुर्यात् तत्संसर्गविशुद्धये ॥ ११.१८० ॥**

इदम् अपि च प्रायश्चित्तं महापातकिभिर् एव संबन्धे स्यात्, गोघातादिसंबन्धे तु सामान्यविहितं कल्प्यम् ॥ ११.१८० ॥

> **पतितस्योदकं कार्यं सपिण्डैर् बान्धवैर् बहिः ।**  
> **निन्दिते ऽहनि सायाह्णे ज्ञात्यृत्विग्गुरुसंनिधौ ॥ ११.१८१ ॥**

जीवत एवेत्य् अर्थः । तस्यायं विधिर् उच्यते ॥ ११.१८१ ॥

> **दासी घटम् अपां पूर्णं पर्यस्येत् प्रेतवत् सदा।**  
> **अहोरात्रं उपासीरन्न् अशौचं बान्धवैः सह ॥ ११.१८२ ॥**  
> **निवर्तेरंश् च तस्मात् तु संभाषणसहासने ।**  
> **दायाद्यस्य प्रदानं च यात्रा चैव हि लौकिकी ॥ ११.१८३ ॥**  
> **ज्येष्ठता च निवर्तेत ज्येष्ठावाप्यं च यद् धनम् ।**  
> **ज्येष्ठांशं प्राप्नुयाच् चास्य यवीयान् गुणतो ऽधिकः ॥ ११.१८४ ॥**  
> **प्रायश्चित्ते तु चरिते पूर्णकुम्भम् अपां नवम् ।**  
> **तेनैव सार्धं प्रास्येयुः स्नात्वा पुण्ये जलाशये ॥ ११.१८५ ॥**  
> **स त्व् अप्सु तं घटं प्रास्य प्रविश्य भवनं स्वकम् ।**  
> **सर्वाणि ज्ञातिकार्याणि यथा पूर्वं समाचरेत् ॥ ११.१८६ ॥**

इमे अपि पात्रविपर्यासोद्धरणे षट्स्लोकोक्ते महापातकसंबन्ध एव स्यात् । तच् चोक्तम् "पतितस्योदकं कार्यम्" इत्य् एवमादि । स्मृत्यन्तरे तु "त्यजेत् पितरम्" इत्य् एवमादि केषांचिद् एव ॥ ११.१८२–१८६ ॥

> **एतम् एव विधिं कुर्याद् योषित्सु पतितास्व् अपि ।**  
> **वस्त्रान्नपानं देयं तु वसेयुश् च गृहान्तिके ॥ ११.१८७ ॥**

निगदव्याख्यातः श्लोकः ॥ ११.१८७ ॥

> **एनस्विभिर् अनिर्णिक्तैर् नार्थं किंचित् सहाचरेत् ।**  
> **कृतनिर्णेजनांश् चैव न जुगुप्सेत कर्हिचित् ॥ ११.१८८ ॥**

"सर्वाणि ज्ञातिकार्याणि" इति महापातकेभ्यो ऽनुज्ञानात् गोवधार्थं प्रकल्प्यते । "न संसर्गं व्रजेत् सद्भिः प्रायस्चित्ते ऽकृते सति" इत्य् उभयत्रापि शक्यः संपर्को ज्ञापयितुम् । बालघ्नाद्यर्थं तु पुनर् अपोद्यते ॥ ११.१८८ ॥

> **बालघ्नांश् च कृतघ्नांश् च विशुद्धान् अपि धर्मतः ।**  
> **शरणागतहन्तॄंश् च स्त्रीहन्तॄंश् च न संवसेत् ॥ ११.१८९ ॥**

संपर्कापवादार्थो ऽस्यारंभः । अथ वा प्रत्यवायातिशयज्ञापनार्थः ॥ ११.१८९ ॥

> **येषां द्विजानां सावित्री नानूच्येत यथाविधि ।**  
> **तांश् चारयित्वा त्रीन् कृच्छ्रान् यथाविध्य् उपनाययेत् ॥ ११.१९० ॥**

त्रयः कृच्छ्राः, आद्यत्वात् प्राजापत्याः । कृच्छ्रातिकृच्छ्रपराका इत्य् अपरे ॥ ११.१९० ॥

> **प्रायश्चित्तं चिकीर्षन्ति विकर्मस्थास् तु ये द्विजाः ।**  
> **ब्रह्मणा च परित्यक्तास् तेषाम् अप्य् एतद् आदिशेत् ॥ ११.१९१ ॥**

अनधीतवेदा **विकर्मस्थाश्** च ये ऽधीतवेदा अपि तेषां अपीदं प्रायश्चित्तम् । यद् अस्य प्रतिषिद्धं तत् तस्य् विकर्म । यथा शूद्रसेवनम् आर्याणाम् ॥ ११.१९१ ॥

> **यद् गर्हितेनार्जयन्ति कर्मणा ब्राह्मणा धनम् ।**  
> **तस्योत्सर्गेण शुध्यन्ति जप्येन तपसैव च ॥ ११.१९२ ॥**

पूर्वस्मिन् श्लोके द्विजातीनाम् अधिकृतत्वाद् **यद् गर्हितेनार्जयन्ति कर्मणा ब्राह्मणा धनम्** इतीदं ब्राह्मणग्रहणं सर्वद्विजप्रदर्शनार्थं विज्ञायते । जप्यतपसोर् गर्हितेषु सामान्यतो ऽभिधानाद् यो यत्र विशेषेण विहितः स तत्र प्रत्येतव्यः । तयोस् च प्राप्तयोर् अपि सतोर् धनोत्सर्गार्थं ग्रहणम् ॥ ११.१९२ ॥

> **जपित्वा त्रीणि सावित्र्याः सहस्राणि समाहितः ।**  
> **मासं गोष्ठे पयः पीत्वा मुच्यते ऽसत्प्रतिग्रहात् ॥ ११.१९३ ॥**

**असत्प्रतिग्रहस्य** विशेषविधिः ॥ ११.१९३ ॥

> **उपवासकृशं तं तु गोव्रतात् पुनर् आगतम् ।**  
> **प्रणतं प्रति पृच्छेयुः साम्यं सौम्येच्छसीति किम् ॥ ११.१९४ ॥**  
> **सत्यम् उक्त्वा तु विप्रेषु विकिरेद् यवसं गवाम् ।**  
> **गोभिः प्रवर्तिते तीर्थे कुर्युस् तस्य परिग्रहम् ॥ ११.१९५ ॥**

ऋज्वर्थं श्लोकद्वयम् ॥ ११.१९४–१९५ ॥

> **व्रात्यानां याजनं कृत्वा परेषाम् अन्त्यकर्म च ।**  
> **अभिचारम् अहीनं च त्रिभिः कृच्छ्रैर् विशुध्यति ॥ ११.१९६ ॥**

परेषाम् असंबन्धानाम् इत्य् अर्थः । तथा चोक्तम्-

> गुरोः प्रेतस्य शिष्यस् तु पितृमेधं समाचरन् ।  
> प्रेताहारैः समं तत्र दशरात्रेण शुध्यति ॥ इति ।

याजनाधिकाराच् चाभिचाराहीनयोर् अपि याजनार्थं वचनम् । न त्व् आत्मार्थे प्रतिषेधः । एवं च श्रुतिर् "अहीनयाजनम् अकार्यम्" इति । अनभिचरणीयाभिचारे चैतत् प्रायश्चित्तम् । तथा चोक्तो ऽभिचरणीयाभिचारः, "वाक्शस्त्रं वै ब्राह्मणस्य तेन हन्याद् अरीन् द्विजः" इति ॥ ११.१९६ ॥

> **शरणागतं परित्यज्य वेदं विप्लाव्य च द्विजः ।**  
> **संवत्सरं यवाहारस् तत्पापम् अपसेधति ॥ ११.१९७ ॥**

एवं च सति विद्वद्भिः प्रायश्चित्ती शरणागतो न परित्यजनीयः, किं तर्हि देयम् एव तस्य यथाशास्त्रं प्रायश्चित्तम् । अथ वा लोकप्रसिद्ध एव शरणागतः तत्परित्यागे, उभयोर् वा । वेदविप्लावनम् अनध्याप्याध्यापनम् अनुयोगदानं वा धनार्थम् । तथा च स्मृत्यन्तरम् "दत्त्वानुयोगान् धनहेतोः पतितान् मनुर् अब्रवीत्" इति ॥ ११.१९७ ॥

> **श्वसृगालखरैर् दष्टो ग्राम्यैः क्रव्याद्भिर् एव च ।**  
> **नराश्वोष्ट्रवराहैश् च प्राणायामेन शुध्यति ॥ ११.१९८ ॥**  
> **षष्ठान्नकालता मासं संहिताजप एव वा ।**  
> **होमाश् च शाकला नित्यम् अपाङ्क्त्यानां विशोधनम् ॥ ११.१९९ ॥**

**अपाङ्क्त्याः** स्तेनपतितादयः । तथा चोक्तम्- "ये स्तेनपतितक्लीबाः" इत्य् एव्मादि । तेषां यान्य् अविहितप्रायश्चित्तान्य् अपङ्क्त्यकरणानि । तत्रेदं प्रायश्चित्तम् पूगयाजनादौ । शाकलहोमानां न विकल्पः पूर्वेण नित्यवचनात् ॥ ११.१९८–१९९ ॥

> **उष्ट्रयानं समारुह्य खरयानं तु कामतः ।**

दण्डापूपिकया चोष्ट्रखरयोर् अव्यवधान एतद् एव स्यात्, ईषद् अधिकं वा ।

> **स्नात्वा च विप्रो दिग्वासाः प्राणायामेन शुध्यति ॥ ११.२०० ॥**  
> **विनाद्भिर् अप्सु वानार्थः शरीरं संनिषेव्य तु ।**  
> **सचेदो जलम् आप्लुत्य गाम् आलभ्य विशुध्यति ॥ ११.२०१ ॥**

जलग्रहणं च सविधिस्नानार्थम् ॥ ११.२००–२०१ ॥

> **वेदोदितानां नित्यानां कर्मणां समतिक्रमे ।**  
> **स्नातकव्रतलोपे च प्रायश्चित्तम् अभोजनम् ॥ ११.२०२ ॥**

**नित्यानां** प्रधानकर्मणाम् अग्निहोत्रादीनाम् अतिवर्तने **ऽभोजनम्** । श्रौतं च नानार्थत्वात् समुच्चीयते । गुणकर्मणां वा । **स्नातकव्रतलोपे** चानिर्दिष्टप्रायश्चित्तम् इदम् एव स्यात् ॥ ११.२०२ ॥

> **हुङ्कारं ब्राह्मणस्योक्त्वा त्वंकारं च गरीयसः ।**  
> **स्नात्वानश्नन्न् अहः शेषम् अभिवाद्य प्रसादयेत् ॥ ११.२०३ ॥**

विशिष्टस्नानचोदनेयं नित्यादधिका (?) निमित्तकीति विज्ञेया ॥ ११.२०३ ॥

> **ताडयित्वा तृणेनापि कण्ठे वाबध्य वाससा ।**  
> **विवादे वा विनिर्जित्य प्रणिपत्य प्रसादयेत् ॥ ११.२०४ ॥**

विवादश् च लौकिको वा कलहो विज्ञेयः, नेतरः, तस्य वादसंज्ञत्वात् ॥ ११.२०४ ॥

> **अवगूर्य त्व् अब्दशतं सहस्रम् अभिहत्य च ।**  
> **जिघांसया ब्राह्मणस्य नरकं प्रतिपद्यते ॥ ११.२०५ ॥**

न परिहासतः ॥ ११.२०५ ॥

> **शोणितं यावतः पांसून् संगृह्णाति महीतले ।**  
> **तावन्त्य् अब्दसहस्राणि तत्कर्ता नरके वसेत् ॥ ११.२०६ ॥**

प्रायश्चित्तम् इदानीं तस्य कर्मणो विवक्षन्न् इदम् आह,

> **अवगूर्य चरेत् कृच्छ्रं अतिकृच्छ्रं निपातने ।**  
> **कृच्छ्रातिकृच्छ्रौ कुर्वीत विप्रस्योत्पाद्य शोणितम् ॥ ११.२०७ ॥**

सर्वो ब्राह्मणादिवर्णः । "ब्राह्मणस्य रुजःकृत्यम्" इति चैतज् जातिभ्रंशकरमध उपदिष्टम् । यतः तदीयेन प्रायश्चित्तेन कृच्छ्रातिकृच्छ्रौ विकल्पितौ स्याताम् ॥ ११.२०७ ॥

> **अनुक्तनिष्कृतीनां तु पापानाम् अपनुत्तये ।**  
> **शक्तिं चावेक्ष्य पापं च प्रायश्चित्तं प्रकल्पयेत् ॥ ११.२०८ ॥**

चण्डालादीनां प्रतिलोमानां हिंसायाम् **अनुक्ता निष्कृतिः**, अथ वा कारणे कृतानुज्ञायां च **नोक्ता निष्कृतिः**, ब्राह्मणवधादिषु आयुधदानादिभिर् हन्तुः प्रीत्यर्थम् । एतेषु **शक्तिं चावेक्ष्य** साधनवयोऽवस्थाशरीरसामर्थ्यकृताम् च पापं च गुरुलघुताविशेषेण सप्रत्ययाप्र्त्ययविशेषेण च । सप्रत्यये ऽपि च क्रोधाद्यनुबन्धेन **प्रायश्चित्तं प्रकल्पयेद्** इत्य् अर्थः । परिषद् दशावरा त्र्यवरा वा । अथ वा "एको ऽपि वेदविद् धर्मम्" इत्य् वक्ष्यति ॥ ११.२०८ ॥

> **यैर् यैर् पुपायैर् एनांसि मानवो व्यपकर्षति ।**  
> **तान् वो ह्य् उपायान् वक्ष्यामि देवर्षिपितृसेवितान् ॥ ११.२०९ ॥**

**मानव**ग्रहणं सर्ववर्णार्थम् । **देवादि**ग्रहणं चाधर्मक्षयोपायस्तुत्यर्थम् ॥ ११.२०९ ॥

> **त्र्यहं प्रातस् त्र्यहं सायं त्र्यहम् अद्याद् अयाचितम् ।**  
> **त्र्यहं परं च नाश्नीयात् प्राजापत्यं चरन् द्विजः ॥ ११.२१० ॥**  
> **गोमूत्रं गोमयं क्षीरं दधि सर्पिः कुशोदकम् ।**  
> **एकरात्रोपवासश् च कृच्छ्रं सान्तपनं स्मृतम् ॥ ११.२११ ॥**

कृच्छ्रसाध्यत्वात् कृच्छ्रप्रतिमो[चन]वचनात् वा कृच्छ्रम् ॥ ११.२१०–२११ ॥

> **एकैकं ग्रासम् अश्नीयात् त्र्यहाणि त्रीणि पूर्ववत् ।**  
> **त्र्यहं चोपवसेद् अन्त्यम् अतिकृच्छ्रं चरन् द्विजः ॥ ११.२१२ ॥**  
> **तप्तकृच्छ्रं चरन् विप्रो जलक्षीरघृतानिलान् ।**  
> **प्रति त्र्यहं पिबेद् उष्णान् सकृत्स्नायी समाहितः ॥ ११.२१३ ॥**  
> **यतात्मनो ऽप्रमत्तस्य द्वादशाहम् अभोजनम् ।**  
> **पराको नाम कृच्छ्रो ऽयं सर्वपापापनोदनः ॥ ११.२१४ ॥**

स चायं कृच्छ्रातिकृच्छ्रो गौतमीयो ऽभिहितः ॥ ११.२१२–२१४ ॥

> **एकैकं ह्रासयेत् पिण्डं कृष्णे शुक्ले च वर्धयेत् ।**  
> **उपस्पृशंस् त्रिषवणम् एतच् चान्द्रायणं स्मृतम् ॥ ११.२१५ ॥**  
> **एतम् एव विधिं कृत्स्नम् आचरेद् यवमध्यमे ।**  
> **शुक्लपक्षादिनियतश् चरंश् चान्द्रायणं व्रतम् ॥ ११.२१६ ॥**  
> **अष्टाव् अष्टौ समश्नीयात् पिण्डान् मध्यंदिने स्थिते ।**  
> **[नियतात्मा हविष्याशी यतिचान्द्रायणं चरन् ॥ ११.२१७ ॥**  
> **चतुरः प्रातर् अश्नीयात् पिण्डान् विप्रः समाहितः] ।**  
> **चतुरो ऽस्तमिते सूर्ये शिशुचान्द्रायणं स्मृतम् ॥ ११.२१८ ॥**  
> **यथा कथंचित् पिण्डानां तिस्रो ऽशीतीः समाहितः ।**  
> **मासेनाश्नन् हविष्यस्य चन्द्रस्यैति सलोकताम् ॥ ११.२१९ ॥**  
> **एतद् रुद्रास् तथादित्या वसवश् चाचरन् व्रतम् ।**  
> **सर्वाकुशलमोक्षाय मरुतश् च महर्षिभिः ॥ ११.२२० ॥**  
> **महाव्याहृतिभिर् होमः कर्तव्यः स्वयम् अन्वहम् ।**  
> **अहिंसा सत्यम् अक्रोधम् आर्जवं च समाचरेत् ॥ ११.२२१ ॥**  
> **त्रिर् अह्नि त्रिर् निशायां च सवासा जलम् आविशेत् ।**  
> **स्त्रीशूद्रपतितांश् चैव नाभिभाषेत कर्हिचित् ॥ ११.२२२ ॥**  
> **स्थानासनाभ्यां विहरेद् अशक्तो ऽधः सयीत वा ।**  
> **ब्रह्मचारी व्रती च स्याद् गुरुदेवद्विजार्चकः ॥ ११.२२३ ॥**  
> **सावित्रीं च जपेन् नित्यं पवित्राणि च शक्तितः ।**  
> **सर्वेष्व् एव व्रतेष्व् एवं प्रायश्चित्तार्थम् आदृतः ॥ ११.२२४ ॥**  
> **एतैर् द्विजातयः शोध्या व्रतैर् आविष्कृतैनसः ।**  
> **अनाविष्कृतपापांस् तु मन्त्रैर् होमैर् विशोधनैः॥ ११.२२५ ॥**

सप्तदशश्लोकाः कृच्छ्रादिशुद्ध्यर्थाः ऋज्वर्थत्वान् न व्याख्याताः । **यथा कथंचिद्** इति प्रकृतानुवादः, न विध्यन्तरोपदेशः । **अनाविष्कृतपापान्** मन्त्रान् होमांश् च वक्ष्यति ॥ ११.२१५–२२५ ॥

> **ख्यापनेनानुतापेन तपसाध्ययनेन च ।**  
> **पापकृन् मुच्यते पापात् तथा दानेन चापदि ॥ ११.२२६ ॥**

ख्यापनानुतापनयोः प्रायश्चित्तयोर् अयं विध्यर्थः श्लोकः । तथा च सति तपःप्रभृतीनाम् अत्र दृष्टान्तार्थम् उपादानम्, न स्वार्थम् । तथा **दानेन** **चापदी**ति वृद्धस्त्रीबालव्याधितादयो दीर्घकालप्रायश्चित्तानुष्ठाने ऽसमर्थास् तपसा दानेन शुध्यन्ते यथा एवं ख्यापनानुतापाभ्याम् । तथा च सति ख्यापनं प्रकाशप्रायश्चित्तेन सह समुच्चीयते सामर्थ्यात्, न केवलम् । अनुतापस् तूभाभ्याम् । तत्र ख्यापनार्थवादः ॥ ११.२२६ ॥

> **यथा यथा नरो ऽधर्मं स्वयं कृत्वानुभाषते ।**  
> **तथा तथा त्वचेवाहिस् तेनाधर्मेण मुच्यते ॥ ११.२२७ ॥**

शरीरस्थः पुरुषः शरीरशब्देन स्थानाद् उपचर्यते । मञ्चवत् । येन पुण्यपापयोर् आत्माश्रयः । तथा च ॥ ११.२२७ ॥

> **कृत्वा पापं हि संतप्य तस्मात् पापात् प्रमुच्यते ।**  
> **नैतत् कुर्यात् पुनर् इति निवृत्त्या शुध्यते नरः ॥ ११.२२८ ॥**

तथा च सति निवृत्तिर् अपि पूर्ववत् प्रायस्चित्तम् इत्य् एतत् सिद्धम् ॥ ११.२२८ ॥

> **एवं संचिन्त्य मनसा प्रेत्य कर्मफलोदयम् ।**  
> **मनोवाङ्मूर्तिभिर् नित्यं शुभं कर्म समाचरेत् ॥ ११.२२९ ॥**

उभयम् अपि निवृत्तिं प्रायश्चित्तं च, येनैकत्रानुत्पत्तिर् एव पापस्य, अन्यत्रोत्पन्नस्य विनाशः । यतश् चैतद् एवम् अतः ॥ ११.२२९ ॥

> **अज्ञानाद् यदि वा ज्ञानात् कृत्वा कर्म विगर्हितम् ।**  
> **तस्माद् विमुक्तिम् अन्विच्छन् द्वितीयं न समाचरेत् ॥ ११.२३० ॥**

ज्ञानकृतस्याप्य् अकुशलस्य निवृत्त्या शुद्धिः, किं पुनर् अज्ञानकृतस्येत्य् अनेन दर्शयति ॥ ११.२३० ॥

> **यस्मिन् कर्मण्य् अस्य कृते मनसः स्याद् अलाघवम् ।**  
> **तस्मिंस् तावत् तपः कुर्याद् यावत् तुष्टिकरं भवेत् ॥ ११.२३१ ॥**

प्रायश्चित्ताभ्यासार्थो निमित्ततो ऽस्यारम्भः । तस्यायम् उभयत्र रहस्ये प्रकाशे च विज्ञेयः । तथा चोक्तं भावप्रसादस्य कु[श]लकर्महेतुत्वम् ॥ ११.२३१ ॥

> **तपोमूलम् इदं सर्वं दैवमानुषकं सुखम् ।**  
> **तपोमध्यं बुधैः प्रोक्तं तपोऽन्तं वेददर्शनात् ॥ ११.२३२ ॥**

देवस्य तावत् सुखस्याणिमादेः, मानुषस्य च शब्दाद्युपभोगस्य, गन्धर्वविध्याधरादिसुखस्य च **तप** एवेत्य् अवस्था कारणम् ॥ ११.२३२ ॥

> **ब्राह्मणस्य तपो ज्ञानं तपः क्षत्रस्य रक्षणम् ।**  
> **वैश्यस्य तु तपो वार्त्ता तपः शूद्रस्य सेवनम् ॥ ११.२३३ ॥**

प्रायश्चित्तप्रकरणे ऽस्योपदेशाद् विज्ञायते दृष्टार्थेष्व् अपि नियमः शुद्धिहेतुः, किं पुनर् विहितप्रायश्चित्तानुष्ठानानाम् । तथा चोक्तं ज्ञानस्य शुद्धिहेतुत्वम्, "ज्ञानं तपो ऽग्निर् आहारः," "बुद्धिर् ज्ञानेन शुध्यति" इति च । तस्य चार्थप्राप्तस्यात्र विशुद्ध्यर्थ उपदेशो विज्ञेयः ॥ ११.२३३ ॥

> **ऋषयः शंसितात्मानः फलमूलानिलाशनाः ।**  
> **तपसैव प्रपश्यन्ति त्र्यैलोक्यं (?) सचराचरम् ॥ ११.२३४ ॥**

प्रायश्चित्तानुष्ठानार्थतपसा पश्यन्ति । सेयम् एवं प्रायश्चित्ततपः स्तुतिः प्रकरणसामर्थ्याद् विज्ञेया । एवम् उत्तरश्लोकाः ॥ ११.२३४ ॥

> **औषधान्य् अगदो विद्या दैवा च विविधा स्थितिः ।**  
> **तपसैव प्रसिद्ध्यन्ति तपस् तेषां हि साधनम् ॥ ११.२३५ ॥**  
> **यद् दुस्तरं यद् दुरापं यद् दुर्गं यच् च दुष्करम् ।**  
> **सर्वं तु तपसा साध्यं तपो हि दुरतिक्रमम् ॥ ११.२३६ ॥**

ग्रहनक्षत्रवैषम्यनिमित्ता आपद् **दुस्तरा** । **दुरापं** चान्तर्धानावेशाकाशगमनाद्यैश्वर्यजीवितैव । **दुर्गं** च यद् दुरार्छं (?) स्वर्गादि । **यच् च दुष्करं** कृत्स्नसमुद्रपानमृतसंजीवनाद्य् अगस्त्यजमदग्निप्रभृतीनां तत् सर्वं तपसा शक्यम् इति । सेयम् उक्तस्य सामर्थ्येन प्रायश्चित्ततपःस्तुतिर् एव प्रकरणसामर्थ्याद् विज्ञेया । येन ॥ ११.२३५–२३६ ॥

> **महापातकिनश् चैव शेषाश् चाकार्यकारिणः ।**  
> **तपसैव सुतप्तेन मुच्यन्ते किल्बिषात् ततः ॥ ११.२३७ ॥**

विनष्टकिल्बिषाणां च प्रतिबन्धाभावाद् विहितकर्मानुष्ठानतपसा सर्वार्थेन यथोक्ता सिद्धिः । किं चान्यत् ॥ ११.२३७ ॥

> **कीटाश् चैव पतङ्गाश् च पसवश् च वयांसि च ।**  
> **स्थावराणि च भूतानि दिवं यान्ति तपोबलात् ॥ ११.२३८ ॥**

कीटपतङ्गा अग्निप्रवेशतपसा, पशवो ऽपत्यपोषणसंवर्धनेन वाहक्षीरदानादिभिश् च, वयांसि चापत्यसंवर्धनेन साधूनां च स्वमांसोपकारेण, स्थावराणि च पुष्पमूलफलछायाद्य् उपकारेण, **दिवं यान्ति तपोबलात्** । तपःस्तुत्यर्थवादो ऽयम् । अथ वा कीट्[अत्व्]आदिप्राप्तिहेतुकर्मसंबन्धात् प्रायश्चित्तेन यस्मान् मुच्यन्ते । अत एवम् इदम् उच्यते । सेयम् अपरेण प्रकारेण प्रायश्चित्तस्तुतिः । एवं च सति ॥ ११.२३८ ॥

> **यत् किंचिद् एनः कुर्वन्ति मनोवाङ्मूर्तिभिर् जनाः ।**  
> **तत् सर्वं निर्धहन्त्य् आशु तपसैव तपोधनाः ॥ ११.२३९ ॥**

यतश् च,

> **तपसैव विशुद्धस्य ब्राह्मणस्य दिवौकसः ।**  
> **इज्याश् च प्रतिगृह्णन्ति कामान् संवर्धयन्ति च ॥ ११.२४० ॥**

काम्यकर्मसाध्यत्वात् तद् अनुष्ठातॄणाम् । अतश् चैतन् न्याय्यं कर्तुम् । इदं चापरं पश्य तपसो महाभाग्यम् ॥ ११.२४० ॥

> **प्रजापतिर् इदं शास्त्रं तपसैवासृजत् प्रभुः ।**  
> **तथैव वेदान् ऋषयस् तपसा प्रतिपेदिरे ॥ ११.२४१ ॥**

प्रजापतिर् अपि भूत्वा तपःशरण इति कर्तव्येषु, किं पुनर् मनुष्या इत्य् एवम् अस्य स्तुतित्वं बोद्धव्यम् ॥ ११.२४१ ॥

> **इत्य् एवं तपसो देवा महाभाग्यं प्रचक्षते ।**  
> **सर्वस्यास्य प्रपश्यन्तस् तपसः पुण्यम् उत्तमम् ॥ ११.२४२ ॥**

"तपोमूलम् इदं सर्वम्" इत्य् एतस्मात् श्लोकात् प्रभृति यावद् अयं श्लोक इयत्य् अत्र या स्तुतिः सा प्रकाशप्रायश्चित्ततपसः । अथ वा "अनाविष्कृतपापस् तु" इत्य् अतः प्रभृति रहस्यप्रायश्चित्तप्रकरणसामर्थ्यात् तत्तपःस्तुतिः, अविरोधाद् उभयोर् वा । अथ वा तपःस्थितानाम् अप्रत्ययाकुशलकर्मनाशाय तपःस्तुतिर् इति ॥ ११.२४२ ॥

> **वेदाभ्यासो ऽन्वहं शक्त्या महायज्ञक्रिया क्षमा ।**  
> **नाशयन्त्य् आशु पापानि महापातकजान्य् अपि ॥ ११.२४३ ॥**

प्रायश्चित्तप्रकरणे नित्यकर्मप्रशंसना कस्माद् युज्यत इति । यतः एतेषाम् अपि पापक्षयहेतुत्वं विज्ञेयम् । न केवलम् उत्कर्षार्थम् एवेति । अपरे त्व् आहुः- अनिर्दिष्टप्रायश्चित्तानाम् एनसां प्रत्ययकृतानाम् अप्रत्ययकृतानां चेतन[भूतान्]आम् एतत् प्रायश्चित्तम् इति । अत्र दृष्टान्तम् आह ॥ ११.२४३ ॥

> **यथैधस् तेजसा वह्निः प्राप्तं निर्दहति क्षणात् ।**  
> **तथा ज्ञानाग्निना पापं कृत्स्नं दहति वेदवित् ॥ ११.२४४ ॥**

न केवलं वेदाभ्यासः, किं तर्हि तद्विज्ञानम् अपि । शुद्धये वेदार्थविदाम् । इतरथा हि- प्रायश्चित्तप्रकरणे स्तुतिर् अस्यानर्थिका स्यात् । अपरे तु प्रायश्चित्तानुष्ठानविज्ञानस्तुतिम् एतां मन्यन्ते । तद् अयुक्तम्, अर्थगृहीतत्वात् प्रयोगविज्ञानस्य । यतो ऽन्यद् देवतादिसतत्त्वविज्ञानम् इदं विज्ञेयम् । तथा चोक्तम्, **कृत्स्नं दहति वेदविद्** इति । तद् इदानीं रहस्यप्रायश्चित्तम् उपदिश्यते ॥ ११.२४४ ॥

> **सव्याहृतिकाः सप्रणवाः प्राणायामास् तु षोषश ।**  
> **अपि भ्रूणहणं मासात् पुनन्त्य् अहर् अहः कृताः ॥ ११.२४५ ॥**

ब्रह्महत्यायाम् अभिधाय, रहस्यं सुरापस्येदानीम् आह ॥ ११.२४५ ॥

> **कौत्सं जप्त्वाप इत्य् एतद् वासिष्ठं च प्रतीत्य् ऋचम् ।**  
> **माहेन्द्रं शुद्धवत्यश् च सुरापो ऽपि विशुध्यति ॥ ११.२४६ ॥**

**कौत्सं** सूक्तम् "अप नः शोशुचद् अघम्" इत्य् अष्टर्चलक्षीतम् । वाग्दैविकं **वासिष्ठम्** "प्रतिस्तोमेभिर् उषसं वसिष्ठाः" इत्य् एतत् । **माहेन्द्रम्** "महाम् इन्द्रो य ओजसा" इत्य् एतद् अष्टाचत्वारिंशद् अर्चम् । अन्ये तु "माहित्रम्" पठन्ति । मन्त्रं चेमम् आहुः- "माहित्रीणामवो ऽस्तु" इत्य् एवम् । **शुद्धवत्य** ऋचः प्रसिद्धाः ॥ ११.२४६ ॥

> **सकृज् जप्त्वास्यवामीयं शिवसंकल्पम् एव च ।**  
> **अपहृत्य सुवर्णं तु क्षणाद् भवति निर्मलः ॥ ११.२४७  ॥**

"अस्य वामस्य पलितस्य होतुः" इति द्विपञ्चाशद् ऋग्लक्षितं सूक्तम् **आस्यवामीयम्** । **शिवसंकल्पम्** अपि सूक्तम् "यज् जाग्रतो दूरम् उदैति दैवम्" इति षडृगुपलक्षितम् । सकृद् इति च प्रत्यहम् एतज्जपकर्ममासं ज्ञेयम् अधिकराद् । उक्तं हि- "अपि भ्रूणहनं मासात्" इति ॥ ११.२४७ ॥

> **हविष्पान्तीयम् अभ्यस्य न तम् अंह इतीति च ।**  
> **जपित्वा पौरुषं सूक्तं मुच्यते गुरुतल्पगः ॥ ११.२४८ ॥**

मासीति वर्तते सकृद् इति च । "हविष्पान्तम्" इत्य् एकोनविंशर्चम् । "न तम् अंहो न दुरितम्" इत्य् अष्टर्चम् । "इति वा इतिमे मनः" इति द्वादशर्चम् "सहस्रशीर्षा पुरुषः" इति पौरुषं सूक्तं षोडशर्चम् ॥ ११.२४८ ॥

> **एनसां स्थूलसूक्ष्माणां चिकीर्षन्न् अपनोदनम् ।**  
> **अवेत्य् ऋचं जपेद् अब्दं यत् किंचेदम् इतीति च ॥ ११.२४९ ॥**

अर्वाङ् महापातकेभ्यः **एनांसि स्थूलसूक्ष्माणीत्य्** उच्यन्ते, उपपातकादीनि । तेषाम् **अपनोदनं चिकीर्षन् अवेत्य् ऋचं जपेद् अब्दम्**, "अव द्वके अव त्रिका दिवश् चरन्ति" इति । अपरे तु सावित्रीम् अत्र पठन्ति । **यत् किं चेदम् इतीति च** इति यावत्- "यत् किं चेदं वरुणदैव्ये जने" इत्य् एवमादि ॥ ११.२४९ ॥

> **प्रतिगृह्याप्रतिग्राह्यं भुक्त्वा चान्नं विगर्हितम् ।**  
> **जपंस् तरत्समन्दीयं पूयते मानवस् त्र्यहात् ॥ ११.२५० ॥**

तरत्समन्दीयं प्रसिद्धम् ॥ ११.२५० ॥

> **सोमारौद्रं तु बह्वेना मासम् अभ्यस्य शुध्यति ।**  
> **स्रवन्त्याम् आचरन् स्नानम् अर्यम्णाम् इति वा तृचम् ॥ ११.२५१ ॥**

सोमारौद्रौ मन्त्रौ तत्र रौद्रो "मा त्वा रुद्र चुक्रुधामा नमोभिः" इति । सौम्यः "सोमः पवते जनिता मतीनाम्" इति च । "अर्यम्णाम्" इत्य् एषु मन्त्रः ऋग्वेदाद् गमयितव्यः ॥ ११.२५१ ॥

> **अब्दार्धम् इन्द्रम् इत्य् एतद् एनस्वी सप्तकं जपेत् ।**  
> **अप्रशस्तं तु कृत्वाप्सु मासम् आसीत भैक्षभुक् ॥ ११.२५२ ॥**

**अब्दार्धं** षण्मासात् "इन्द्रम् इद्गाथिन्दो बृहद्" इत्य् एतत् **सप्तकं जपेद्** अविसेषात् सर्वस्मिन्न् एनसि । **अप्रशस्तं तु कृत्वाप्सु** मैथुनं मासं न्भैक्षाहारस् तिष्ठेत् ॥ ११.२५२ ॥

> **मन्त्रैः शाकलहोमीयैर् अब्दं हुत्वा घृतं द्विजः ।**  
> **सुगुर्व् अप्य् अपहन्त्य् एनो जप्त्वा वा इम इत्य् ऋचम् ॥ ११.२५३ ॥**

"देवकृतस्यैनसः" इत्य् एवमादयो ऽष्टौ मन्त्राः **शाकलहोमीयाः** । एतैर् **घृतम् अब्दं हुत्वा सुगुव् अप्य् अपहन्त्य् एनः** सर्वमहापातकान्य् अपीत्य् अर्थः । **जप्त्वा वा** "इमा रुद्राय तवसे कपर्दिने क्षयद्वीराय" इत्य् एतन् मन्त्रं संवत्सरम् एव । एतां जपकर्म पूर्वेण शाकलमन्त्रहोमेन प्रायस्चित्तम् । अन्ये तु "जप्त्वा वा मन इत्य् ऋचम्" [इति पठन्ति]- सा तु शिष्टेभ्य आगमयितव्या । "मनो न्व् आहुवामहे" इत्य् एषा ॥ ११.२५३ ॥

> **महापातकसंयुक्तो ऽनुगच्छेद् गाः समाहितः ।**  
> **अब्ब्यस्याब्दं पावमानीर् भैक्षाहारो विशुध्यति ॥ ११.२५४ ॥**

**पावमान्यः** "उपास्मै गायता नर" इत्य् आरभ्य यावद् "यः पावमानीर् अध्येति" इत्य् एषा ऋक् । गवां च सेवनं गोघातप्रायश्चित्तम् उक्तम् । इहापि तच्छेषं द्रष्टव्यम् ॥ ११.२५४ ॥

> **अरण्ये वा त्रिर् अभ्यस्य प्रयतो वेदसंहिताम् ।**  
> **मुच्यते पातकैस् सर्वैः पराकैः शोधितस् त्रिभिः ॥ ११.२५५ ॥**

अविशेषवचनाद् यां कांचिद् वेदसंहिताम् इति ॥ ११.२५५ ॥

> **त्र्यहं तूपवसेद् युक्तस् त्रिर् अह्नो ऽभ्युपयन्न् अपः ।**  
> **मुच्यते पातकैः सर्वैस् त्रिर् जपित्वाघमर्षणम् ॥ ११.२५६ ॥**

अल्पत्वाच् चास्य प्रायश्चित्तस्याश्रद्दधानानां प्रवृत्त्यर्थम् इदम् आह ।

> **यथाश्वमेधः क्रतुराट् सर्वपापापनोदनः ।**  
> **तथाघमर्षणं सूक्तं सर्वपापापनोदनम् ॥ ११.२५७ ॥**  
> **हत्वा लोकान् अपीमांस् त्रीन् अश्नन्न् अपि यतस् ततः ।**  
> **ऋग्वेदं धारयन् विप्रो नैनः प्राप्नोति किंचन ॥ ११.२५८ ॥**

**ऋग्वेद**ग्रहणम् इतरवेदप्रदर्शनार्थम् अपि स्यात् । तथा च दर्शयति ॥ ११.२५७–२५८ ॥

> **ऋक्संहितां त्रिर् अभ्यस्य यजुषां वा समाहितः ।**  
> **साम्नां वा सरहस्यानां सर्वपापैः प्रमुच्यते ॥ ११.२५९ ॥**

अस्येयं स्तुतिः प्रवृत्त्यर्था ॥ ११.२५९ ॥

> **यथा महाह्रदं प्राप्य क्षिप्तं लोष्टं विनश्यति ।**  
> **तथा दुश्चरितं सर्वं वेदे त्रिवृति मज्जति ॥ ११.२६० ॥**

तच् च वेदस्य त्रिवृत्यर्थम् इदं दर्शयति ॥ ११.२६० ॥

> **ऋचो यजूंषि चान्यानि सामानि विविधानि च ।**  
> **एष ज्ञेयस् त्रिवृद् वेदो यो वेदैनं स वेदवित् ॥ ११.२६१ ॥**

**ऋचः** प्रसिद्धाः । **यजूंष्**याद्यानि संहितागतानि न तु ब्राह्मणमधे ऽधीतानि पदक्रमान्वितानि । "ययोर् ओजसा स्कभिता रजांसि" इत्य् एवमादीनि **सामानि** पुनर् **विविधानि** ग्रामारण्यार्चिकस्तौभिकानि ॥ ११.२६१ ॥

> **आद्यं यत् त्र्यक्षरं ब्रह्म त्रयी यस्मिन् प्रतिष्ठिता ।**  
> **स गुह्यो ऽन्यस् त्रिवृद्वेदो यस् तं वेद स वेदवित् ॥ ११.२६२ ॥**

यत् त्र्यक्षरं ब्रह्म वर्णत्रयसमुदाय ॐकारः । यस् तं वेद स वेदवित् । तथा च ब्राह्मणम्, "[तद्] यथा शङ्कुना सर्वाणि पर्णानि" इत्य् एवमादि । तस्य चोपासना पुरस्ताद् उक्तेति । तथा च ब्राह्मनम्- "ओम् इत्य् एतद् अक्षरम् उद्गीथम् पासीत" इति ॥ ११.२६२ ॥

**इति भारुचेः कृतौ मनुशास्त्रविवरण एकादशो ऽध्यायः ॥**

## १२

**द्वादशो ‘ध्यायः**

> **चातुर्वर्ण्यस्य कृत्स्नो ऽयम् उक्तो धर्मस् त्वयानघ ।**  
> **कर्मणां फलनिर्वृत्तिं शंस नस् तत्त्वतः पराम् ॥ १२.१ ॥**

ननु **चातुर्वर्णस्य** वचनाद् इहाश्रमधर्मव्युदास इति । न व्युदासः, जातेर् अविनाशाद् अनपायाच् चाश्रमधर्मा अपि वर्णधर्मा एव । तथा च कृत्वोक्तम्- "भगवान् सर्ववर्णानां यथावद् अनुपूर्वशः" इत्य् एवमादि । अस्य प्रतिवचनम् "वर्णधर्मान् निबोधत" इति । **कृत्स्न**वचनं चात्र प्रायश्चित्ताभिधानापेक्षम् । येनास्मिन् सत्य् अस्य धर्मशास्त्रस्य समस्तपुरुषार्थसाधकत्वं भवति । वाक्यत्रये चादृष्ट्पुरुषार्थसमाप्तिः । यथा- इदं कर्तव्यम्, इदम् अकर्तव्यम्, मोहाद् अकुसलकर्मनिमित्ते च कदाचित् प्रतिषेधशास्त्रव्यतिक्रमे सतीदं प्रायश्चित्तम् अनुष्टेयम् इति । अत्र दृष्टार्था पुरुषार्थसमाप्तिः, आयुर्वेदवत् । अतो युक्तम् इदम् आह प्रायश्चित्ताभिधानापेक्षं **कृत्स्न**ग्रहणम्, न तु यत् पूर्वम् उक्तम् "एष वो ऽभिहितो धर्मो ब्राह्मणस्य चतुर्विधः" इत्य् एवमादि । "कर्मणां फलनिर्वृत्तिम्" इति चैतत् प्रायश्चित्ते ऽननुष्ठिते इयम् इति प्रकरणसामर्थ्यात् अकुशलधर्मापेक्षं प्रधानतो विज्ञेयम् । एवं च सतीदं महतो ऽनर्थलक्षणस्याधर्मविपाकस्य नरकादिस्थानेषु यातनाप्रदर्शनं प्रायश्चित्तानुष्ठानशेषतया कल्पिष्यते । लघूपायसाध्यत्वाद् धर्मक्षयस्य प्रायश्चित्तोपदेशः पुरुषार्थकारी संपद्यते । एवं च तदुपन्यासपर एवायं श्लोको वेदितव्यः ॥ १२.१ ॥

> **स तान् उवाच धर्मात्मा महर्षीन् मानवो भृगुः ।**  
> **अस्य सर्वस्य शृणुत कर्मयोगस्य निर्णयम् ॥ १२.२ ॥**

प्रतिज्ञाश्लोकः । **कर्म**शब्दश् च साधारणो ऽपि सन्न् अयम् अधर्मार्थप्रधानः प्रकरणाद् विज्ञेयः । तथा चोक्तं पुरस्ताद् इति ॥ १२.२ ॥

> **शुभाशुभफलं कर्म मनोवाग्देहसंभवम् ।**  
> **कर्मजा गतयो नॄणाम् उत्तमाधममध्यमाः ॥ १२.३ ॥**

**मनोवाग्देह**कारणं च संकल्पोक्तिक्रियारूपं कर्मद्विप्रकारं कुशलाकुशलतया भिन्नानां गतीनां निमित्तम् । एवं च सति **शुभ**ग्रहणाद् अत्र धर्मनिर्देशो ऽपि प्रायश्चित्तप्रकरणशेष एव प्रणाडिकया विज्ञेयः ॥ १२.३ ॥

> **तस्येह त्रिविधस्यापि त्र्यधिष्ठानस्य देहिनः ।**  
> **दशलक्षणयुक्तस्य मनो विद्यात् प्रवर्तकम् ॥ १२.४ ॥**

**त्रिविधस्यो**त्तममध्यमजघन्यस्य, **त्र्यधिष्ठानस्य** कायवाङ्मनोनिमित्तस्य, **मनः प्रवर्तकम्** । येन नासंकल्पितं मनसा पुरुषः शक्नोति वक्तुं कर्तुं वा ॥ १२.४ ॥

> **परद्रव्येष्व् अभिध्यानं मनसानिष्टचिन्तनम् ।**  
> **वितथाभिनिवेशश् च त्रिविधं कर्म मानसम् ॥ १२.५ ॥**

परद्रव्यापहारबुद्धिः । अन्यस् त्व् आह- ममाप्य् एतत् स्याद् इत्य् एतत् **परद्रव्याभिध्यानम् ।** तच् चैतत् परिपेलवन् । **मनसानिष्टं** नाम प्राणिनां जिघांसा । वितथाभिनिवेशो धर्माध्यस्तित्वादिषु । तथा च व्यासः-

> अनभिध्या परस्वेषु सर्वसत्त्वेषु सौहृदम् ।  
> कर्मणां फलम् अस्तीति त्रिविधं कर्म संस्मरेत् ॥ इति ॥ १२.५ ॥  
> **पारुष्यम् अनृतं चैव पैशुन्यं चापि सर्वसः ।**  
> **असंबन्धप्रलापश् च वाङ्मयं स्याच् चतुर्विधम् ॥ १२.६ ॥**

सत्यानृतविपरीतोद्देशादि तथाख्यः । एतद्विपरीतास् तु शुभाः प्रियं सत्यं हितं स्वाध्यायश् चेति ॥ १२.६ ॥

> **अदत्तानाम् उपादानं हिंसा चैवाविधानतः ।**  
> **परदारोपसेवा च शारीरं त्रिविधं स्मृतम् ॥ १२.७ ॥**

अयम् अधर्मः यो धर्माख्यतो (?) विपरीत्[ओ दत्ता]दानं परित्राणम् इन्द्रियसंयमश् चेति । इयं मनोगाग्देहसाधना दशविधा प्रवृत्तिः । कुशलाकुशलविभागेन तु विंशतिप्रकारः । तथा चोभयथा प्रदर्शितेति ॥ १२.७ ॥

> **मानसं मनसैवायम् उपभुङ्क्ते शुभाशुभम् ।**  
> **वाचा वाचा कृतं कर्म कायेनैव च कायिकम् ॥ १२.८ ॥**

परस्य मनस्तापजनको मानसम् एव कुःखं प्राप्नोति । एवं वागपचारे मौक्यगद्गदादिनिमित्तं दुःखम् । काये ऽपि चैषैव योजना । साधनानुरूप्येणैवम् अनिष्टफलप्रदर्शनं तन्निवृत्त्यर्थम् उत्तरार्थं वा ॥ १२.८ ॥

> **शरीरजैः कर्मदोषैर् याति स्थावरतां नरः ।**  
> **वाचिकैः पक्षिमृगतां मानसैर् अन्त्यजातिताम् ॥ १२.९ ॥**

शास्त्रन्यायविरोधे नेदं हेतुफलसंबन्धप्रदर्शनम्, किं तर्हि त्रिसाधनस्याधर्मस्यानन्तरश्लोकोक्तस्य गुरुलघुत्वप्रदर्शनम् । विसेषतो गुरोर् अधर्मस्य परिहारार्थण्ं ज्ञेयम् । प्रायस्चित्तशेषं वा प्रकरणात् । **मृग**ग्रहणं च सर्वतिर्यग्जातिप्रदर्शनार्थम् ॥ १२.९ ॥

> **वाग्दण्डो ऽथ मनोदण्डः कायदण्डश् च ते त्रयः ।**  
> **यस्यैते नियता बुद्धौ त्रिदण्डीति स उच्यते ॥ १२.१० ॥**

त्र्यधिष्ठाना एव दण्डास् त्रयः ॥ १२.१० ॥

> **त्रिदण्डम् एतं निक्षिप्य सर्वभूतेषु मानवः ।**  
> **कामक्रोधौ च संयम्य ततः सिद्धिं निगच्छति ॥ १२.११ ॥**

**त्रिदण्डम् एतं निक्षिप्य** स्वात्मन्य् उपसंहृत्य **सर्वभूतेष्व्** अवस्थितम् उपघातहेतुत्वेन **मानवः सिद्धिं निगच्छतीति** विवक्षितम् इति । इदं त्रिदण्डोपसंहरस्य करणं दर्सयति । कामक्रोधसंयमपूर्वकस् त्रिदण्ड्ōपसंहारः क्र्तो भवति । तदुपसंहाराच् च ततो ऽनन्तरं **सिद्धिं निगच्छतीत्य्** अयम् अस्य फलनिर्देसः । **मानव**ग्रहणाच् च पुरुषधर्मत्वं त्रिदण्डोपसंहारस्य दर्शयति । इदानीं कामक्रोधसंयमेन यस्य त्रिदण्डोपसंहारात् सिद्धिः, तं सर्वधर्माधिकारपुरुषं प्रदर्शयितुकाम इदम् आह ॥ १२.११ ॥

> **यो ऽस्यात्मनः कारयिता तं क्षेत्रज्ञं प्रचक्षते ।**  
> **यः करोति तु कर्माणि स भूतात्मोच्यते बुधैः ॥ १२.१२ ॥**

अस्य शरीरस्य क्रियायां प्रवर्तयिता **क्षेत्रज्ञः** । शरीरे चात्मशब्दो गौणः, आत्मार्थत्वात् । शिरह्पाण्यादिलक्षणस् तु भूतसंघातो ऽन्नरसमयः शरीराख्यः कर्ता **भूतात्मा** स उच्यते, भूतकार्यत्वात् ॥ १२.१२ ॥

> **जीवसंज्ञो ऽन्तरात्मान्यः सहजः सर्वदेहिनाम् ।**  
> **येन वेदयते सर्वं सुखं दुःखं च जन्मसु ॥ १२.१३ ॥**

**येनेति** तृतीयया कारणोपदेशात् मन इदं विज्ञेयम् अन्तःकरणत्वात् । जीवशब्देनेति । आत्मग्रहणं चामोक्षप्राप्तेर् आ प्रलयाच् च तदवियोगो यस्मात् । एवं च तस्य कारणनिर्देशो येन वेदयते क्षेत्रज्ञः सुखदुःखम् इति । बुद्धिर् इत्य् अपरे । श्रोत्रादिप्राणादिसमूहो लिङ्गाख्य इत्य् अन्ये । अन्तःकरणपक्षे च क्षेत्रज्ञस्योपलब्धौ कारणम् इदं निर्दिश्यत इत्य् अविप्रतिपत्तिः ॥ १२.१३ ॥

> **ताव् उभौ भूतसंपृक्तौ महान् क्षेत्रज्ञ एव च ।**  
> **उच्चावचेषु भूतेषु स्थितं तं व्याप्य तिष्ठतः ॥ १२.१४ ॥**

**महच्**छब्देन तद् एवान्तःकरणं गृह्यते लिङ्गादिशब्दपर्यायः । **क्षेत्रज्ञस्** तु कामाधिकारपुरुषः सुखदुःखोपभोक्ता । **उच्चावचेषु भूतेष्व्** औत्तराधर्येण व्यवस्थितेष्व् इत्य् अर्थः । बहुलपर्यायो वायम् **उच्चावच**सब्दः । बहुष्व् इत्य् अर्थः, स्थितं तं परमात्मानं चेतनाचेतनव्यतिरिक्तम् उपरिष्टाद् वक्ष्यमाणम् । व्याप्य तिष्ठतः संश्रय इत्य् अर्थः । तथा च व्यासः-

> [द्वाव् इमौ पुरुषौ लोके क्षरश् चाक्षर एव च ।  
> क्षरः सर्वाणि भूतानि कूटस्थो ऽक्षर उच्यते ॥  
> उत्तमः पुरुषस् त्व् अन्यः परमात्मेत्य् उदाहृतः ।  
> यो लोकत्रयम् आविश्य बिभर्त्य् अव्यय ईश्वरः ॥ इति ॥ १२.१४ ॥  
> **असङ्ख्या मूर्तयस् तस्य निष्पतन्ति शरीरतः ।**  
> **उच्चावचानि भूतानि सततं चेष्टयन्ति याः] ॥ १२.१५ ॥**

**उच्चावचानि भूतानि सततं** [याः **असङ्ख्या मूर्तीश् चेष्टयन्ति** ताः] तस्य परमात्मनो **निष्पतन्ति शरीरतः** प्रधानाद् इत्य् उक्तम् । **मूर्तयः** कार्यकारणानि क्षेत्रज्ञस्य भोगसाधनानि । औपनिषदास् तु परमात्मानम् एव शरीरशब्देनाहुः ॥ १२.१५ ॥

> **पञ्चभ्य एव मात्राभ्यः प्रेत्य दुष्कृतीनाम् नृणाम् ।**  
> **शरीरं यातनार्थीयम् अन्यद् उत्पद्यते ध्रुवम् ॥ १२.१६ ॥**

पञ्चभ्यो भूतमात्राभ्यः स्थूलं यातनाक्षमं नरकादिष्व् अन्यच् छरीरम् उपपद्यते । कुतो ऽन्यत् । सूक्ष्माल् लिङ्गात् ॥ १२.१६ ॥

> **तेनानुभूय ता यामीः सरीरेण तु यातनाः ।**  
> **तास्व् एव भूतमात्रासु प्रलीयन्ते विभागशः ॥ १२.१७ ॥**  
> **सो ऽनुभूयासुखोदर्कान् दोषान् विषयसङ्गजान् ।**  
> **व्यपेतकल्मषो ऽभ्येति ताव् एवोभौ महौजसौ ॥ १२.१८ ॥**

महत् परमात्मानौ ॥ १२.१७–१८ ॥

> **तौ धर्मं पस्यतस् तस्य पापं चातन्द्रितौ सह ।**  
> **याभ्यां प्राप्नोति संपृक्तः प्रेत्येह च शुभाशुभम् ॥ १२.१९ ॥**

तौ च तत्कृतां धर्मगतिं दृष्ट्वा ॥ १२.१९ ॥

> **यद्य् आचरति धर्मं स प्रायशो ऽधर्मम् अल्पशः ।**  
> **तैर् एव चावृतो भूतैः स्वर्गे सुखम् उपाश्नुते ॥ १२.२० ॥**  
> **यदि तु प्रायशो ऽधर्मं सेवते धर्मम् अल्पशः ।**  
> **तैर् भूतैः स परित्यक्तो यामीः प्राप्नोति यातनाः ॥ १२.२१ ॥**

अधर्मभूयस्त्वात् ।

> **यामीस् ता यातनाः प्राप्य स जीवो वीतकल्मषः ।**  
> **तान्य् एव पञ्चभूतानि पुनर् अभ्येति भागशः ॥ १२.२२ ॥**

पुनर् अस्य कर्मजस्य शरीरस्य प्रतिपत्त्यर्थं ता एव पञ्चभूतमात्रा अब्येति । येन न ताभिर् विना पुरुषस्योपभोगः संभवति ॥ १२.२२ ॥

> **एतां दृष्ट्वास्य जीवस्य गतिं स्वेनैव चेतसा ।**

शास्त्रसंस्कृतेनेत्य् अर्थः ।

> **धर्मतो ऽधर्मतश् चैव धर्मे दद्यात् सदा मनः ॥ १२.२३ ॥**

एतच् च प्रकरणं प्रायश्चित्त[शेषतय्]आ विज्ञेयम् । अथ वा कृत्स्नशास्त्रशेषतयैव विज्ञेयम् । यस्माद् अत्रेष्टानिष्टफलप्रदर्शनम् अधर्मपरिहाराय धर्मस्वीकरणाय चार्थात् संभवति ॥ १२.२३ ॥

> **सत्त्वं रजस् तमश् चैव त्रीन् विद्याद् आत्मनो गुणान् ।**  
> **यैर् व्याप्येमान् स्थितो भावान् महान् सर्वान् अशेषतः ॥ १२.२४ ॥**

सत्त्वादीनाम् आत्मगुणत्वं वक्ष्यति । सत्त्वं ज्ञानं तमो ऽज्ञानम् इत्य् एवमादि । ज्ञानादयस् च पुरुषधर्मा यतः सत्त्वादीनाम् आत्मगुणत्वम् उच्यते, अधिकृतधर्माधर्मापेक्षया । अपरे त्व् आहुः — सत्त्वादीनाम् अनात्मगुणानाम् अपि तद् अर्थत्वाद् आत्मगुणम् इदम् उच्यते, प्रधानं चेहात्मशब्देनोच्यते ॥ १२.२४ ॥

> **यो यदैषां गुणो देहे साकल्येनातिरिच्यते ।**  
> **स तदा तद्गुणप्रायं तं करोति शरीरिणम् ॥ १२.२५ ॥**

पूर्वकर्मास्रयवशात् कस्यचित् कदाचिद् अत्रातिरेको भवति ॥ १२.२५ ॥

> **सत्त्वं ज्ञानं तमो ऽज्ञानं रागद्वेषौ रजः स्मृतम् ।**  
> **एतद् व्याप्तिमद् एतेषां सर्वभूताश्रितं वपुः ॥ १२.२६ ॥**

सत्त्वादीनाम् इदं लक्षणं सर्वप्राणिषु ॥ १२.२६ ॥

> **तत्र यत् प्रीतिसंयुक्तं किंचिद् आत्मनि लक्षयेत् ।**  
> **प्रशान्तम् इव शुद्धाभं सत्त्वं तद् उपधारयेत् ॥ १२.२७ ॥**

कर्मप्रवृत्त्येयं समासतः सत्त्ववृत्तिर् आत्मसंवेद्योच्यते ॥ १२.२७ ॥

> **यत् तु दुःखसमायुक्तम् अप्रीतिकरम् आत्मनः ।**  
> **तद् रजो ऽप्रतिघं विद्यात् सततं हारि देहिनाम् ॥ १२.२८ ॥**

अत्रापि पूर्ववद् अर्थसमायोजना ॥ १२.२८ ॥

> **यत् तु स्यान् मोहसंयुक्तम् अव्यक्तं विषयात्मकम् ।**  
> **अप्रतर्क्यम् अविज्ञेयं तमस् तद् उपधारयेत् ॥ १२.२९ ॥**

तमोवृत्तिर् अपि पूर्ववद् विज्ञेया ॥ १२.२९ ॥

> **त्रयाणाम् अपि चैतेषां गुणानां यः फलोदयः ।**  
> **अग्र्यो मध्यो जघन्यश् च तं प्रवक्ष्याम्य् अशेषतः ॥ १२.३० ॥**

प्रतिज्ञाश्लोकः ॥ १२.३० ॥

> **वेदाभ्यासस् तपो ज्ञानं शौचम् इन्द्रियनिग्रहः ।**  
> **धर्मक्रियात्मचिन्ता च सात्त्विकं गुणलक्षणम् ॥ १२.३१ ॥**  
> **आरम्भरुचिताधैर्यम् असत्कार्यपरिग्रहः ।**  
> **विषयोपसेवा चाजस्रं राजसम् गुणलक्षणम् ॥ १२ ३२ ॥**  
> **लोभः स्वप्नो ऽधृतिः क्रौर्यं नास्तिक्यं भिन्नवृत्तिता ।**  
> **याचिष्णुता प्रमादश् च तामसं गुणलक्षणम् ॥ १२.३३ ॥**

सत्त्वादीनां त्रिभिः श्लोकैः फलोदयो ऽयम् उच्यते ॥ १२.३१–३३ ॥

> **त्रयाणाम् अपि चैतेषांगुणानां त्रिषु तिष्ठताम् ।**  
> **इदं सामासिकं ज्ञेयं क्रमशो गुणलक्षणम् ॥ १२.३४ ॥**  
> **यत् कर्म कृत्वा कुर्वंश् च करिष्यंश् चैव लज्जति ।**  
> **तज् ज्ञेयं विदुषा सर्वं तामसं गुणलक्षणम् ॥ १२.३५ ॥**  
> **येनास्मिन् कर्मणा लोके ख्यातिम् इच्छति पुष्कलाम् ।**  
> **न च शोचत्य् असंपत्तौ तद् विज्ञेयं तु राजसम् ॥ १२.३६ ॥**  
> **यत् सर्वेणेच्छति ज्ञातुं यन् न लज्जति चाचरन् ।**  
> **येन तुष्यति चात्मास्य तत् सत्त्वगुणलक्षणम् ॥ १२.३७ ॥**

चतुर्भिः श्लोकैर् अर्थनिर्मलत्वायायं गुणलक्षणः पूर्व[श्लोकार्थः पुनर्] उच्यते । तल्लक्षणम् एवेदं चापरम् अनेन प्रकारेणान्यथोच्यते ॥ १२.३४–३७ ॥

> **तमसो लक्षणं कामो रजसस् त्व् अर्थ उच्यते ।**  
> **सत्त्वस्य लक्षणं धर्मः श्रैष्ठ्यम् एषाम् यथाक्रमम् ॥ १२.३८ ॥**

गुणाना[म् एव] ।

> **येन यांस् तु गुणेनैषां संसारान् प्रतिपद्यते ।**  
> **तान् समासेन वक्ष्यामि सर्वस्यास्य यथाक्रमम् ॥ १२.३९ ॥**

उपक्षेपो वक्ष्यमाणस्यायम् । सो ऽयम् उच्यते ॥ १२.३९ ॥

> **देवत्वं सात्त्विका यान्ति मनुष्यत्वं तु राजसाः ।**  
> **तिर्यक्त्वं तामसा नित्यम् इत्य् एषा त्रिविधा गतिः ॥ १२.४० ॥**

समासनिर्देशो गतेर् गुणनिमित्तायाः ॥ १२.४० ॥

> **त्रिविधा त्रिविधैषा तु विज्ञेया गौणिकी गतिः ।**  
> **अधमा मध्यमाग्र्या च कर्मविद्याविशेषतः ॥ १२.४१ ॥**

त्रिविधा सती पुनः कर्मविद्याभियोगात् त्रिधा भिद्यते । एतास्व् अपि नवसु वृत्तिषु कर्मविद्ययोगाद् एव वृत्तय आनन्त्येन कल्प्यन्ते ॥ १२.४१ ॥

> **स्थावरः कृमिकीताश् च मत्स्याः सर्पाः सरीसृपाः ।**  
> **पशवश् च मृगाश् चैव जघन्या तामसी गतिः ॥ १२.४२ ॥**  
> **हस्तिनश् च तुरङ्गाश् च शूद्रा म्लेच्छाश् च गर्हिताः ।**  
> **संहा व्याघ्रा वराहाश् च मध्य्मा तामसी गतिः ॥ १२.४३ ॥**  
> **चारणाश् च सुपर्णाश् च पुरुषाश् चैव दांभिकाः ।**  
> **रक्षांसि च पिशाचाश् च तामसीषूत्तमा गतिः ॥ १२.४४ ॥**  
> **झल्ला मल्ला नटाश् चैव पुरुषाश् च कुवृत्तयः ।**  
> **द्यूतपानप्रसक्ताश् च प्रथमा राजसी गतिः ॥ १२.४५ ॥**  
> **राजानः क्षत्रियाश् चैव राज्ञां चैव पुरोहिताः ।**  
> **वादयुद्धप्रधानाश् च मध्यमा राजसी गतिः ॥ १२.४६ ॥**  
> **गन्धर्वा गुह्यका यक्षा विबुधानुचराश् च ये ।**  
> **तथैवाप्सरसः सर्वा राजसीषूत्तमा गतिः ॥ १२.४७ ॥**  
> **तापसा यतयो विप्रा ये च वैमानिका गणाः ।**  
> **नक्षत्राणि च दैत्याश् च प्रथमा सात्त्विकी गतिः ॥ १२.४८ ॥**  
> **यज्वान ऋषयो देवा वेदा ज्योतींषि वत्सराः ।**  
> **पितरश् चैव साध्याश् च द्वितीया सात्त्विकी गतिः ॥ १२.४९ ॥**  
> **ब्रह्मा विश्वसृजो धर्मो महान् अव्यक्तम् एव च ।**  
> **उत्तमां सात्त्विकीम् एतां गतिम् आहुर् मनीषिणः ॥ १२.५० ॥**

एकैकस्य गुणस्य त्रिविधा गतिर् नवभिः श्लोकैः कीर्तितः ॥ १२.४२–५० ॥

> **एष सर्वः समुद्दिष्टस् त्रिप्रकारस्य कर्मणः ।**  
> **त्रिविधस् त्रिविधः कृत्स्नः संसारः सार्वभौतिकः ॥ १२.५१ ॥**

ये ऽप्य् अत्र न कीर्तितास् ते ऽप्य् उक्तसादृश्यास् त्रैविध्यान्तर्भूता एव वेदितव्याः, इत्य् उपसंहारश्लोको ऽयम् ॥ १२.५१ ॥

> **इन्द्रियाणां प्रसङ्गेन धर्मस्यासेवनेन च ।**  
> **पापास् संयान्ति संसारान् अविद्वांसो नराधमाः ॥ १२.५२ ॥**

इन्द्रियप्रसङ्गः प्रतिषिद्धसेवनं धर्मस्यासेवनं शिष्टाकरणम् । प्रतिषिद्धसेवनाच् छिष्टाकरणाच् चाकृतप्रायश्चित्ताः सन्तः पापाः संयान्ति संसारान् । कुतः पुनर् हेतोः, येनाविद्वांसस् ते, प्रायश्चित्तस्याकरणात् प्रतिव्यतिक्रमम् । अत एव च **नराधमा** इत्य् उक्तम् । तत्र प्रतिषिद्धसेविनां तावद् अकृतप्रायश्चित्तानां कर्मविपाकप्रदर्शनार्थम् इदम् आरभ्यते प्रकरणं प्रायश्चित्तानुष्ठानशेषतया ॥ १२.५२ ॥

> **यां यां योनिं तु जीवो ऽयं येन येनेह कर्मणा ।**  
> **क्रमशो याति लोके ऽस्मिंस् तत् तत् सर्वं निबोधत ॥ १२.५३ ॥**  
> **बहून् वर्षगणान् घोरान् नरकान् प्राप्य तत्क्षयात् ।**  
> **संसारान् प्रतिपद्यन्ते महापातकिनस् त्व् इमान् ॥ १२.५४ ॥**  
> **श्वसूकरखरोष्टानां गोऽजाविमृगपक्षिणाम् ।**  
> **चण्डालपुल्कसानां च ब्रह्महा योनिम् ऋच्छति ॥ १२.५५ ॥**  
> **कृमिकीटपतङ्गानां विण्भुजां चैव पक्षिणां ।**  
> **हिंस्राणां चैव सत्त्वानां सुरापो ब्राह्मणो ऽसकृत् ॥ १२.५६ ॥**  
> **लूताहिसरटानां च तिरश्चां चाम्बुचारिणाम् ।**  
> **हिंस्राणां च पिशाचानां स्तेनो विप्रः सहस्रशः १२.५७ ॥**  
> **तृणगुल्मलतानां च क्रव्यादां दंष्ट्रिणाम् अपि ।**  
> **क्रूरकर्मकृतां चैव शतशो गुरुतल्पगः ॥ १२.५८ ॥**  
> **हिंस्रा भवन्ति क्रव्यादाः कृमयो ऽभक्ष्यभ्क्षिणः ।**  
> **अन्त्यस्त्रीसेविनः प्रेताः स्तेनास् त्व् अन्योन्यघातिनः ॥ १२.५९ ॥**  
> **संयोगं पतितैर् गत्वा परस्यैव च योषितम् ।**  
> **अपहृत्य च विप्रस्वं भवन्ति ब्रह्मराक्षसाः ॥ १२.६० ॥**  
> **मणिमुक्ताप्रवालानि हृत्वा लोभेन मानवः ।**  
> **विविधानि च रत्नानि जायते हेमकर्तृषु ॥ १२.६१ ॥**  
> **धान्यं हृत्वा भवत्य् आखुः कांस्यं हंसो जलं प्लवः ।**  
> **मधु दंशः पयः काको रसं स्वा नकुलो घृतम् ॥ १२.६२ ॥**  
> **मांसं गृध्रो वपां मद्गुस् तैलं वै तैलपायिकः ।**  
> **चीरीवाकस् तु लवणं बलाका शकुनिर् दधि ॥ १२.६३ ॥**  
> **कौसेयं तित्तिरीर् हृत्वा क्षौमं हृत्वा तु दर्दुरः ।**  
> **कार्पासं तान्तवं क्रौञ्चो गोधा गां वाग्गुदो गुडम् (?) ॥ १२ ६४ ॥**  
> **छुच्छुन्दरिः शुभान् गन्धान् पत्रशाकं तु बर्हिणः ।**  
> **श्वावित् कृतान्नं विविधम् अकृतान्नं तु शल्यकः ॥ १२.६५ ॥**  
> **बको भवति हृत्वाग्निं गृहकारी ह्य् उपस्करम् ।**  
> **रक्तानि हृत्वा वासांसि जायते जीवजीवकः ॥ १२.६६ ॥**  
> **वृको मृगेभं व्याघ्रो ऽश्वं फलमूलं तु मर्कतः ।**  
> **स्त्रीम् ऋक्षः स्तोकको वारि यानान्य् उष्ट्रः पशून् अजः ॥ १२.६७ ॥**

**स्तोकको** **वारि** पेयं **जलं** **प्लव** इत्य् अत्र सेकर्थम् ॥ १२.५३–६७ ॥

> **यद् वा तद् वा परद्रव्यम् अपहृत्य बलान् नरः ।**  
> **अवश्यं याति तिर्यक्त्वं जग्ध्वा चैवाहुतं हविः ॥ १२.६८ ॥**  
> **स्त्रियो ऽप्य् एतेन कल्पेन चोरत्वं याः प्रकुर्वते ।**  
> **एतेषाम् एव जन्तूनां भार्यात्वम् उपयान्ति ताः ॥ १२.६९ ॥**  
> **स्वेभ्यः स्वेभ्यस् तु कर्मभ्यश् च्युता वर्णा ह्य् अनापति ।**  
> **पापान् संसृत्य संसारान् प्रेष्यतां यान्ति दस्युषु ॥ १२ ७० ॥**

"इन्द्रियाणां प्रसङ्गेन धर्मस्यासेवनेन च" इत्य् एतस्माच् छ्लोकात् प्रभृति प्रतिषिद्धसेविनाम् अकृतप्रायश्चित्तानाम् अनर्थलक्षणः कर्मफलविपाक उक्तः । इदानीं शिष्टस्याक्रियायां स्वकर्मच्युतानाम् अनर्थलक्षणः कर्मविपाकः प्रदर्शयितव्य इति । यत इदम् आरभ्यते ॥ १२.६८–७० ॥

> **वान्ताश्युल्कामुखः प्रेतो विप्रो धर्मात् स्वकाच् च्युतः ।**  
> **अमेध्यकुणपाशी च क्षत्रियः कूटपूतनः ॥ १२.७१ ॥**  
> **मैत्राक्षिज्योतिकः प्रेतो वैश्यो भवति पूयभुक् ।**  
> **चैलांशकश् च भवति शूद्रो धर्मात् स्वकाच् च्युतः ॥ १२.७२ ॥**

चैलांशको शिङ्गुरुकः । यत एतद् एवं अतश् "चरितव्यम् अतो नित्यं प्रायश्चित्तं विशुद्धये" इत्य् उक्तम्, मा भूद् अकृतप्रायश्चित्तस्येयान् कर्मफलविपाको बहुकालो ऽनिष्ट इति । "बहून् वर्षगणान् घोरान् नरकान् प्राप्य तत्क्षयात्" इति । चैतद् अनुवर्तते । निन्दितकर्माभ्यासफलम् इदानीं पुनः स्पृशति ॥ १२.७१–७२ ॥

> **यथा यथा निषेवन्ते विषयान् विषयात्मकाः ।**  
> **तथा तथा कुशलता तेषां तेषूपजायते ॥ १२.७३ ॥**  
> **ते ऽभ्यासात् कर्मणां तेषां पापानां अल्पबुद्धयः ।**  
> **संप्राप्नुवन्ति दुःखानि तासु तास्व् इह योनिषु ॥ १२.७४ ॥**

निन्दितकर्माभ्यासाद् अकृतप्रायश्चित्ता एतद् ईदृशम् अनिष्टं प्राप्नुवन्ति ॥ १२.७३–७४ ॥

> **तामिस्रादिषु चोग्रेषु नरकेषु विवर्तनम् ।**  
> **असिपत्रवनादीनि बन्धनच्छेदनानि च ॥ १२.७५ ॥**  
> **विविधाश् चैव संपीडाः काकोलूकैश् च भक्षणम् ।**  
> **करंभवालुकातापान् कुम्भीपाकांश् च दुःसहान् ॥ १२.७६ ॥**  
> **संभवांश् च वियोनीषु दुःखप्रायासु नित्यशः ।**  
> **शीतातपाभिघातांश् च विविधानि भयानि च ॥ १२.७७ ॥**  
> **असकृद्गर्भवासेषु वासं जन्म च दारुणम् ।**  
> **बन्धनानि च कष्टानि परप्रेष्यत्वम् एव च ॥ १२.७८ ॥**  
> **बन्धुप्रियवियोगांश् च संवासं चैव दुर्जनैः ।**  
> **द्रव्यार्जनविनाशं च मित्रामित्रस्य चार्जनम् ॥ १२.७९ ॥**  
> **जरां चैवाप्रतीकारां व्याधिभिश् चोपपीडनम् ।**  
> **क्लेशांश्च विविधांस् तांस् तान् मृत्युम् एव च दुर्जयम् ॥ १२.८० ॥**  
> **यादृशेन तु भावेन यद् यत् कर्म निषेवते ।**  
> **तादृशेन शरीरेण तत् तत् फलम् उपाश्नुते ॥ १२.८१ ॥**

सप्तभिः श्लोकैर् अनिष्टफलं दर्शयति । सात्त्विकेन राजसेन तामसेन वा भावेन यद् यत् कर्म निषेवते, सात्त्विकं राजसं तामसं वा तेन तेन **शरीरेण** तत् सदृशेनेत्य् अर्थः । सत्त्वबहुलेन रजो बहुलेन तमोबहुलेन वा **तत् तत् फलम् उपाश्नुते**, सात्त्विकं राजसं तामसं वाश्नुते । यतश् चैतद् एवं रजस् तमो बहुलात् कर्मणो ऽकुषलसंकल्पहेतोर् अनिष्टफलप्राप्तिः । अतस् तत्परिवर्जनेन कुशलसंकल्पकर्मणा भवितव्यम् ॥ १२.७५–८१ ॥

> **एष सर्वः समुद्दिष्टः कर्मणां वः फलोदयः ।**

कुशलाकुशलसंकल्पमूलानां शास्त्रलक्षणानां तद्व्परीतानां चा[न]र्थलक्षणानाम् । अधुना ।

> **नैःश्रेयसकरं कर्म विप्रस्येदं निबोधत ॥ १२.८२ ॥**

प्रायश्चित्तप्रकरणसामर्थ्याद् वक्ष्यमाणो वेदाभ्यासादिको विधिः निःश्रेयसार्थो ऽपि सन्न् आत्मशुद्धये संपद्यत इति विज्ञेयम् । एवं हि प्रकरणम् अनुगृहीतं भवति । अथ वास्मिञ् छास्त्रे पूर्व आभ्युदयिको विधिर् उक्तः, अधुना तु **नैःश्रेयसकरं कर्म विप्रस्येदं निबोधत** ब्रह्मलोकप्राप्त्यर्थं मोक्षार्थं वा । एवं च सति यथा वेदस्यान्ति उपनिषदो रहस्यब्राह्मणोक्ता निःश्रेयसार्थम्, एवं अस्मिन्न् अपि धर्मशास्त्रान्ते निःश्रेयसार्था इमा उपनिषदो ऽभिविधीयन्ते ॥ १२.८२ ॥

> **वेदाभ्यासस् तपो ज्ञानम् इन्द्रियाणां च संयमः ।**  
> **अहिंसा गुरुसेवा च निःश्रेयसकरं परम् ॥ १२.८३ ॥**

केचित् त्व् अत्र पूर्वपादे **दानं** पठन्ति, अपरे **ध्यानम्** । तत्र वेदाभ्यासो नाम साङ्गोपाङ्ग[सो]सोपनिषत्कस्य वेदस्य नित्यकर्माविरोधेनाभ्यासो गृह्यते । **तपः**शब्देन च नित्यकर्माण्य् अभिधीयन्ते । चान्द्रायणादीनि च । **ज्ञानं** कर्माङ्गदेवतानिचिन्तन **इन्द्रियसंयमो ऽहिंसा गुरुसेवा** च यथोक्ताः ॥ १२.८३ ॥

> **सर्वेषाम् अपि चैतेषां शुभानाम् इह कर्मणाम् ।**  
> **किंचिच् छ्रेयस्करतरं कर्मोक्तं पुरुषं प्रति ॥ १२.८४ ॥**

ज्ञानस्तुत्यर्थो ऽयम् उपन्यासः ॥ १२.८४ ॥

> **सर्वेषाम् अपि चैतेषाम् आत्मज्ञानं परं स्मृतम् ।**  
> **तद् ध्य् अग्र्यं सर्वविद्यानां प्राप्यते ह्य् अमृतं ततः ॥ १२.८५ ॥**

आत्मज्ञानप्रशंसार्थः श्लोकः । अतो [ज्ञायते] पूर्वत्र ज्ञानपाठ एव, न ध्यानपाठः [नापि] दानपाठः । **आत्मज्ञानं** च क्षेत्रज्ञस्य देहेन्द्रियमनोबुद्ध्यादिभ्यो ऽन्यत्रादिज्ञानम् । तस्मिन् हि सत्य् अधिकारपुरुष उपलब्धक्षेत्रक्षेत्रज्ञतत्त्वो मध्यस्थो जितेन्द्रियो निर्हृतदोषो विषयैर् अनभिमन्यमानः श्रुतिनियतम् अधिकारं साकल्येनानुतिष्ठति । यस्मात् अतो युक्तम् अभिहितम्- **प्राप्यते ह्य् अमृतं तत** इति । समस्तस्य व्यस्तस्य वा परमात्मनो वेदान्तोपनिषदो विज्ञानम्, कर्माङ्गदेव्[व्त्]आज्ञानं वा । सर्वं चैतद् आत्मज्ञानग्रहणेन गृह्यते, तस्मात् सामर्थ्याद् अविरोधाच् च ॥ १२.८५ ॥

> **षण्णाम् एषां तु पूर्वेषां कर्मणां प्रेत्य चेह च ।**  
> **श्रेयस्करतरं ज्ञेयं सर्वदा कर्म वैदिकम् ॥ १२.८६ ॥**

पूर्वोपदिष्टानां वैदिकानां नित्यानां कर्मणां प्रशंसा । अत्र स्तुतौ कारणं वक्ति ॥ १२.८६ ॥

> **वैदिके कर्मयोगे तु सर्वाण्य् एतान्य् असेषतः ।**  
> **अन्तर्भवन्ति क्रमशस् तस्मिंस् तस्मिन् क्रियाविधौ ॥ १२.८७ ॥**

वेदाभ्यासस् तावत् कर्मविधाव् अङ्गीभवति शस्त्रस्तोत्रग्रहयाजनादौ । तपश् चोपसद्व्रतादि कर्माङ्गम् । ज्ञानम् उक्तं क्षेत्रज्ञविज्ञानादि । इन्द्रियसंयमः, "न मांसम् अश्नीयान् न मिथुनम् उपेयात्" इत्य् एवमादि । **अहिंसा**- "तस्माद् एतां रात्रिं प्राणभृतः प्राणं न विच्छिन्द्यात्" इत्य् एवमादि । **गुरुसेवा** ऋत्विगनुवृत्तिः । तच् चैतद् वैदिकं कर्म ॥ १२.८७ ॥

> **सुखाभ्युदयिकं चैव नैःश्रेयसिकम् एव च ।**  
> **प्रवृत्तं च निवृत्तं च द्विविधं कर्म वैदिकम् ॥ १२.८८ ॥**

एतच् च कारणभेदान् कर्मणो द्वैविध्यं येन अतस् तत्कारणाद् इदम् उच्यते ।

> **इह वामुत्र वा काम्यं प्रवृत्तं कर्म कीर्त्यते ।**

ज्ञानपूर्वम् अपि संकल्पोपहतम्, किं पुनर् अज्ञानपूर्वम् ।

> **निष्कामं ज्ञानपूर्वं तु निवृत्तम् उपदिश्यते ॥ १२.८९ ॥**

अत्र च निवृत्ते कर्मणि ज्ञानोपदेशात् प्रवृत्ते कर्मण्य् अज्ञानसंकल्पो निमित्तत्वेनार्थाद् गम्यते । इदानीं कारणभिन्नयोः फलभेदं शास्ति सुतरां द्वैविध्यप्रदर्शकम् ॥ १२.८९ ॥

> **प्रवृत्तं कर्म संसेव्य देवानां एति सार्ष्टिताम् ।**  
> **निवृत्तं सेवमानस् तु भूतान्य् अत्येति पञ्च वै ॥ १२.९० ॥**

वायुशरीर आकाशशरीरो वा सूक्ष्मो भवति । तथा चोक्तम्- "तद् ब्रह्मपरम् अभ्येति वायुभूतः स्वसूर्तिमान्" ॥ अथ वा मोक्षम् अन्येनोपायेनेमं शास्ति पञ्चभूतात्ययशब्देन । इदानीं ध्यानस्य ज्ञानस्य वा स्तुत्य् अर्थम् इदम् आरभ्यते ।

> **सर्वभूतेषु चात्मानं सर्वभूतानि चात्मनि ।**  
> **समं पश्यन्**

समत्वेन परमात्मानं पश्यन्, आत्मवत् सर्वभूतानि पश्यन्न् इत्य् अर्थः ।

> **आत्मयाजी**

निवृत्तकर्मावस्थः परमसंयमवान् । अनेन प्रसंख्यानेन । तस्य फलम् आह- एवं युक्तः ।

> **स्वाराज्यम् अधिगच्छति ॥ १२.९१ ॥**

यथोक्तेन श्रुत्युक्तेनात्मयाजित्वेनापवर्गाय कल्पते । स्वतन्त्रः संसारे भवति न कर्मक्लेशवासगः । एतच् च प्रसंख्यानं रागद्वेषग्रहणार्थवियुक्तम् अपवर्गाय स्यात् । संयमस्तुत्यर्थो वायं श्लोकः । आत्मज्ञानम् तु पूर्वत्र संस्कृतम् एव । उभयार्थो वा संभवाद् उभयत्र ॥ १२.९१ ॥

> **यथोक्तान्य् अपि कर्माणि परिहाय द्विजोत्तमः ।**  
> **आत्मज्ञाने शमे च स्याद् वेदाभ्यासे च यत्नवान् ॥ १२.९२ ॥**

**यथोक्तान्य् अपि कर्माणि परिहायेत्य्** अयम् अर्थवादः, आत्मज्ञानशमवेदाभ्यासस्तुतये । न हि नित्यानां कर्मणां परित्यागो ऽस्त्य् आत्मेच्छया । शास्त्रतस् तु परित्यागः पाक्षिकः पुरुषमेधादिष्व् अनुत्यागेन । तदभावपक्ष अनधिकृतपुरुषविषयम् एतत् त्रयम् ॥ १२.९२ ॥

> **एतद् धि जन्मसामग्र्यं ब्राह्मणस्य विशेषतः ।**

विशेषत इति वचनान् न तथा क्षत्रियवैश्ययोः ।

> **प्राप्यैतत् कृतकृत्यो हि द्विजो भवति नान्यथा ॥ १२.९३ ॥**

वेदाभ्यासादीनां षण्णां कर्मणां वैदिकानाम् अधिकृतानां स्तुत्युपसंहारश्लोको ऽयम् ॥ १२.९३ ॥

> **पितृदेवमनुष्याणां वेदश् चक्षुः सनातनम् ।**  
> **अतर्क्यं चाप्रमेयं च वेदशास्त्रम् इति स्थितिः ॥ १२.९४ ॥**

पितृदेवमनुष्याणाम् अस्तित्वप्रसिद्दये कर्माङ्गत्वायाधिकारपुरुषस्य **वेदश् चक्षुः** । चक्षुर् इव, चक्षुः दर्शनार्थत्वात् । येन पितरो वेदविध्युपहृतम् एव भुञ्जते, तेन **वेदस्** तेषां **चक्षुर्** इत्य् उच्यते । **अतर्क्यं** चापौरुषेयत्वात् । **अप्रमेयं** च फलतो **वेदशास्त्रम्** । यस्मात् अतः ॥ १२.९४ ॥

> **या वेदबाह्याः स्मृतयो याश् च काश् च कुदृष्टयः ।**  
> **सर्वास् ता निष्फलाः प्रेत्य तमोनिष्ठा हि ताः स्मृताः ॥ १२.९५ ॥**

**या वेदबाह्याः स्मृतय** आगमा इत्य् अर्थः । पुरुषदृष्टिप्रभवाः । तदीयेषु शास्त्रेषु **याश् च काश् च** [**कुदृष्टयः**] **सर्वास् ता निष्फलाः** **प्रेत्या**धिकारविरोधेन तत्कर्मविधानात् । अधिकारमूलो धर्मो यतः, तदभावात् **तमोनिष्ठा हि ताः स्मृताः** । यतश् च ॥ १२.९५ ॥

> **उत्पद्यन्ते च्यवन्ते च यान्य् अतो ऽन्यानि कानिचित् ।**  
> **तान्य् अर्वाक् कालिकतया निष्फलान्य् अनृतानि च ॥ १२.९६ ॥**

अतो वेद एव स्वतन्त्रो ऽनुशासने ऽन्यनिरपेक्षो भूत्वा, भूयः प्रमाणशास्त्रानुविधानाच् च । तन्मूलं धर्मशास्त्रम्, न त्व् अन्यानि तद्विधानि । पुरुषकृतयः कर्तृसमाख्याताः । यतश् चैतद् एवम् अतः ॥ १२.९६ ॥

> **चातुर्वर्ण्यं तर्यो लोकाश् चत्वारश् चाश्रमाः पृथक् ।**  
> **भूतं भवत् भविष्यच् च सर्वं वेदात् प्रसिध्यति ॥ १२.९७ ॥**

**चातुर्वर्ण्यं** तावद् भूतम् अतिक्रान्तम् । कुतः । अस्माद् वर्तमानाच् चतुर्युगाद् । **भवद्** वर्तमानं चातुर्वर्ण्यम् इति प्रकृतम् । **भविष्यच् च** तद् एव । यद् अनागतं चतुर्युगे । अथ वा देवचतुर्युगापेक्षयायं कालत्रयनिर्देशः चातुर्वर्ण्यस्य । ब्रह्मणः कल्पापेक्षया वा । **वेदाद्** एव **प्रसिध्यति**, नान्यतः, प्रत्यक्षाद् अनुमानाद् वा, तस्य शास्त्रलक्षणत्वात् । तद् दर्शयति । यथा पशुत्वे समाने गोमहिषाश्वादीनां व्यक्तिसंस्थानविशेओपलब्धेर् एव जातिभेदानुमानम् । नैवं पुरुषत्वाविशेषे ब्राह्मणादीनाम् अपि जातिभेदानुमानम् अस्ति, येनानुमानतस् तेषाम् अपि जातिभेदः प्रतीयेत । एवं च सति शास्त्रलक्षणम् एव चातुर्वर्ण्यम् । "वसन्ते ब्राह्मणो ऽग्नीन् आदधीत" इत्य् एवमादि । तथा चोक्तम्- "सर्ववर्णेषु तुल्यासु" इत्य् एवमादि । वेदार्थानुवादित्वं चाश्रित्य स्मृतेर् इदम् उदाहरणम् । तथा च सति युक्तम् इदं यद् अवोचच् छास्त्रकारः **सर्वं वेदात् प्रसिध्यतीति** । अथ वा तदधिकारापेक्षम् इदं वचनं "चातुर्वर्ण्यं । । । वेदात् प्रसिध्यति" इति, एवं च त्रयो लोकाः तत्फलाः कर्मणां गतयः चत्वारश् चाश्रमाः पूर्ववद् व्याकरणीयम् । भूतं भवत् भविष्यच् चेतीदं नपुंसकलिङ्गं चातुर्वर्ण्यनपुंसकलिङ्गापेक्षम् । इतरत्र पुंलिङ्गत्वान् निदर्शनार्थम् इदं विज्ञेयम् ॥ १२.९७ ॥

> **शब्दः स्पर्सश् च रूपं च रसो गन्धश् च पञ्चमः ।**  
> **वेदाद् एव प्रसिध्यन्ति प्रसूतिगुणकर्मतः ॥ १२.९८ ॥**

ये हि **शब्दा**दयः स्वर्गादिषु शरीरलक्षणविषयलक्षणाश् चोत्कृष्टाभिप्रेतभोगहेतवः ते **वेदाद् एव प्रसिध्यन्ति**, नान्यदर्शनात् बुद्धादिवचनात् । किं साक्षात् । न, किं तर्हि **प्रसूतिगुणकर्मतः**, प्रसूत्यर्थं गुणकर्म । **प्रसूतिगुणकर्मतः** प्रसूत्यर्थं प्रकृतानां शब्दादीनाम् । गुणकर्म च पुरुषोपकारकम् । तथा च लोकप्रसिद्धिः- "को गुणो मम तवोपकृतवतः" कः उपकार इत्य् अर्थः, गुणार्थम् अभिप्रेतपुरुषार्थार्थम् । कर्म धर्माख्यम् । येन धर्म एव पुरुषोपकराय, नाधर्मः तद्विशेषार्थम् इदं गुणकर्मग्रहणम् । एवं च सति न साक्षाद् वेदः शब्दादिहेतुः, किं तर्ह्य् अग्निहोत्रादिकर्मानुष्ठानद्वारेण धर्माख्यं गुणकर्मशब्दादिप्रसूत्यर्थम् । एवं च न साक्षाद् वेदः शब्दादीनां **प्रसूति**निमित्तम्, किं तर्हि धर्मप्रणादिकया । सैषा वेदस्तुतिर् अपरेण प्रकारेण सामर्थ्याद् विज्ञेया । अथ वा शब्दादयो **वेदाद् एव प्रसिध्यन्ति**, येन **प्रसूतिर्** उत्पत्तिर् गुणकर्मणो धर्मस्य । वेदाद् धर्मः । धर्माद् अपि शब्दादयः स्वर्गादिषु । अत इदम् उच्यते- धर्माद् एव प्रसिध्यन्तीति । अथ वायम् अस्य श्लोकपादस्य चतुर्थस्य तृतीयः पाठः- वेदाद् एव प्रसिध्यन्ति प्रसूतेर् गुणकर्मणः । कुतः । वेदात् । अर्थस् त्व् अनन्तरोपदिष्ट एव ॥ १२.९८ ॥

> **बिभर्ति सर्वभूतानि वेदशास्त्रं सनातनम् ।**  
> **तस्माद् एतत् परं मन्ये यज् जन्तोर् अस्य साधनम् ॥ १२.९९ ॥**

तथा च ब्राह्मणम्- "हविर् अग्नौ हूयते । सो ऽग्निर् आदित्यं गमयति । तत् सूर्यो रश्मिभिर् वर्षति । तेनान्नं भवति । अन्नाद् भूतानाम् उत्पत्तिः" स्थित्श् चेति विज्ञायते । इहापि चोक्तम्- "अग्नौ प्रास्ताहुतिः सम्यग् आदित्यम् उपतिष्ठते" (म्ध् ३.६६) इत्य् एवमादि । **तद्माद् एतत् परं मन्ये** पुरुषार्थकारि **यत्** येन कारणेन **जन्तोर् अस्य** धर्मानुशासनम् । एतस्मात् कारणात् ॥ १२.९९ ॥

> **सेनापत्यं च राज्यं च दण्डनेतृत्वम् एव च ।**  
> **सर्वलोकाधिपत्यं च वेदशास्त्रविद् अर्हति ॥ १२.१०० ॥**

यथा कथंचिद् वेदं प्रकरणात् स्तौति । अत्र कारणं वक्ति ॥ १२.१०० ॥

> **यथा जातबलो वह्निर् दहत्य् आर्द्रान् अपि द्रुमान् ।**  
> **तथा दहति वेदज्ञः कर्मजं दोषम् आत्मनः ॥ १२.१०१ ॥**

एतस्मात् कारणात्,

> **वेदशास्त्रार्थतत्त्वज्ञो यत्र तत्राश्रमे वसन् ।**  
> **इहैव लोके तिष्ठन् स ब्रह्मभूयाय कल्पते ॥ १२.१०२ ॥**  
> **अज्ञेभ्यो ग्रन्थिनः श्रेष्ठा ग्रन्थिभ्यो धारिणो वराः ।**  
> **धारिभ्यो ज्ञानिनः श्रेष्ठा ज्ञानिभ्यो व्यवसायिनः ॥ १२.१०३ ॥**

ग्रन्थधारिणो **धारिणः** । पूर्वपदलोपो ऽत्र विज्ञेयः । यथा सत्यभामा भामा देवदत्तो दत्त इति । **धारिभ्यो ज्ञानिनः**- प्रयत्न[वि]शेषाद् अधिकतरफलभाजः । **ज्ञानिभ्यो** ऽध्यवसायिनः कर्मणाम् अनुष्ठातारः । यस्मात् ॥ १२.१०२–१०३ ॥

> **तपो विद्या च विप्रस्य निःश्रेयसकरं परम् ।**

समुच्चयप्रयोजनम् आचष्टे ।

> **तपसा कल्मषं हन्ति विद्ययामृतम् अश्नुते ॥ १२.१०४ ॥**

**तपसा कल्मषं हन्ति** । तपःशब्देन नित्यानि कर्माणि श्रौतस्मार्थान्य् उच्यन्त इत्य् उक्तं पुरस्तात् । तेषां नित्यानां कर्मणाम् अनुष्ठानेन कल्मषं हन्ति । तथा चोक्तं प्रायश्चित्तप्रकरणे "वेदाभ्यासो ऽन्वहं शक्त्या महायज्ञक्रिया क्षमा, शोधयन्त्य् आशु पापानि महापातकजान्य् अपि" इति । विद्यया परमात्मादिविज्ञानेनेत्य् उक्तं पुरस्तात् प्रकरणात् । **अमृतम् अश्नुते** । स एव ज्ञानकर्मणोर् अविरोधात् समुच्चयः पूर्वोपदिष्ट उपसंह्रियते । **अमृतम् अश्नुते** मोक्षम् ब्रह्मत्वं वा प्रापोनोतीत्य् अर्थः ॥ १२.१०४ ॥

> **प्रत्यक्षं चानुमानं च शास्त्रं च विविधागमम् ।**  
> **त्रयं सुविदितं कार्यं धर्मशुद्धिम् अभीप्सता ॥ १२.१०५ ॥**

अनुमानागमाभ्यां धर्मशुद्धि [न] (?) प्रत्यक्षाद्, यतः तस्योपदेशो ऽनुमानशुद्ध्यर्थः । तत्पूर्वकत्वाद् अनुमानस्यागमशेषत्वम् । अपि च प्रत्यक्षस्य क्वचिद् इष्यत एव । यतः एतस्यां कल्पनायाम् उभयशेषत्वाद् युक्तः प्रत्यक्षनिर्देशः । अनुमानस्याप्य् आगमार्थः । एवं च सति प्रत्यक्षानुमानतत्त्वं तर्कः । शास्त्रं तु विविधागमम् । बहुशाखो वेदः । "एकविंशतिधा बाह्वृच्यम् एकशतम् अध्वर्युशाखाः सहस्रवर्त्मा सामवेदः" । अथ वा शास्त्रं विविधागमम्, बहुशाखं धर्मशास्त्रम् । अविरोधाद् उभयं वा श्रुतिस्मृत्याख्यम् । अधुनानुमानतत्त्वं विज्ञानप्रयोजनम् आचष्टे ॥ १२.१०५ ॥

> **आर्षं धर्मोपदेशं च वेदशास्त्राविरोधिना ।**  
> **यस् तर्केणानुसंधत्ते स धर्मं वेद नेतरः ॥ १२.१०६ ॥**

**आर्षम्** अकृतकत्वात् । **धर्मोपदेशः** स्मृतिः । तथा चेदम् उच्यते धर्मशास्त्रम् । एतद् द्वयं **वेदशास्त्राविरोधिना**, वेदग्रहणाच् च स्मृतिग्रहणम् अपि सामर्थ्याद् अनुक्तम् अप्य् अत्र विज्ञेयम् । तदपेक्षितत्वाच् छ्रुतेः । अनभिधानं तु छन्दोभङ्गभयात् । एवं च सति वेदस्मृतिशास्त्राविरोधिनेत्य् एतद् उपपन्नम् । प्राधान्याद् वा वेदग्रहणं निदर्शनार्थं स्मृतेर् अपि । स च तर्को द्विप्रकारो, यतः तं विशिनष्टि **वेदशास्त्राविरोधिना** । **यस् तर्केणानुसंधत्ते** सन्दिघ(?)व्याहतपुनरुक्ताशङ्कायाम्, **स धर्मं वेद न** केवलतार्किकः । तथा चेतिहासः- "कच्चिन् न लोकायतिकान् ब्राह्मणांस् तात सेवसे, अनर्थकुशला ह्य् एते मूर्खाः पण्डितमानिनः" इति । केवलागमो वा । तथा च व्यासश्लोको **भीमसेन**वचनानुवादी-

> श्रोत्रियस्येव ते राजन् मन्दकस्याल्पमेधसः ।  
> अनुवाकहता बुद्धिर् नैषा सूक्ष्मार्थदर्शिनी ॥ इति ।

एवं च स्तीदम् एव न्यायानुमाननाम्नः परमार्थतस् तर्कस्य लक्षणया वेदशास्त्राविरोदित्वम् । अतो ऽन्यस् तद्विरोधिन्यायानुमानं तर्काभासः । तथा चोक्तं न्यायाभासोदाहरणम्- "अचिन्त्यस्याप्रमेयस्य" इत्य् अत्र । न चात्रोपमानादिप्रमाणपर्युदासः । अन्तर्भावाद् यथा संभवं तर्कागमयोर् एव । **आर्ष**शब्देन मन्त्रा गृह्यन्ते । तथा च शौनकस्य ग्रन्थ आर्षान् मन्त्रान् दर्शयति- "इदं वासिष्ठम् इदं वैश्वामित्रम् आर्षम्" इति । धर्मोपदेशस् तु ब्राह्मणम् । अन्यत् समानम् । अथ वा पाठान्तरेणार्थो ऽभिधीयते- "आर्षं धर्मोपदेशं तु स्मृतिशास्त्रं स्मृत्यविरोधिना, यस् तर्केणानुसंधत्ते धर्मं वेद नेतरः" इति । अयम् अर्थः स्म्र्तिप्रकरणाद् युक्ततरः । **वेदाविरोधिनेत्य्** एतद् वेदग्रहणम् अस्मिन् पक्षे मन्त्रब्राह्मणलिङ्गापेक्षत्वात् । ततः स्वातन्त्र्यपक्षे ऽपि च स्मृतेर् युज्यते । किं पुनर् मन्त्रब्राह्मणलिङ्गप्रभवपक्ष उत्सन्नशाखार्थानुस्मरणे च । तद् एवं त्रिष्व् अपि श्लोकार्थेषु न्यायस्तुतिर् इयम्, तत्संपरिग्रहार्थत्वात् । न्यायसंपरिग्रहश् चागमशास्त्रव्याख्यानसहयो (?) यथा स्याद् धर्मविशुद्ध्यर्थः । तथा च श्रुतिर् विज्ञायते । "देवा अस्माल् लोकाद् अमुं लोकम् आयन् तान् दृष्ट्वाब्रुवन् कथम् अनार्षा भविष्याम [एभ्यः कर्]म ऋषिं प्रायच्छन् । तस्माद् यद् ब्राह्मणो अनूचानस् तर्कयत्य् आर्षं एतद् भवति" इति स्रुतेर् युक्तो वेदस्मृतिशास्त्राविरोधिनस् तर्कस्य संपरिग्रहः । तदर्थनिर्मलत्वाय, इदानीं न्यायोपदेशप्रयोजनम् उत्तरप्रकरणाद् दर्शयिष्यन्न् इदम् आह ॥ १२। १०६ ॥

> **नैःश्रेयसम् इदं कर्म यथोदितम् अशेषतः ।**  
> **मानवस्यास्य शास्त्रस्य रहस्यम् उपदिश्यते ॥ १२.१०७ ॥**

श्रोतॄन् उत्तरप्रकरणार्थश्रवणायाभिमुखीकरोत्य् आदरेण ॥ १२.१०७ ॥

> **अनाम्नातेषु धर्मेषु कथं स्याद् इति चेद् भवेत् ।**  
> **यं शिष्टा ब्राह्मणा ब्रूयुः स धर्मः स्याद् अशङ्कितः ॥ १२.१०८ ॥**

**अनाम्नातेष्व्** अनुपदिष्टेषु प्रायश्चित्तलक्षणेषु धर्मेष्व् अन्येषु च सामर्थ्याद् अनाम्नातं चोभयथा स्मरणं सग्रन्थकम् अग्रन्थकं च । अथ वादर्शनम् एवोभयथा स्मरणस्यानाम्नातत्वम् । अनाम्नातेष्व् अज्ञातेषु धर्मेषु किं कर्तव्यम् इति संदेहे सतीदम् आह **यं शिष्टा ब्रूयुः स धर्मः स्याद् अशङ्कितः** । येनाम्नातत्वम् अनाम्नातत्वं वा प्रति न कश्चिद् द्वेषो ऽस्ति तेषाम् । एवं च कृत्वोक्तम् "आचारश् चैव साधूनाम्" इति । शिष्टब्राह्मणलक्षणम् अधुना वक्ति ॥ १२.१०८ ॥

> **धर्मेणाधिगतो यैस् तु वेदः सपरिबृंहणः ।**  
> **ते शिष्टा ब्राह्मणा ज्ञेयाः श्रुतिप्रत्यक्षहेतवः ॥ १२.१०९ ॥**

**सपरिबृंहणः** साङ्ग इत्य् अर्थः । अथ वा मीमाम्सान्यायविस्तरधर्मशास्त्रपुराणैर् अङ्गैश् च सह वेदः **सपरिबृंहण** उच्यते । एवं च व्याख्यायमाने प्रकरणान् व्यायसंपरिग्रहः कृतो भवति, विद्याबहुत्वस्य च मीमांसादिग्रहणेन । तदभावे ॥ १२.१०९ ॥

> **दशापरा वा परिषद् यं धर्मं परिकल्पयेत् ।**  
> **त्र्यवरा वापि वृत्तस्था तं धर्मं न विचारयेत् ॥ १२.११० ॥**

तं दर्शयति ।

> **त्रैविद्यो हेतुकस् तर्की नैरुक्तो धर्मपाठकः ।**  
> **त्रयश् चाश्रमिणः पूर्वे परिषत् स्याद् दशावरा ॥ १२.१११ ॥**

**त्रैविद्य**ग्रहणेन वेदत्रयाधेतारो गृह्यन्ते । **हेतुकश्** चात्रैविद्यो ऽप्य् आगमन्यायाविरोधिनस् तर्कशास्त्राध्येता । **तर्की** चाहैतुको ऽपि यः प्रतिभानवान् ऊहते ऽपोहते च । यथान्यायं चाभिनिविशते अश्रुततर्कशास्त्रो ऽपि स्वभावतः । **नैरुक्तः** केवलो ऽपि । **धर्मपाठकश्** चानित्थंभूतो ऽपि । **त्रयश् चाश्रमिणः पूर्वे** प्रव्रजिताद् अन्ये गृहस्थादयः । अपरे तु तापसान् (?) पूर्वांस् त्रीन् आहुः, गौतमपाठम् आश्रित्य- "ब्रह्मचारी गृहस्थो भिक्षुर् वैखानसः" इति, तापसस्य ग्रामप्रवेशप्रतिषेधाच् च । दश धर्मसंशये अद्विष्टारक्ताश् च शास्त्रज्ञाः सन्तः प्रमाणीभवन्ति, तथा चोक्तं सामान्यं सर्वस्मृतिलक्षणं "विद्वद्भिः सेवितः सद्भिः" इत्य् एवमादि । अथ वाइतान्य् एव समासतस् त्रित्वेन ब्रवीति ॥ १२.१११ ॥

> **ऋग्वेदविद् यजुर्विच् च सामवेदविद् एव च ।**  
> **त्र्यवरा परिषज् ज्ञेया धर्मसंशयनिर्णये ॥ १२.११२ ॥**

चतुर्दशविद्यास्थानपारगा एवैते पूर्वोक्ताः शिष्टलक्षणप्राप्तास् त्रित्वेनोच्यन्ते । अथ वा तल्लक्षणयुक्तः ॥ १२.११२ ॥

> **एको ऽपि वेदविद् धर्मं यं व्यवस्येद् द्विजोत्तमः ।**  
> **स विज्ञेयः परो धर्मो नाज्ञानाम् उदितो ऽयुतैः ॥ १२.११३ ॥**

अज्ञानां निन्दार्थवादो निवृत्त्यर्थः ॥ १२.११३ ॥

> **अव्रतानाम् अमन्त्राणां जातिमात्रोपजीविनाम् ।**  
> **सहस्रशः समेतानां परिषत्त्वं न विद्यते ॥ १२ ११४ ॥**

तेषाम् इदानीं धर्मोपदेशनिवृत्त्यर्थं दोषम् आह ॥ १२.११४ ॥

> **यं वदन्ति तमोभूता मूर्खा धर्मम् अतद्विदः ।**  
> **तत् पापं शतधा भूत्वा तद् वक्तॄन् अनुगच्छति ॥ १२.११५ ॥**  
> **एतद् वो ऽभिहितं सर्वं निःश्रेयसकरं परम् ।**  
> **अस्माद् अप्रच्युतो विप्रः प्राप्नोति परमां गतिम् ॥ १२.११६ ॥**

उपसंहारश्लोको निःश्रेयसार्थानां कर्मणां वेदाभ्यासादीनाम् । तथा च तदुपघातार्थम् उक्तम् । "नैःश्रेयसं कर्मविधिं विप्रस्येदं निबोधत" (म्ध् १२.८२) इति <स्पन् स्त्य्ले="तेxत्-देचोरतिओन्-उन्देर्लिने;">केचित्<।स्पन्> । वयं तु पुनः कृत्स्नधर्मोपसंहारार्थम् एवेमम् आचक्ष्महे । येन नात ऊर्ध्वं केवलधर्म् (?) वक्ष्यन्ते । तथा चानन्तरश्लोकः ॥ १२.११५–११६ ॥

> **एवं स भगवान् देवो लोकानां हितकाम्यया ।**  
> **धर्मस्य परमं गुह्यं ममेदं सर्वम् उक्तवान् ॥ १२.११७ ॥**

भृगुर् भगवान् श्रोतॄन् स्वशिष्यान् एवम् आह- तथा चायम् एव धर्मशास्त्रप्रवचने प्रथमे ऽध्याये ऽधिकृत्य स्मर्यते-

> एतद् वो ऽयं भृगुः शास्त्रं श्रावयिष्यत्य् अशेषतः ।  
> एतद् धि मत्तो ऽधिजगे सर्वम् एषो ऽखिलं मुनिः ॥ इति । *म्ध् १.५९)

यद्य् अयम् उपसंहारो धर्माणाम् उत्तरास् तर्हि किमर्थाः श्लोकाः । परमात्मोपासनार्थाः । तथा चोत्तरत्राध्यात्मम् एव वक्ष्यते, न तु धर्माः केचन वक्ष्यन्ते । उक्तत्वात् तेषाम् । एवं च सति पूर्वश्लोक उक्तानां सर्वधर्माणाम् उपसंहारार्थः, न तु शात्रस्य । शास्त्रं तु परमात्मविषयम् उपासनापदर्थं साद्यात्मम् उत्तरत्रोपसंहरिष्यति-

> इत्य् एतन् मानवं शास्त्रं भृगुप्रोक्तं पठन् द्विजः ।  
> भवत्य् आचारवान् नित्यं यथेष्टां चाप्नुयाद् गतिम् ॥ इति । (म्ध् १२.१२६)

न केवलम् एतद् एव धर्मगुह्यं यद् उक्तं धर्मोपसंहारे- **एवं स भगवान् देवो लोकानां हितकाम्यया** इत्य् एवमादि, किं तर्हीदं चापरं परमात्मविषयं तत्प्रसंख्यानम् अध्यात्मोपासनारूपं धर्मगुह्यम् उच्यते ॥ १२.११७ ॥

> **सर्वम् आत्मनि संपश्येत् सच् चासच् च समाहितः ।**  
> **सर्वं ह्य् आत्मनि संपश्यन् नाधर्मे कुरुते मनः ॥ १२.११८ ॥**

केचिद् आहुः क्षेत्रज्ञात्मविषयं तत्प्रसंख्यानम् अध्यात्मोपासनारूपं धर्मगुह्यम् । न, विरुद्धत्वात् । वक्ष्यति हि- "प्रशासितारं सर्वेषाम्" इत्य् एवमादि । यत इदं परमात्मविषयम् एव्**आत्म**ग्रहणं विज्ञेयम् । तथा च प्रदर्शयिष्यामः । श्लोकम् इदानीं विवृणु[म]ः । **सर्वं** यद् वक्ष्यति । **सच् चासच् चेति** तद् व्यक्ताव्यक्तं सविकारं प्रधानम् उच्यते । **आत्मनीति** सर्ववेदशाखोपनिषदस् तत्त्वे परमात्मनीत्य् अर्थः । अध्यस्तं व्यवस्थितं तदधीनवृत्तिभेदपक्षे, तदात्मकतया वाभेदपक्ष इति केचित् । **संपश्येद्** इत्य् उपासीतेत्य् अर्थः । कथम् एवं यथोवचाम । तथा च पश्यतिर् उपासनार्थो विज्ञेयः । तस्य विशेषणं **समाहितः** आस्तिक्येन श्रद्धया यमनियमैर् वा समाहितात्मा पश्येत् । अस्य फलार्थवादः फलविधिर् वायम्- **सर्वं ह्य् आत्मनि संपश्यन् नाधर्मे कुरुते मनः**, परमात्मत्वेन सर्वम् इदं पश्यन् । यतश् च ॥ १२.११८ ॥

> **आत्मैव देवताः सर्वाः सर्वम् आत्मन्य् अवस्थितम् ।**  
> **आत्मा हि जनयत्य् एषां कर्मयोगं शरीरिणाम् ॥ १२.११९ ॥**

येन कारणेन परमात्मैव देवता वस्वाद्याः सर्वा इत्य् अध्यात्माधिभूताधिदेवताधियज्ञव्यवस्थिता इत्य् अर्थः, अतश् च सर्वम् **आत्मन्य् अवस्थितं** पश्येद् इति वर्तते । अनेन चात्मन्य् अवस्थानशब्देन भेदपक्ष एव विज्ञायते, नाभेदप्कषः । तथा च सति यद् अत्राभेदवचनं तद् आगमोपपत्तिविरोधाद् अर्थवादीक्रियते । एवं च सति परमात्मैव तस्यां तस्यां कर्माङ्गदेवतायाम् अवस्थितः संप्रदानकारकत्वेन कर्मत्वेन चोपादनादिक्रियाणां जनयति **कर्मयोगम्** । कस्य । एषां शरीरिणां शास्त्रधम्[एष्व्]आधिकृतानाम् अर्थलक्षणेषु चेतरेषु । एवम् अधिकृतविधेर् अयम् अर्थवादो विज्ञायते । आध्यात्मकम् अधुनोपासनायोगं परमात्मविषयं बाह्योपसंहारेण दर्शयति ॥ १२.११९ ॥

> **खं संनिवेशयेत् खेषु चेष्टनस्पर्शने ऽनिलम् ।**  
> **पक्तिदृष्ट्योः परं तेजः स्नेहे ऽपो गां च मूर्तिषु ॥ १२.१२० ॥**

**खं संनिवेशयेत् खेषु**, खं बाह्यम् अधिदैवाधिभूताख्यं संनिवेशयेद्, उपासनया खेष्व् आध्यात्मिकेषु देवतैक्यप्रदर्शनेन । एवं **चेष्टनस्पर्शन** आध्यात्मिके बाह्यानिलं संनिवेशयेद् इति विज्ञेयम् । एवं **पक्तिदृष्ट्योः** शारिरयोः **परं तेजः**, कस्य परम्, वायोर् निर्देशतः, **संनिवेशयेद्** इति सर्वत्रानुवर्तते । **स्नेहे** आध्यात्मिके **ऽपः**, संनिवेश्यमानानाम् अपां कर्मत्वाद् अयं द्वितीयानिर्देशो ऽप इति । **गां च मूर्तिषु**, एवं सर्वत्र ॥ १२.१२० ॥

> **मनसीन्दुं दिशः श्रोत्रे क्रान्ते विष्णुं बले हरम् ।**  
> **वाच्य् अग्निं मित्रम् उत्सर्गे प्रजने च प्रजापतिम् ॥ १२.१२१ ॥**

एवं सर्वत्राध्यात्मादिषु व्यवस्थितेषु भिन्नासु देवतास्व् अभिन्नम् ॥ १२.१२१ ॥

> **प्रशासितारं सर्वेषाम् अणीयांसम् अणोर् अपि ।**  
> **रुक्माभं स्वप्नधीगम्यं विद्यात् तु पुरुषं परम् ॥ १२.१२२ ॥**

न संसार्यात्मानं क्षेत्रज्ञम् । तथा च सर्ववेदशास्त्रोपनिषदो योगशास्त्राणि च । व्यासो ऽपि चैवम् आह-

> उत्तमः पुरुषस् त्व् अन्यः परमात्मेत्य् उदाहृतः ।  
> यो लोकत्रयम् आविश्य बिभर्त्य् अव्यय ईश्वरः ॥ इति ।

**प्रशासितारं** सर्वास्व् अवस्थास्व् अधिकृतानां **सर्वेषां** ब्रह्मादीनाम् अपि । तथा ब्राह्मणम्, "एतस्य वा अक्षरस्य प्रशासने, गार्गि " इत्य् एवमाद्य् उदाहरणीयम् । **अणीयांसम् अणोर् अपीति** सौक्ष्म्यातिशयप्रदर्शनम् एतत् परमात्मन इतरेभ्यः संसार्यात्मभ्यः । **रुक्माभम्** इत्य् अनेन शुद्धतास्योच्यते । तथा च रहस्यब्राह्मणम् वाजसनेयिनाम् उपनिषदि- "यो [ऽश्नायापिप्]आसे शोकं मोहं जरां मृत्युम् अत्येति; एतं वै तम् आत्मानं विदित्वा" इत्य् एवमादि । **स्वप्नधीगम्यम्** इति तद्रूपप्रतिपदनपरम् इदम् । यथा हि सुप्तावस्थायां प्रत्यस्तमितकर्मक्लेशसुखदुःखविशेषं शान्तं संसार्यात्मतत्त्वस्य रूपम्, एवम् इदं परमात्मनस् तत्त्वं मनसा स्वप्नधिया शक्यते सदैवंरूपम् अधिगन्तुम् । यत इदम् उच्यते, "स्वप्नधीगम्यं विद्यात् तु पुरुषं परम्" इतरपुरुषापेक्षयेदम् अस्य परत्वम् उच्यते । तथा चोक्तम् अस्यासकृद् अध्यासोदाहरणम्, कर्माङ्गदेवताभेदाधिकारव्यवस्थितं च परमात्मानं सन्तम् ॥ १२.१२२ ॥ \


> **एतम् एके वदन्त्य् अग्निं मनुम् अन्ये प्रजापतिम् ।**  
> **इन्द्रम् एके परे प्राणम् अपरे ब्रह्म शाश्वतम् ॥ १२.१२३ ॥**

एवम् इदं सर्वदेवताधिकारेषु व्यवस्थितं ब्रह्म अग्न्यादिदेवतोपासको ऽपि प्राप्नोतीति । तथा चाग्निरहस्य ब्राह्मणं वाजसनेयिकं "तम् एतम् अग्निर् इत्य् अध्वर्यव उपासते" इत्य् एवमादि एतत् काण्डिकान्ते च स्फुटम् एव दर्शयत्य् एतम् अर्थम्, "तं यथा यथोपासते तद् एव भवति तद् वैनान् भूत्वावति । तस्माद् एतम् एवम्वि[त्] सर्वैर् एवैतैर् उपासीत" इत्य् एवमादि । यतश् च ॥ १२.१२३ ॥

> **एष सर्वाणि भूतानि पञ्चभिर् व्याप्य मूर्तिभिः ।**

महाभूताख्याभिः स्वकर्मक्लेशापक्षया

> **जन्मवृद्धिक्षयैर् नित्यं**

प्राणिनः

> **संसारयति चक्रवत् ॥ १२.१२४ ॥**

तदुपभोगाय वा । अश्वप्रशासिता सर्वेषाम् इत्य् अवगम्यते । यथोक्तस्योपासनायोगस्योपसंहारम् अधुना प्रदर्शयन्न् इदं तत्फलम् आचष्टे ॥ १२.१२४ ॥

> **एवं यः सर्वभूतेषु**

व्यवस्थितं

> **पश्यत्य् आत्मानं**

परं यथोक्तम्

> **आत्मना ।**

स्वात्मना दृष्ट्वा च यथोपदेशं यावज् जीवम् उपासते,

> **स सर्वसमताम् एत्य ब्रह्माभ्येति परं पदम् ॥ १२.१२५ ॥**

फलविधि एष आगमोपपत्तिभ्यां विज्ञेयः । न फलार्थवादः । एवम् इदं परमात्मयोगप्रसंख्यानोपासनाफलम् उपसंहृत्य शास्त्रम् अधुनोपसंहरति ॥ १२.१२५ ॥

> **इत्य् एतन् मानवं शात्रं भृगुप्रोक्तं पठन् द्विजः ।**  
> **भवत्य् आचारवान् नित्यं यथेष्टां चाप्नुयाद् गतिम् ॥ १२.१२६ ॥**

शास्त्रेण हि प्रबोध्यमानो ऽवश्यम् आचारवा[न् भवत्य् अविनेयो ऽपि कालान्त]रेण, किं पुनर् विनेयः, येन हेतौ सत्य् अवश्यंभावि तत्फलं लोके दृष्टम् । तदनुष्ठानाच् चेष्टकामसं[प्राप्तिः] ॥ १२.१२६ ॥

**[इति भारुचिकृतं मनुशास्त्रविवरणं समाप्तम् ]**
