+++
title = "Text"

+++

**अथ तृतीयो ऽध्यायः**

<sub>	<strong>षट्त्रिंशदाब्दिकं चर्यं गुरौ त्रैवेदिकं व्रतम् ।</strong></sub>

> तदर्धिकं पादिकं वा ग्रहणान्तिकम् एव वा ॥ ३।१ ॥**

द्विविधो ब्रह्मचारी पूर्वत्र प्रतिपादितः: नैष्ठिक उपकुर्वाणश् चेति । "आ समाप्तेः शरीरस्य यस् तु शुश्रूषते गुरुम्" (म्ध् २।२४४) इत्य् अनेन नैष्ठिकब्रह्मचर्यम् उक्तम् । "आ समावर्तनात्" (म्ध् २।१०८) इति पक्षान्तरम् अपि सूचितम् । तत्र नैष्टिकस्य नामधेयस्य प्रतिलम्भेनैव निमित्तवता अवधिशेषः सुगमितः । निष्ठाम् समाप्तिं गच्छति नैष्ठिकः । श्रुत्यैव कालो विहितः "आ समाप्तेः" इति । उपकुर्वाणस्य: 

- अनेन क्रमयोगेन । (म्ध् ६।८५) 

- तपोविशेषैर् विविधैर् व्रतैश् च विधिचोदितैः । 

- वेदः कृत्स्नो ऽधिगन्तव्यः ॥ (म्ध् २।१६५) 

इति संख्याया अविवक्षाया चैकद्वित्रिचतुःपञ्चषट्सप्तादिशाखाध्ययनं यथाशक्ति प्राप्तं नियम्यते ।

- **त्रैवेदिकं व्रतं चर्यम्** । त्रयाणां वेदानां समाहारस् त्रिवेदी, तद्ग्रहणप्रयोजनं **त्रैवेदिकम्** । ग्रहणक्रिया वृत्ताव् अन्तर्भवति वेदाधिगमस्य प्राग्विहितत्वात् । **व्रतं** ब्रह्मचारिधर्मकलापः । **चर्यं** चरितव्यम् । कृत्यो विधौ ।

- एवम् आहरणादीनां ग्रहणान्ततायां प्राप्तायाम् आह: **षट्त्रिंशदाब्दिकम्** इति । गृहीते ऽपि वेदे कालः पूरयितव्यः । 

- <span style="text-decoration:underline;">यदि</span> स्वाध्यायाध्ययनविध्यर्थो धर्मः, तस्य च स्वाध्यायविधेर् ग्रहणे निवृत्तिः, किमर्था तर्हि द्वादशवार्षिकी ग्रहणोत्तरकालं[^१] व्रतचर्यानुवृत्तिः । 

- <span style="text-decoration:underline;">अत्यल्पम्</span> इदम् उच्यते । दर्शपूर्णमासादिष्व् अप्य् आग्नेयादियागेभ्यः पराञ्चि यान्य् अङ्गानि तत्राप्य् एतद् वक्तव्यम् । समस्ताङ्गानुष्ठान एवाराद्[^२] उपकारकाद्यङ्गयुक्ताद्[^३] विशिष्टक्रमकाद् विध्यर्थसंपद्य् अवगतायां परिचोदनाशब्दाद् एव विधिः संपद्यते[^४] । 

- <span style="text-decoration:underline;">अथ</span> महतो लधीयांसस् तदर्धिकपादिकग्रहणावधयः पक्षाः सन्ति । तेषु सत्सु कः खलु महाप्रयासम् अतिचिरकालं तावद् द्वादशवार्षिकं व्रचरणम् आद्रियेतेति चेत्, 

- <span style="text-decoration:underline;">फलभूमार्थिनो</span> ऽङ्गभूयस्त्वम् अनुष्ठास्यन्ति । तद् उक्तं "प्रयत्नविशेषात् फलविशेषेण भवितव्यम्" इति ।

- <span style="text-decoration:underline;">ननु</span> च नार्थावबोधाद् ऋते ग्रहणद्वारेण स्वाध्यायाध्ययनस्य किंचिद् अपरं फलम् अस्ति । एवं ह्य् आहुः: न तस्याध्ययनमात्रं तत्रभवन्तो याज्ञिकाः फलं समामनन्तीति । तथा "दृष्टो हि तस्यार्थः कर्मावबोधनं नाम" (शब् १।१।१) इति शबरभाष्ये । तस्य न च कश्चिद् विशेषो दृश्यते । 

- <span style="text-decoration:underline;">यद्य् एवं</span> ग्रहणकाले ऽप्य् अन्तरेण व्रतधर्मानुष्ठानं ग्रहणानुष्ठानप्रसङ्गः[^५] । कश् चैवम् आह: अर्थावबोधार्थः स्वाध्यायविधिर् इति । स्वाध्यायविधिः स्वार्थ एव । नान्यस्यान्यार्थतायां प्रमाणम् अस्ति । अर्थावबोधो हि ग्रहणे सति वस्तुस्वभावत[^६] उत्पद्यते न विधितः । 

- अथ किं[^७] स्वर्गादिफलार्थिनो ऽयं विधिः । 

- <span style="text-decoration:underline;">एतद् अपि</span> कथं भविष्यति । 

- <span style="text-decoration:underline;">का </span>तर्हीयं वाचो युक्तिः: "फलविशेषेण" इति । 

- <span style="text-decoration:underline;">एषा</span> वाचो युक्तिः । संस्कारविधिस् तावद् अयं स्वाध्यायप्रधानः, तस्य स्वाध्याये कर्मण्य् उत्पन्नत्वात् । संस्कारविधयश् च न साक्षाद् अधिकारम् अर्हन्ति, किं तु संस्कार्यद्वारेण साधिकारविध्यन्तरम् अनुप्रविशन्ति । यथा "व्रीहिम् अवहन्ति" इति दर्शपूर्णमासाधिकारविषयाग्नेयादियागसाधनभूतपुरोडाशप्रभृतिव्रीहितुषकण-विप्रमोचनादिसंस्कारद्वारेण दर्शपूर्णमासापूर्वसंबन्धम् अनुभवति अवघातः, न तन्निरपेक्षः, स एव कर्तव्यतया प्रतीयते । एवम् हि वेदस्य संस्कार्यत्वं नान्यत्राशेषभूतस्य[^८] निर्वहति । दृष्टः[^९] स्वाध्यायाध्ययनानन्त्रम् अर्थावबोधः । अत इदम् अध्ययनम् अर्थावबोधपर्यन्तम् अवघात इव तण्डुलनिष्पत्तिपर्यन्तः । एतावांस् तु विशेषः । प्रकरणे ऽधीतत्वाद् अवघातो झट् इति लब्धाधिकारविध्यन्तरसंबन्धः । अयं त्व् अनारभ्याधीतत्वाद् अवबोधपर्यवसायी सकलफलकर्मानुष्ठानोपयोगितया गम्यमानो ऽधिकारः । तथा विध्यर्थनिवृत्तिर् एव फलविशेषो ऽभिप्रेतः । विधेर् हि पुरुषार्थत्वं व्युत्पन्नावगमम्, तत् साक्षाद् भवतु वा परंपरया वेति न विशेषः । गम्यमानाधिकारत्वाच् च स्वतन्त्र एवायं विधिः स्वात्मानम् अनुष्ठापयति, यद्य् अपि नित्यकामश्रुतिष्व् अर्थावबोध उपयुज्यते ।

- <span style="text-decoration:underline;">ये त्व्</span> अर्थावबोधद्वारेण ज्योतिष्टोमादिविध्येककार्यत्वम् इच्छन्ति तत्फलस्यैव च प्रयत्नविशेषाद् अतिशयम् आहुस् तेषाम् आचार्यकरणविधिना किम् अपराद्धम्, येन महता यत्नेन तदेककार्यता निषिध्यते । अप्रामाण्यं वेदस्य भवतीति चेत्, अस्तु । न प्रयोजनवशेन युक्तिसामर्थ्यायातो ऽर्थो हातुं शक्यते । युक्तिस् तु युक्त्यन्तरेण बलीयसा बाध्यते । 

- आचार्यकरणविध्येककार्यत्वे त्व् अस्य विधिरूपतैव हीयते, स्वार्थस्याविवक्षितत्वात् । तत्तुल्यं ज्योतिष्टोमाद्यनुप्रवेशे ऽपि । 

- यदा तु स्वतन्त्रो ऽयं विधिः स्वार्थानुष्ठापकस् तत्समानस्कन्धस् तदा स्वयम् एवेतिकर्तव्यतया युक्तो ऽनुष्ठीयते । 

- तत्र ये विकल्पिताः कल्पा लघीसांसो गरीयांसश् च, तेषां लघियसा सिद्धे गरीयसाम् अनुष्ठानं विध्यर्थ एव विशेषम् आवहति । यथाधाने "एका देया तिस्रो देया द्वादश देयाः" (वार्श् ३।२।३।४५) इत्यादि[^१०] । अनुष्ठिते चास्मिन् विधौ स्वसामर्थ्याच् छ्रुतो[^११] वा भवतु प्रतीयमानो वा कल्पो वा, प्रमाणभेदो ऽयं न संबन्धभेद, सर्वथोभ्यतः स्पर्शतो न मुच्यामहे, यद्य् अस्य विधिः स्वार्थानुष्ठापको ज्योतिष्टोमाद्युपकारकत्वं च[^१२] ।

- <span style="text-decoration:underline;">ननु</span> किम् इदं पूर्वापरविरुद्धं प्रलप्यते । प्रागुक्तम्: न साक्षात् संस्कारविधयो ऽधिकारसंबन्धिनः, इदानीं तु स्वतन्त्र एवायं विधिः स्वार्थानुष्ठापक इति । यथायं[^१३] विशेषश्रुतेनान्वयिना न संबध्यते, गम्यमानस् त्व् अधिकारः संस्कारविधीनाम् अप्य् अविरुद्ध इति । नायं विशेषो यद्य् अस्य विधिप्रयुक्तम् अनुष्ठानम् अर्थावबोधांश इष्यते । पाठमात्रस्याचार्यविधिप्रयुक्तत्वात् संस्कारविधीनाम् अधिकारसंबन्धो ऽभ्युपगतः स्यात् । अथ विध्यन्तरोपकारकत्वात् तत्प्रयुक्तम् अनुष्ठानम्, तथा सत्य् अधिकृतस्याध्ययनं स्यान् नाधीतवेदस्याधिकारः[^१४] । तदा च शूद्रस्याधिकारो दुर्निवारः । न चाध्ययनानन्तरं वेदार्थश्रवणं प्राप्नोति । यदैव हि यदृच्छया कुतश्चिद् अधिगतं भवति "ज्योतिष्टोमनाम कर्म वैदिकं स्वर्गफलम्" इति, तदैव तदितिकर्तव्यतां शिक्षेत् । तत्काल एव च तदुपयोगिनो मन्त्रान् याजमानान् अधीयीत ।

- <span style="text-decoration:underline;">अत्र केचिद्</span> आश्रयिन्यायेन (प्म्स् ४।१।१८) परिहरन्ति । यथैव हि स्विष्टकृदादय उभयरूपाः संस्कारार्थकर्मतया, एवं स्वाध्यायाध्ययनम् अप्य् अभिधानविनियोगानुसारितया क्रियाफलावबोधदर्शनेन च संस्कारकर्म फलवत् कर्मार्थकर्म । अतः साधिकारत्वसिद्धिः । कः पुनर् अधिकारी । उपनीतस् त्रैवर्णिको माणवक इति ब्रूमः । ब्रह्मचारिधर्मेषु ह्य् एतद् आम्नायते । लिङादयो ह्य् अविनाभूतनियोज्यार्थविध्यर्थप्रतिपादकाः । तत्र विशेषाकाङ्क्षायां क्वचिच् छब्दसमर्पितो विशेषो भवति: "स्वर्गकामो यावज्जीवम् अग्निहोत्रं जुहोति" । क्वचिद् श्रुतो ऽप्य् अन्विताभिधानसामर्थ्यबलेन कल्प्यो विश्वजिदादिषु । क्वचित् प्रकरणाद् वस्तुसामर्थ्याद् विध्यन्तरपर्यालोचनयापि च प्रतीयते । तद् एतद् इह सर्वम् अस्ति । प्रकृतो ब्रह्मचारी । वस्तुसामर्थ्येन चार्थावबोध उपजायते । स च सर्वविधिषूपयुज्यते, विदुषो ऽधिकारात् ।

- <span style="text-decoration:underline;">तद् इदम् अपरे</span> न मृश्यन्ति । संस्कारविधित्वेनैवास्य प्रतीयमानाधिकारता । यतः संस्कारकर्माणि संस्कार्यार्थतयानुष्ठीयन्ते । यदि च संस्कार्ये न दृश्येत विशेषस् ततः सक्तुवत् संस्काररूपता हीयेत । अस्ति चात्र फलवत्कर्मावबोधलक्षणो विशेषः । यत् तु "स्विष्टकृदादिवत्" इति, तत् प्रकृतिप्रत्ययविज्ञानागम्यत्वरूपहानितया युक्तोभयरूपता । 

- तस्मात् स्थितं स्वतन्त्रो ऽयं विधिर् माणवकस्येति । अतश् च स्वत एवानुष्ठेयो नावघातादिवद् दर्शपूर्णमासाद्यधिकारनियोगाक्षेपेण ।

- एवम् अनेकवेदाध्ययनम् अपि द्रष्टव्यम् । तत्रापि ह्य् एकेन वेदेन निर्वृत्ते विध्यर्थे किम् इत्य् अनेकवेदाध्ययनम् । फलबूम्ना तु युज्यते । फलं च पूर्ववत्, न तु वाक्यशेषाधीतं पयोदध्यादि । एवाम् स्थित एकवेदाध्यायिनः स्वशाखानदीतानां मन्त्राणां कर्मोपयोगिनां कर्मानुष्टानकाले सामर्थ्यात् तदाक्षिप्तम् अध्ययनम् अनुज्ञातं भवति । यद्य् अप्य् अधीतवेदस्याधिकारे "अधीत" इति ।

- <span style="text-decoration:underline;">अन्ये</span> तु "ब्राह्मणेन निष्कारणो धर्मः षडङ्गो वेदो ऽध्येयः" (पत् इ: १) इति निष्कारण इत्य् एतस्याधिकारपदतां मन्यन्ते । निष्कारणः, कारणं प्रयोजनम् अनुद्दिश्य, नित्यकर्मवत् कर्तव्यम्। न ह्य् अस्याधिकारसमर्पकत्वम् अन्तरेण विषयद्वारेण क्रियाकारकतद्विशेषणत्वादिनान्वयः संभवति । तस्मात् सत्य् अपि संस्कारविधित्वे गम्यमानाधिकारत्वं श्रूयमाणाधिकारत्वं वाविरुद्धम् ।

- <span style="text-decoration:underline;">अपरे</span> तु संस्कारविधित्वाद् अनधिकारताम् एव ज्यायसीं मन्यन्ते । अनुष्ठानविशेषलाभार्थो ह्य् अधिकार उपास्यते । स चेह संस्कार्यविशेषदर्शनाद् एव सिद्धः । संस्कारविधयः प्रयोजनापेक्षाः[^१५] । क्रियाफलम् एवात्र विधिसाध्यम् । तच् च कर्मस्थं ग्रहणलक्षणं दृश्यत एवाविरुद्धम् ।

- अश्रुते विभागे स्मृत्यन्तराद् विभागावगतिः: "प्रतिवेदं ब्रह्मचर्यं द्वादशाब्दानि" (य्ध् १।३६) इति । के पुनर् अत्र त्रयो वेदा अभिप्रेताः । ऋग्वेदो यजुर्वेदः सामवेद इति । अथ किं नाथर्वणो वेद इति ।[^१६] क एवम् आह । किं त्व् अत्र यथाश्रुतं संस्कार्यत्वनिर्बर्हणायाम् अर्थावबोधनिष्ठतया तस्य विधेर् अनुष्ठानलाभः । अवबोधो हि सकलकर्मानुष्ठानोपयोगीति । आथर्वणश् चाभिचाराद्युपदेशबहुलः । तस्मान् न ज्योतिष्टोमादिकर्माणि विधीयन्ते । नापि तेषां किंचिद् आङ्गम् । त्रय्यैव हौत्राध्वर्यवौद्गात्रादिसकलतदङ्गपरिसमाप्तिः । प्रधानोत्पत्तिविधयश् च त्रय्याम् एव ज्योतिष्टोमादीनां सन्ति । ब्रह्मत्वम् अपि त्रय्याम् एव विद्यते । त्रिशब्दश् च संख्यावचनः । न च संख्याशब्दाः कंचिद् धर्मम् एकम् अनपेक्ष्य प्रवर्तन्ते । अतो येषाम् एवेह कर्योपदेशपरता त एव त्रिशब्देनाभिगदितुं शक्यन्ते । न चाथर्वणस्य तत्कार्यानुप्रवेशः । न तत्र प्रधानविधयो ज्योतिष्टोमादीनाम्, नाङ्गविधयः । श्येनादिष्व् अभिचारयज्ञेषु त एवर्त्विजः सैवान्यापीतिकर्तव्यता । वेशेषो ऽपि यः सो ऽपि त्रय्याम् एवोपदिष्टः । अत ऋग्यजुषाम् ऋक्सामभ्यां[^१७] चैकत्र कर्मणि समावेशाभावात् त्रिवेदीव्यपदेशानुपपत्तेर् नाथर्वणस्येह[^१८] ग्रहणं स्वाध्यायशब्दवाच्यत्वात् त्व् अध्ययनविधेस् तद्विषयत्वम् अविरुद्धम् ।

- **तदर्धिकम्** । षट्त्रिंशत्संख्या प्रत्यवमृश्यते । ततो ऽर्धम् अष्टादशवर्षाणि । अत्रापि विभागकल्पना षड्वर्षाणि । अत्रापि **पादिकम्** । पादश् चतुर्भागभागिनी सैव संख्या । नव वर्षाणि । चतुर्थो भागः । प्रतिवेदं त्रीणि ।

- <span style="text-decoration:underline;">कथं</span> पुनस् त्रिभिर् वर्षैर् वेदः शक्यो ग्रहीतुम् । 

- [^१९]भवति कश्चिन् मेधावितमः[^२०] । 

- <span style="text-decoration:underline;">अपर आह</span> । न ग्रहणस्वरूपप्रयुक्ता धर्माः, किं तर्हि तद्विषयेण विधिना प्रयुज्यन्ते । तत्रापि निवृत्ते ग्रहणे यदि कानिचिद् अहानि नियमानुपालनम् अध्ययनकाले क्रियते तावत् संपाद्यत एव शास्त्रार्थः । भवेत् स्वाध्यायविध्यर्थं तावतैवाङ्गकलपानुष्ठानम् । असमाप्तग्रहणस्य तद्व्रतनिवृत्तौ व्रतस्नातकव्यपदेशः । अतः कालविशेषविधानं युक्तम् । त्रिभिर् वर्षैः विना न व्रतस्नातको भवति । तद् यद्य् अपि "स्नानं वेदसमाप्ताउ" इति केचित् स्मरन्ति, तथापि तदर्थव्रतसमाप्ताव् अपि प्रयोग उपचाराद् उक्त एव । 

- <span style="text-decoration:underline;">तद् अयुक्तम्</span> । सत्य् अपि विधिप्रयुक्ते यावदध्ययनभावितैव व्रतानां युक्ता । अध्ययनसंयोगेन हि तानि चोद्यन्ते । यावदध्ययनं भवितुम् अर्हन्ति[^२१] । वचनाद् एव हि त्रिसांवत्सरी व्रतवर्या प्राग् अपि ग्रहणाद् यद्य् एतत् पृथग्वाक्यम् । अथ तु ग्रहणान्तिकम् एवेत्य् एकं वाक्यम्, ततो नास्त्य् अगृहीते वेदे व्रतनिवृत्तिः । एवकारेणैवम् एव पक्षम् अनुमन्यन्ते । 

- <span style="text-decoration:underline;">यदि</span> नास्त्य् अगृहीते वेदे तन्निवृत्तिः, कथं तर्हि व्रतस्नातको वेदस्नातक इति भेदेन व्यपदेशः ।

- <span style="text-decoration:underline;">चतुर्थे</span> वक्ष्यामः । 

- षट्त्रिंशदब्दाः समाहृताः "षट्त्रिंशदब्दम्", तत्र भवं **षाट्त्रिंशदाब्दिकम्** । एवं **त्रैवेदिकम्** । तदर्धपरिमाणं **तदर्धिकम्** । एवं **पादिकं ग्रहणान्तिकम्** इति । सर्वत्र "अत इनिठनौ" (पाण् ५।२।११५) इति मत्वर्थीयः । न तु यस्य यत्परिमाणं तत् तस्यास्तीति शक्यते ऽपदेष्टुम् ॥ ३।१ ॥

- **वेदान् अधीत्य वेदौ वा वेदं वापि यथाक्रमम् ।**

> अविप्लुतब्रह्मचर्यो गृहस्थाश्रमम् आवसेत् ॥ ३।२ ॥**

त्रैवेदिकम् अध्ययनम् उक्तम् । एकद्विवेदाध्ययनम् अप्राप्तं विकल्प्यते । वेदशब्दः शाखावचनो व्याख्यातः । तिस्रः शाखा अधीयीत द्वे एकां वैकैकस्माद् वेदान् न त्व् एकस्माद् एव । त्रयी त्रिविद्येति पठ्यते । 

- **अधीत्य** गृहीत्वा **वेदम्** उक्तया व्रतचर्यया । **गृहस्थाश्रमम् आवसेत्** । गृहस्थाश्रमस्य स्वरूपं वक्ष्यति "उद्वहेत द्विजो भार्याम्" (म्ध् ३।४) इत्यादि । **आवसेद्** अनुतिष्ठेत् । अनेकार्था धातवः । आङ् मर्यादायां वर्तते[^२२] । कृतदारपरिग्रहो रूढ्या गृहस्थ उच्यते । गृहशब्दो दारवचनस् तत्र तिष्ठति । तस्य यो विहितः पदार्थसमूहो विधिनिषेधात्मकः स आश्रमशब्देनोच्यते । यथोपनीतस्य ब्रह्मचर्याश्रम आ समावर्तनात्, कृतविवाहस्य गार्हस्थ्यम् इति । 

- अविप्लुतम् अखण्डितं ब्रह्मचर्यं स्त्रीसंप्रयोगनिवृत्तिर् यस्य स एवम् उच्यते । वाक्यभेदश् चात्र द्रष्टव्यः । आख्यातव्यवहारेण: **आविप्लुतब्रह्मचर्यो** भवेद् **गृहस्थाश्रमं** च प्रतिपद्यते । एकवाक्यतायां कदाचन विप्लवे गार्हस्थ्याधिकार एव हीयेत । अद्य पुनः पुरुषार्थतया विधानेन तदतिक्रमे प्रायश्चित्तेन युज्यते, न त्व् अधिकारी न[^२३] भवति ।

- अधीत्यावसेद् इति च पौर्वापर्यमात्रं विवक्षितम्, नाध्ययनसमनन्तरभाविता विवाहस्य ल्यप्कार्यात्[^२४] पौर्वापर्यविधानाद् आनन्तर्यं न शब्दार्थः । अतश् च स्वाध्यायाध्ययनविवाहयोर् अन्तराले व्याकरणादिशास्त्रश्रवणं वेदार्थज्ञानार्थं लभ्यते । विद्वान् एव हि गार्हस्थ्ये ऽधिक्रियते, न यथाध्ययनविधौ[^२५] मूर्खः । यद्य् अपि बाल्यावस्थायां तिर्यक्समानधर्मा स्वम् अधिकारं प्रतिपत्तुम् असमर्थस् तथापि पित्राचार्येण वानुष्ठाप्यते । वस्तुतस् तयोर् एवाधिकारः । अपत्यानुशासने पितुर् अधिकारो ऽपत्योत्पत्तिविधेस्[^२६] तावताभिनिर्वर्त्यत्वात् । अनुशासनं च विधिनिषेधाधिकारद्वयप्रतिपादनम् । तत्र यत् प्रतिपाद्य्मानो ऽपि नावबुध्यते, तद् अन्ध इव हस्तग्राहिकया कार्यते । यथाग्निसंस्पर्शकूपादिपाताद् गाढहस्तावष्टम्भादिना[^२७] धार्यते, एवम् अदृष्टाद् अपि मद्यपानादेः । यथा वानिच्छन्न् औषधापानादौ[^२८] प्रवर्तते एवं शास्त्रीयेष्व् अपि पदार्थेषु । यदा त्व् ईषद्व्युत्पन्नस् तदैवं नियुज्येत[^२९] "इदम् इदं कर्तुम् अर्हसि" इति । एवं सत्य् अधीतवेदो माणवकः पित्राचार्येणैवैवं प्रतिबोध्यितव्यो "गृहीतवान् असि वेदं त्वम् इदानीं तदर्थजिज्ञासायाम् अधिक्रियसे ततस् तदङ्गानि श्रोतुम् अरहसि" इति । एतावता पितुर् अपत्योत्पादनाधिकारनिवृत्तिः । तद् उक्तं "कियता पुनर् उत्पादितो भवति यावता स्वयम् अधिगतकृत्यो भवति" इति । 

- अतः स्थितम् एतत्: नाधीत्यैव विवाहो यावद् वेदार्थो नाधिगतः । एवं च पदयोजना कर्तव्या । **अधीत्य** अध्ययने निवृत्ते ऽप्य् **अविप्लुतब्रह्मचर्यः** स्यात् । प्राप्तायां च निवृत्तौ पुनर्वचनं नियमान्तराणां मधुमांसवर्जनादीनां निवृत्तिपरम् । तेन यावद् अध्ययनं तावत् सर्वे नियमा अनुष्ठातव्याः । समाप्ते त्व् अध्ययने ऽर्थावबोध्काले स्त्रीनिवृत्तिर् एव करणीया, स्त्रीसेवा न विधातव्या[^३०] । ब्रह्मचर्यशब्दो यद्य् अपि ब्रह्मग्रहणार्थं यद्व्रतग्रहणं तत्र व्युत्पाद्यते तथापि स्त्रीनिवृत्तिपर एवास्य तत्र प्रयोग इति दर्शयिष्यामः । 

- **यथाक्रमम्** । य एवाध्येतॄणां पाठक्रमः प्रसिद्धस् तेनैव, प्रथमं चतुःषष्टिस् ततो ब्राह्मणं पितृपितामहाद्यभिजनप्रबन्धोपक्रमं भवति । न हीदृशे ऽर्थे वक्तारो न कुलेन न शीलेन न क्रमेणेति । एतेन चैतत् प्रतिपादितं भवति: या एव पित्रादिभिः शाखाधीता सा[^३१] न त्याज्येति ॥ ३।२ ॥

- **तं प्रतीतं स्वधर्मेण ब्रह्मदायहरं पितुः ।**

> स्रग्विणं तल्प आसीनम् अर्हयेत् प्रथमं गवा ॥ ३।३ ॥**

तं **ब्रह्मदायहरं** **प्रथमं गवार्हयेत्** । ब्रह्म च दायश् च ते उभे हरति स्वीकरोतीति **ब्रह्मदायहरः** । दीयत इति **दायो** धनं, **ब्रह्म** वेदो, **हरणं** अधिगमः । गृहीतवेदः पित्रा कृतविभागो गार्हस्थ्यं प्रतिपद्यते, निर्धनस्यानधिकारात् । यदि तु पिता निर्धनस् तदा सांतानिकतया धनम् अर्जयित्वा विवाहयेत् ।

- <span style="text-decoration:underline;">अन्ये</span> तु ब्रह्मैव दायो ब्रह्मदाय इति पूर्वोकविध्यनुवादं मन्यन्ते पितुर् इति ।

- <span style="text-decoration:underline;">ननु</span> चाचार्यस्य माणवकाध्यापने ऽधिकार उक्तः किम् इदम् उच्यते **पितुर् ब्रह्मदायहरम्** इति ।

- <span style="text-decoration:underline;">उच्यते</span> । यस्य पिता विद्यते तस्य स एवाचार्यः । अभावे पितुर् अशक्तौ वान्यस्याधिकारः । आचार्यान्तरोपादानेन पितुर् अधिकारो निवर्तत एव । स्वयं वाध्यापयत्व् अन्योपादानेन वेति न विशेषः । 

- <span style="text-decoration:underline;">यद्</span> अप्य् आहुः: वरो दक्षिणेत्य् उपनयने नित्यवद् दक्षिणाम्नानात् परकर्तृकत्वम् एवेति ।

- <span style="text-decoration:underline;">तद् असत्</span> । उपनयने[^३२] ह्य् अयं विधिः "वरो दक्षिणा" इति । उपनेता च पिता वाचार्यो वा, तौ द्वाव् अपि स्वाधिकारप्रवृत्तौ नानत्यन्तरम् अपेक्षेते । आनमनार्थं हि दक्षिणादानम् । न चाधिकारान्तरतः प्रवृत्तस्यानतिर् उपयुज्यते । तेनायं दक्षिणाशब्द आनमनार्थाभावाद् अर्थाद् धिरण्यदानवद् अदृष्टार्थदानोपलक्षणार्थो विज्ञेयः । पित्रैव चासौ तावता धनेन स्वामी कर्तव्यो येन वरदानम् अस्य संपद्यते । 

- <span style="text-decoration:underline;">अथायम्</span> आग्रहः: नानत्यर्थाद् दानाद् ऋते दक्षिणाशब्दस्योपपत्तिः । न वा मुख्ये सति लक्षणा न्यायेति । 

- <span style="text-decoration:underline;">एवं तर्हि</span> यस्य पिता न तत्स्थानीयो नाचार्यः स यदात्मानम् उपनयेत् सत्यकामवत् तद्विषयो दक्षिणाविधिर् भविष्यति । तस्यापि चेषदपेतशैशवस्यात्मसंस्कारायास्त्येवाधिकार इति प्रतिपादितम् । 

- तस्माद् उभयथा पितुर् अधिकारः, स्वयम् उपनयमानस्यान्यम् आचार्यम् उपाददानस्य वा ।

- **प्रतीतम्** अभिमुखीभूतं गृहाश्रमप्रतिपत्तौ । न तु नैष्ठिकम्, समाप्ताध्ययनविध्यर्थम् अपि ग्रामप्रतिपत्तौ । **स्रग्विणम्** । यावन्तः केचन गृह्यकारैर् मधुपर्ककर्मणि धर्मा आम्नातास् तेषां प्रदर्शनार्थम् एतत् । **तल्प आसीनं** महार्हपर्यङ्कशयनोपविष्टम् । पूजाधिकारार्हं शयानम्[^३३] । **गवा** मधुपर्केण । मधुपर्के ऽसौ विधिः पाक्षिक आम्नातः । अतो गोशब्देन तत्साधनकर्मविशेषो लक्ष्यते । **अर्हयेत्** पूजयेत् । अधिकारात् पिताचार्यो वा । **प्रथमं** पूर्वं विवाहात्[^३४] । **प्रतीतं स्वधर्मेणेत्य्** अनुवादः । स्वधर्मेण ब्रह्मदायहरम्, स्वधर्मेण चार्हयेद् इति संबन्धे न विशेषः ॥ ३।३ ॥

- **गुरुणानुमतः स्नात्वा समावृत्तो यथाविधि ।**

> उद्वहेत द्विजो भार्यां सवर्णां लक्षणान्विताम् ॥ ३।४ ॥**

सत्याम् अपि वेदव्रतसमाप्तौ **गुरुणानुमतः** अभ्यनुज्ञातः **स्नायात्** । स्नानशब्देन गृह्योक्तसंस्कारविशेषो लक्ष्यते, ब्रह्मचारिधर्मावधिः । यथा चात्र लक्षणा तथा प्राग् व्याख्यातम् । तद् अहर् एव गृह्यकारोक्तं कंचिन्[^३५] मधुपर्कपूजाविहितसंस्कारं प्राप्य **समावृत्तो** गुरुकुलात् पितृगृहं प्रत्यागत इत्य् अनुवादः । **उद्वहेतेत्य्** एतद्विधिशेषम् एतत् सर्वं प्राप्तम् एव न तु समावर्तनं विवाहाङ्गम् । तेन यः पितृगृह एवाधीतवेदस् तस्य समावृत्त्यसंभवे ऽपि भवत्य् एव विवाहः[^३६] ।

- <span style="text-decoration:underline;">केचित्</span> समावर्तनं विवाहाङ्गं स्नानं मन्यन्ते । क्त्वाश्रुत्या भेदप्रतिपत्तिर् इति चेद् एवं तर्हि समावर्तनं विवाहाङ्गं स्नानसंस्कारं वक्ष्यति । सविशेषं हि तत्र स्नानम् आम्नातम् एव "स्नातकेन" इत्यादि ।

- <span style="text-decoration:underline;">अथ वा</span> यमनियमत्यागाभिप्रायं समावृत्तिवचनम् । **समावृत्तः** प्राक्तनीम् एवावस्थां नियमरहितां प्रतिपन्न इत्य् अर्थः । विशेषाभिप्रायं च नियम्त्यागवचनम् । ब्रह्मचारिणो हि सातिशया यमनियमा न तथोत्तरेषाम् ।

- **यथाविधीति** स्वधर्मेनेतिवत् । **उद्वहेत द्विजो भार्याम्** । उद्वहेतेति विवाहविधिः । संस्कारकर्म विवाहः, **भार्याम्** इति द्वितीयानिर्देशात् । न च प्राग्विवाहाद् भार्या सिद्धास्ति यस्या विवाहसंस्कारः क्रियेत,[^३७] चक्षुष[^३८] इवाञ्जनसंस्कारः । किं तर्हि निर्वर्त्यते विवाहेन । यथा यूपं छिनत्तीति, छेदनादयः संस्कारा यस्य क्रियन्ते स यूपः, एवं विवाहेनैव भार्या भवतीति । 

- विवाहशब्देन पाणिग्रहणम् उच्यते । तच् चात्र प्रधानम् । एवं हि स्मरन्ति "विवाहनं दारकर्म पाणिग्रहणम्" इति । इहापि वक्ष्यति "पाणिग्रहणसंस्कारः" (म्ध् ३।४३) इति लाजहोमाद्यङ्गम् । तच् च गृह्याद् अखिलं ज्ञातव्यम् । "नोद्वहेत् कपिलां कन्याम्" (म्ध् ३।८) इति कन्याग्रहणात् कन्याया अयं संस्कारो न स्त्रीमात्रस्य । कन्याशब्दश् चात्र प्रकरणे ऽप्रवृत्तपुंसंप्रयोगायां योषिति वर्तत इति वक्ष्यामः । 

- **स्वर्णां** समानजातीयाम् । **लक्षाणान्विताम्** । लक्षणानि अवैधव्यप्रजाधनसूचकानि वर्णरेखातिलकादिचिह्नानि ज्योतिःशास्त्रावगम्यानि, तैर् अन्वितां युक्ताम्, शुभलक्षणान्विताम् इत्य् अर्थः । यद्य् अप्य् अनिष्टसूचकम् अपि लक्षणं भवति, किं तु सूचकैर् एव शास्त्रैस् तादृशीं विवाहयेत्, अतः प्रशस्तलक्षणा लक्षणवती द्रष्टव्या । अभिप्रेतसूचक एव लक्षणशब्दो लोके प्रयुज्यते । सलक्षणो ऽयं पुरुषः सलक्षणा स्त्रीति या शुभलक्षणा सैवम् उच्यते ।

- तत्राधिकारचिन्ता कर्तव्या । संस्कारविधित्वाद् एवाधानवद् अनुष्ठानलाभात् यथैव ह्य् आधानम् आहवनीयादिद्वारेण नित्यकाम्यकर्मोपयोगि तदङ्गाहवनीयादिनिर्वृत्त्यर्थम् अनुष्ठीयते, एवं विवाहो ऽपि, अस्यापि[^३९] भार्यानिर्वर्तकत्वेन दृष्टादृष्टपुरुषार्थोपयोगित्वात् । तथा हि खेदात् पुंसः स्त्रीमात्रविषयायां[^४०] प्रवृत्तौ प्रसक्तायां कन्यापरदारनिषेधात् स्वदारेषु कामिनः खेदनिवृत्तिः । "सहधर्मश् चरितव्यः" (शब् ६।१।१७; च्ड़्। ग्ध् ४।७) इति तया सह सर्वधर्मेष्व् अधिकाराद् अदृष्टपुरुषार्थसिद्धिस् तदधीना ।

- <span style="text-decoration:underline;">अत्र केचिन्</span> मीमांसन्ते ।  रागिणः पूर्वोक्तेन प्रकारेण दृष्टसिद्ध्यर्थं विवाहं स्वतः कुर्वन्ति । तेषां च कृतविवाहानां संभवेत् स द्विजातिकर्मविधित्वेन कर्मानुष्ठानसिद्ध्यर्थो विवाहः । यस्य कथंचित् स्त्रीनिष्ठा निवृत्ता, न तस्य विवाहः । असति विवाहे कर्मानधिकाराद् अनधिकृतस्य चाननुष्ठाने दोषाभावात् पुरुषार्थानुष्ठानान्य् अननुतिष्ठतो[^४१] ऽनाश्रमिणो ऽप्य् अवस्थानम् अविरुद्धम् ।

- <span style="text-decoration:underline;">तद् एतद् असत्</span> । यथैव कामः पुरुषार्थस् तथैव धर्मो ऽपि पुरुषार्थत्वे प्रयोजकः । सर्वो ऽपि पुरुषार्थसिद्ध्यर्थं प्रवर्तते । यदि चैतद् एवं स्यात् "संवत्सरम् अनाश्रमी बूत्वा" (च्ड़्। मेध् ओन् ६।८७) इत्यादि नोपपद्येतेति । निपुणं चैतद् आश्रमविकल्पावसरे षष्ठे निर्णेष्यामः ॥ ३।४ ॥

_यादृशी कन्या वोढव्या ताम् इदानीं दर्शयति ।_

- **असपिण्डा च या मातुर् असगोत्रा च या पितुः ।**

> सा प्रशस्ता द्विजातीनां दारकर्माणि मैथुने ॥ ३।५ ॥**

**मातुर् यासपिण्डा पितुश् च यासगोत्रा सा दारकर्मणि प्रशस्ता** । सपिण्डग्रहणं मातृबन्धूपलक्षणार्थम् । मातुर् हि सापिण्ड्यं स्त्रीणां स्मृत्यन्तरे तृतीयपुरुषावधि । न तु त्रिभ्य ऊर्ध्वं मातृबन्धुभ्यो विवाह इष्यते, किं तर्हि, पञ्चमाद् ऊर्ध्वम् । एवं हि गौतमः पठति: "ऊर्ध्वं सप्तमात् पितृबन्धुभ्यो मातृबन्धुभ्यः पञ्चमात्" इति (ग्ध् ४।३–५) । तेन यथाश्रुतिसमन्वयाभावात् सापिण्ड्याभावः स्मृत्यन्तरवशेन मातृसंबन्धितया व्याकरणीयः । तेनैवम् उक्तं स्यात् मातुर् अन्वयजा जाया[^४२] न भवति । अवधिश् च गौतमीय एव । तेन मातामहमातामहयोर्[^४३] ऽन्वये जाता सा पुत्रसंततेर् बान्धवसामीप्यात् पञ्चमीं यावन् न विवाहयितव्या । अतो मातृष्वसृतद्दुहितॄणां प्रमातामहसंततिजानां[^४४] च सर्वासां प्रतिषेधः, बन्धुत्वाविशेषात् ।

- **असगोत्रा च या पितुः** । गोत्रं वसिष्ठभृगुगर्गादिवंशः स्मर्यते । समानगोत्रा वसिष्ठा न वसिष्ठैर् विवहन्ते न गर्गा गर्गैः । वासिष्ठे तु मातृसगोत्राया अपि प्रतिषेधः: 

- परिणीय सगोत्रां तु समानप्रवरां तथा । 

- कृत्वा तस्याः समुत्सर्गं द्विजश् चान्द्रायणं चरेत् ।

- मातुलस्य सुतां चैव मातृगोत्रां तथैव च ॥

गौतमेन तु पठ्यते: "असमानप्रवरैर् विवाहः" इति (ग्ध् ४।२) । तत्र गोत्रसमत्वे सत्य् अपि प्रवरभेदश् चेद् युज्यते विवाहः । तद् अयुक्तम्, यतः स्मृत्यन्तरे ह्य् उभयं निषिध्यते: "असमानार्षगोत्रजाम्" (य्ध् १।५३) इति । आर्षं प्रवर इत्य् एको ऽर्थः । कथं पुनर् गोत्रभेदे समानार्षेयत्वम् । किम् इति न भवति यदि स्मर्यते । श्रुतिस्मृतिप्रमाणको ऽयम् अर्थो न प्रत्यक्षगोचरो येन विरोधः स्यात् । के पुनर् अमी प्रवरा नाम । अत्यल्पम् इदम् उच्यते । इदम् अपि वक्तव्यम्: किं पुनर् एतद् ब्राह्मणत्वं नाम, तथा कतरद् एतद् गोत्रं नाम । यथैव समाने पुरुषत्वे ब्राह्मणत्वादिविशेषः, एवं समाने ब्राह्मणत्वे वसिष्ठादिगोत्रभेदः, प्रतिगोत्रं च समानार्षेयाणि । यस्यैतद् गोत्रं तस्य तैः शब्दैः प्रवराश्रयणं कर्तव्यम् । एवं विवाहनिषेधे ऽपि । स्मरन्ति च सूत्रकाराः गोत्रभेदसंबन्धेन प्रवरान्: "यस्यैतद् गोत्रं तस्येमे प्रवराः" इति । गोत्रभेदस् तु तद्गोत्रजैर् एव । स्मर्यते: "वयं पराशरा वयम् उपमन्यवः" इति । यद्य् अपि गोत्रवत् प्रवरान् अपि स्मरन्ति, तथापि बहुत्वात् कदाचिद् विस्मरेयुर् इति गोत्रम् उपलक्षणीकृत्य प्रवरस्मृतिर् उपनिबद्धा । गोत्रं तु स्मरन्ति । न च तस्य किंचिद् उपलक्षणम् अस्ति: य एवंरूपस् तस्येदं गोत्रम् इति । एतावत् तत्र स्मरणम् । यावद्गोत्रं संततिसमानजातीयत्वम्[^४५] । 

- एष च गोत्रप्रवरभेदः ब्राह्मणानां न राजन्यविषाम्[^४६] । तथा हि कल्पसूत्रकारः: "पौरोहित्याद् राजन्यवैशयोः" इति । यद्य् अपि गोत्रविशेषव्यपदेशे सति प्राप्तप्रतिषेधेनापि प्रवराधिकारे वचनम् इदम् उपपद्यते, किं तु न तेषां गोत्रस्मरणम् अस्ति । <span style="text-decoration:underline;">कस् तर्हि</span> क्षत्रियवैश्ययोर् विवाहे ऽपि बन्धूनाम् अवधेर् नियमः ।

- <span style="text-decoration:underline;">उच्यते</span> । सर्ववर्णविषयम् एतत् "ऊर्ध्वं सप्तमात् पितृबन्धुभ्यः" (ग्ध् ४।३) इति । इहाप्य् असगोत्रा, **च**शब्दाद् असपिण्डा । तथा चानुवर्त्यमानः सपिण्डशब्दः पूर्ववद् बन्धुसंबन्धोपलक्षणार्थः । तेन पितृष्वसुर् अन्वयस्त्रीणाम् अन्यासां च प्रपितामहसंततिस्त्रीणां आ सप्तमात् पुरुषात् प्रतिषेधः सिद्धो भवति । सप्तमपुरुषावधयः सपिण्डाः स्मर्यन्ते ।

- <span style="text-decoration:underline;">अन्ये</span> तु गोत्रं वंशम् आहुः । न तत्रावध्यपेक्षा । यावद् एतज् ज्ञायते वयम् एकवंशा इति तावद् अविवाहः । अस्मिन्न् अपि पक्षे असपिण्डा चेत्य् अनुवर्तते । तेन पूर्ववत् पितृष्वस्रादिदुहितॄणां प्रतिषेधः । अस्मिंस् तु पक्षे समानार्षगोत्राणां प्रतिषेधो दुर्लभः । न हि तत्रैतद् अस्ति वयम् एकवंश्या इति ।

- <span style="text-decoration:underline;">उच्यते</span> । ऐतिहासिकेन तद्दर्शनेन समर्थयन्ते । तत्र हि वर्णयन्ति । "ऋषिर् वसिष्ठादिर् आद्यो वंशस्य कर्ता तद्गोत्रास् ततः प्रसूताः प्रवराः" इति तत्पुत्रपौत्रास् तपोविद्याद्यतिशयगुणयोगेन प्रख्याततमाः । स्मृत्यन्तराद् एष एव नियमः । 

- इदं त्व् अत्र निरूप्यं यद् एतत् समानप्रवरैर् इति तत्र नामधेयतस् तावत् समानत्वं न संख्यातः । नामधेयसमानत्वे च किं यत्र सर्वाण्य् एव समानानि तत्र प्रतिषेध उतैकस्मिन्न् अपि समाने । तत्र यदि समुदितानां प्रवरत्वम्, तत्र समाने कस्मिंश्चिद् भिन्ने ऽन्यस्मिन्न् अन्यः समुदायः संजात इत्य् असमानप्रवरत्वाच् च प्रतिषेधः । एवं चोपमन्यूनां पराशराणां च स्याद् विवाहः । भिन्नं तयोर् गोत्रम् । एक उपमन्यवः अपरे पराशराः, पूर्वेण च न्यायेन प्रवरभेदः । उपमन्यूनां वासिष्ठभारद्वाजैकपाद् इति प्रवराः । पराशराणां वासिष्ठगार्ग्यपाराशर्येति । अथैकैकस्य प्रवरत्वम् एकस्मिन्न् अपि समाने प्रतिषेधः । तद् यथा माषा न भोक्तव्या, मिश्रा अपि न भुज्यन्ते । 

- किं पुनर् अत्र युक्तम् । एकैकस्य प्रवरत्वम् । तथा हि सामानाधिकरण्यं दृश्यते । एकं वृणीते द्वौ वृणीते त्रीन् वृणीत इति प्रतिपन्न एकः । तत्साम्ये ऽप्य् आहैषाम् अविवाह इति ।

- **द्विजाति**ग्रहणम् उपलक्षणार्थम् । शूद्रस्यापि आ सप्तमात् पितृतः पञ्चमान् मातृत[^४७] इत्य् अस्ति । दारकरणं दारक्रिया **दारकर्म** । तत्र **प्रशस्ता** प्रशंसया विहितेत्य् अर्थः । **मैथुनी** । मिथुने भवा **मैथुनी**, न मैथुनी अमैथुनी । पितुर् इति संबध्यते, पितृबीजाद् एवोत्पन्ना जातमात्रा । नियोगो विहितस् तत उत्पन्नाया नास्ति पूर्वोक्तविशेषणैर् निषेधः । अतः पृथङ् निषिध्यते **अमैथुनीति** । ततो नियोगोत्पन्ना कामतो न विवाह्या, मैथुनीत्वात् । 

- अन्ये तु **अमैथुने** इति पठन्ति । धर्मार्थे दारकर्मणि प्रशस्ता, न मैथुने । स्तुतिश् चेयं न प्रतिषेधः । ईदृशी योढा सा सत्य् अपि मैथुने धर्मार्थैव भवति ॥ ३।५ ॥

- **महान्त्य् अपि समृद्धानि गोऽजाविधनधान्यतः । **

> स्त्रीसंबन्धे दशैतानि कुलानि परिवर्जयेत् ॥ ३।६ ॥**

वक्ष्यमाणस्य प्रतिषेधस्य निन्दार्थवादो ऽयम् । **समृद्धिः** संपत्तिः । **धनं** विभवः । **महान्त्य् अपि** प्रकृष्टान्य् अपि । धनविशेषणार्थम् आह **गोऽजाविधनधान्यतः** । तृतीयार्थे तसिः । गोऽजाविधनेन च धान्येन च । **धन**ग्रहणं गोऽजादीनां विशेषणार्थम् । धनरूपा ये गोऽजादयः । कूटसंपन्नता हि धान्यं । **स्त्रीसंबन्धो** विवाहः ।स्त्रीप्राप्त्यर्थं संबन्धः **स्त्रीसंबन्धः** ॥ ३।६ ॥

- **हीनक्रियं निष्पुरुषं निश्छन्दो रोमशार्शसम् ।**

> क्षय्यामयाव्यपस्मारिश्वित्रिकुष्ठिकुलानि च ॥ ३।७ ॥**

**हीनास्** त्यक्ताः **क्रिया** यस्मिन् कुले जातकर्मादयः । संस्कारा न क्रियन्ते, नित्याश् च पञ्चयज्ञादयः । **निष्पुरुषं** स्त्रीप्रसु । यत्र प्रायेण कन्या जायन्ते न पुमांसः । **निश्छन्दः** वेदाध्ययनवर्जितम् । **रोमशार्शसम्** । द्वन्द्वैकवद्भावेन कुलद्वयं निर्दिष्टम् । बहुदीर्घैर् बाह्वादिषु लोमभिर् युतम् । **अर्शांसि** गुदेन्द्रियगतान्य् अधिमांसनिबद्धानि, तानि हि रोगरूपत्वात् पीडाकराणि । **क्षयो** राजयक्ष्माव्याधिः । **आमयावी** मन्दाग्निर् यस्य भुक्तम् अन्नं सम्यङ् न जीर्यति । **अपस्मारः** स्मृतिभ्रंशाद्युपघातकृत् । **श्वित्रं** शरीरगता च्छेदवती श्वेतता । **कुष्ठं** प्रसिद्धम् । सर्व एते व्याधिविशेषवचनाः शब्दा रोमशाद् आरभ्य मत्वर्थीयप्रत्ययान्ता निर्दिष्टाः । पूर्वैर् व्याख्यातृभिर् दृष्टमूलतास्य प्रतिषेधस्य वर्णिता । मातुः कुलं द्विपदो ऽनुहरन्ति । ततो हीनक्रियादीनां या प्रजा सापि तच्छीला स्यात् । व्याधयश् च संक्रामन्ति । एवं हि वैद्यके पठ्यते: "सर्वे संक्रामिणो रोगा वर्जयित्वा प्रवाहिकाम्" ॥ ३।७ ॥

- **नोद्वहेत् कपिलां कन्यां नाधिकाङ्गीं न रोगिणीम् ।**

> नालोमिकां नातिलोमां न वाचालां न पिङ्गलाम् ॥ ३।८ ॥**

पूर्वः कुलाश्रयः प्रतिषेधः । अयं तु स्वरूपाश्रयः । यस्या कद्रुवर्णाः[^४८] कनकवर्णा वा केशाः सा **कपिला** । **अधिकाङ्गी** षडङ्गुलिः । **रोगिणी** बहुरोगा दुष्प्रतिकारव्याधिगृहीता च । भूम्नीनिः[^४९] मत्वर्थीयो नित्ययोगे वा । **अलोमिका** अकेशा । लोमानि केशा अप्य् उच्यन्ते । बाहुमध्ये जङ्घाद्वये वा सर्वलोम्नाम् अभावः । **वाचाला** स्वल्प एव वक्तव्ये बहुलं परुषं च भाषते । **पिङ्गला** अक्षिरोगेण मण्डलाक्षी कपिलपिङ्गलाक्षी वा ॥ ३।८ ॥

- **नर्क्षवृक्षनदीनाम्नीं नान्त्यपर्वतनामिकाम् ।**

> न पक्ष्यहिप्रेष्यनाम्नीं न च भीषणनामिकाम् ॥ ३।९ ॥**

**ऋक्षं** नक्षत्रम्, तन्नामिका, आर्द्रा ज्येष्ठा इत्यादि । **वृक्षनाम्नीं** शिंशपा आमलकीति । **नदी** गङ्गा यमुना, तन्नाम्नी । ऋक्षाणि च वृक्षाश् च नद्यश् चेति द्वन्द्वः तासां नामानीति षष्ठीसमासः । ततो द्वितीयेन नामशब्देनोत्तरपदलोपी समासः । **अन्त्यनामिका** बर्बरीशबरीत्यादि । **पर्वता** विन्ध्यमलयादयः । पूर्ववत् समासात्मकप्रत्ययः । **पक्षिनाम्नी** शुकी सारिका । **अहिः** सर्पस् तन्नाम्नी: व्याली भुजङ्गी । **प्रेष्या** दासी चेटी दरनी[^५०] । **बिभिषणं** नाम भयजनकम्, डाकिनी राक्षसी ॥ ३।९ ॥

- **अव्यङ्गाङ्गीं सौम्यनाम्नीं हंसवारणगामिनीम् ।**

> तनुलोमकेशदशनां मृद्वङ्गीम् उद्वहेत् स्त्रियम् ॥ ३।१० ॥**

**अव्यङ्गाङ्गीं**[^५१] ।** **अव्यङ्गान्य् अङ्गानि यस्या सैवम् उच्यते । अव्यङ्गशब्दो ऽवैकल्यवचनः, प्रवीणोदारादिशब्दवद् यद्य् अपि[^५२] व्युत्पाद्यते ऽविकलान्य् अङ्गानि यस्येति, अतश् चाङ्गशब्दस्य द्वितीयस्यावयविनि शक्तौचित्येन, संस्थानस्य परिपूर्णता साव्यङ्गशब्देनोच्यते । **सौम्यं** मधुरं **नाम** । "स्त्रीणां सुखोद्यम्" (म्ध् २।३३) अत्र दर्शितम् । **हंस** इव **वारण** इव गच्छति । यादृशी हंसानां हस्तिनां च विलासवती मन्थरा गतिर् यस्याः । **तनु**शब्दो नाल्पवचनः किं तर्ह्य् आनुपरिमाणे[^५३] वर्तते । तन्वङ्गी सोच्यते या[^५४] नातिस्थूला नातिकृशेति । **मृदूनि** सुस्पर्षाकठिनापरुषाण्य् अङ्गानि यस्याः सा । ताम् **उद्वहेत् स्त्रियं** कन्याधिकारात् कन्याम् । 

- <span style="text-decoration:underline;">यद्य् एवं</span> नालोमिकाम् इत्यादिप्रतिषेधो ऽनर्थको ऽस्माद् एव विधानात् या नैवंरूपा तस्या अविवाह्यता सिद्धा । 

- <span style="text-decoration:underline;">सत्यम्</span> एवम् । एक एवार्थो द्वाभ्यां विधिमुखेन प्रतिषेधमुखेन चोद्यमानस् तु स्पष्टो बुध्यते । 

- कन्याशब्दश् चात्र प्रकरणाद् अननुभूतसंभोगासु स्त्रीषु प्रवर्तते । तथा च वसिष्ठः: "अस्पृष्टमैथुनां सदृशीं भार्यां विन्देत" (वध् ८।१) इति । न चान्येन संस्कृतान्येन पुनः संस्कर्तुं शक्या, कृतस्य करणाभावात् । अतश् चोढाया अप्रवृत्तभर्तृसंयोगायाः कथंचित् स्वैरिणीत्वे भर्तृप्रवासादिना नान्येन विवाहो ऽस्ति सत्य् अपि कन्यात्वे । तथा चेदृशी वसिष्ठोक्तिर् मध्ये पठिता । अन्यत्राप्य् उक्तम्: "अनन्यपूर्वां यवीयसीं भ्रातृमतीं स्त्रियम् उद्वहेत" इति (च्ड़्। य्ध् १।५२) ॥ ३।१० ॥

- **यस्यास् तु न भवेद् भ्राता न विज्ञायेत वा पिता ।**

> नोपयच्छेत तां प्राञ्जः पुत्रिकाधर्मशङ्कया ॥ ३।११ ॥**

यस्या भ्राता नास्ति तां न विवहेत् । **पुत्रिकाधर्मशङ्कया** पुत्रिकात्वशङ्कया । पुत्रिकाधर्मः कदाचिद् अस्याः कृतो भवेत् पित्रेत्य् अनया शङ्कया अनेन संदेहेन । 

- कथं चेयं शङ्का भवति ।

- **यदि न विज्ञायेत पिता**, देशान्तरे प्रोषितो मृतो वा । सा च मात्रा पितृसपिण्डैर् वा दीयते । प्राप्तकाला पितर्य् असंनिहित एतैर् अपि दातव्येति स्मर्यते । स्मृतिं चोत्तरत्र दर्शयिष्यामः । पितरि तु संविज्ञयमाने नास्ति पुत्रिकात्वशङ्का । स हि स्वयम् एवाह "कृता वा न कृता वा" इति । **वा**शब्दश् चेच् छब्दार्थे द्रष्टव्यः । यदि पिता न विज्ञायेत तदा कन्यका न वोढव्या । 

- <span style="text-decoration:underline;">अन्ये</span> तु स्वतन्त्रम् एतत् प्रतिषेधद्वयम् आचक्षते । यदि[^५५] **पिता न विज्ञायेत,**[^५६] अननेयं जातेति, गूढोत्पन्नायाः प्रतिषेधः । एवं च संबन्धः । **यस्या भ्राता नास्ति** तां पुत्रिकात्वशङ्कया **नोपयच्छेत** । **न विज्ञायेत**[^५७] इत्य् अत्र पुत्रिकाशङ्कयेत्य् एतन् न संबध्यते । 

- अस्मिन् प्रकरणे यत्र नास्ति दृष्टगतः प्रतिषेधः यथा "असपिण्डा च" (म्ध् ३।५) इत्य् अत्र श्लोके, तदतिक्रमे विवाहस्वरूपानिर्वृत्तिर् एव । अतः सगोत्रादिविवाहः कृतो ऽप्य् अकृत एव । विध्यवगमरूपत्वाद् आधानवद् विवाहस्य विध्यतिक्रमरूपाद् अपगमात्[^५८] । यथाधानविधौ यत् किंचिद् अङ्गं न ज्ञातं तदभावे नाहवनीयादिनिवृत्तिः, एवं सगोत्रादिकाया[^५९] न भार्यात्वम् । तस्मात् त्याज्यैव कृततादृशसंस्कारप्रतिरूपिकापि[^६०] । तत्रभवन्तो वसिष्ठादयः प्रायश्चित्तम् अपि स्मरन्ति तादृशविवाहे । यद्य् अपि कर्मण एव तदङ्गप्रतिषेधातिक्रमे वैगुण्यम्, न साक्षात् पुरुषस्य दोषः, तथापि वाचनिकं प्रायश्चित्तम् । अथ वा सगोत्रागमनं निषिद्धम् । तदर्थे व्यापारे प्रवर्तमाने यद् उक्तं तत् प्रायश्चित्तं भवेत् । 

- यस् तु हीनक्रियादिप्रतिषेधस् तस्य दृष्टदर्शनमूलत्वान् निर्वर्तते विवाहः, भवत्य् असौ भार्या, नास्ति तस्यास् त्यागः । एवमर्थ एव "महन्त्य् अपि" (म्ध् ३।६) इति पूर्वस्मात् प्रतिषेधाद् भेदः स्तवनार्थं पठितः । एवम् एव च शिष्टसमाचारः । कदाचित् कपिलादिरूपां उपयच्छति न सगोत्राम् ॥ ३।११ ॥

- **सवर्णाग्रे द्विजातीनां प्रशस्ता दारकर्मणि ।**

> कामतस् तु प्रवृत्तानाम् इमाः स्युः क्रमश्ō ऽवराः ॥ ३।१२ ॥**

"उद्वहेत द्विजो भार्याम्" (म्ध् ३।४) इति सत्य् अपि द्वितीयानिर्देशे भार्यायाः प्रधानत्वे गुणकर्मत्वे च[^६१] विवाहस्य विवक्षितम् एकत्वम्, अनुवादगतोद्देश्यत्वात्, यथा यूपं छिनत्तीति । यस्यान्यतः स्वरूपम् अवगतं तस्यान्यत्र कार्यान्तरविधानार्थम् अनूद्यमानस्य यथावगतस्वरूपस्यैवानुवादो भवति, यथा गृहं संमार्ष्टीति, पूर्वावगतिसापेक्षत्वाद् अनुवादस्य । निर्ज्ञातसंख्याका हि ग्रहा, "दश एतान् अध्वर्युः प्रातःसवने ग्रहान् गृह्णाति" इत्यादिवाक्यैः, कार्यं चवगतं ग्रहैर् जुहोतीति । अतो ऽवगत्यन्तरापेक्षत्वाद् ग्रहशब्दस्य न विवक्ष्यते संख्या । इह तु भार्यालक्षणो ऽर्थो नान्यतः सिद्धो ऽस्माद् एव वाक्याद् अवगन्तव्यो ऽतो यथाश्रुति प्रतीयते, प्रातिपदिकार्थवत् संख्यापि विवक्षितेति । पञ्चमे चैतद् विस्तरतस् तर्केण वक्ष्यते । 

- स्थितायां संख्याविवक्षायां द्वितीयस्याः कृते ऽपि पाणिग्रहणे न भार्यात्वम् । यथा सत्य् आवहनीये न द्वितीय आहवनीयः । इष्यते च क्वचिन् निमित्ते भार्यान्तरपरिग्रहस् तदर्थम् इदम् आरभ्यते । एतद् एवाभिप्रेत्य गौतमीये पठितम्: "धर्मप्रजासंपन्ने दारे नान्यां कुर्वीत, अन्यतरापाये तु कुर्वीत" (=आप्ध् २।११।१२) इति ।

- **सवर्णा** समानजातीया । सा तावद् **अग्रे** प्रथमतो ऽकृतविजातीयदारपरिग्रहस्य[^६२] **प्रशस्ता** । कृते सवर्णाविवाहे यदि तस्यां कथंचित् प्रीतिर् न भवति, अथ वापत्त्यार्थो[^६३] व्यापारो न निष्पद्यते तदा कामहेतुकायां प्रवृत्ताव् इमा वक्ष्यमाणाः सवर्णावराः श्रेष्ठाः शास्त्रात् तु ज्ञातव्याः । अत एकत्वस्य सवर्णानियमस्य चायम् अपवादः ।

- <span style="text-decoration:underline;">ननु</span> च सवर्णाविवाहे पारतन्त्र्यं प्रतीयते । न सवर्णाया बहुत्वं ।

- <span style="text-decoration:underline;">एकत्वसंख्यातिक्रमस्</span> तावत् प्रतीयते । असवर्णाभ्यनुज्ञानेनाप्य् अतिक्रान्तं चेत् कः सवर्णाया निषेधकः । तथा गौतमेनाविशेषेणैव पठितम्: "अन्यतरापाये तु कुर्वीत" ( = आप्ध् २।११।१२) इति । उत्तरश्लोके "सा च स्वा च" इति सवर्णाविवाहो ऽस्ति ॥ ३।१२ ॥

- **शूद्रैव भार्या शूद्रस्य सा च स्वा च विशः स्मृते ।**

> ते च स्वा चैव राज्ञश् च ताश् च स्वा चाग्रजन्मनः ॥ ३।१३ ॥**

वर्णभेदे सति सवर्णानियमः । यथैव ब्राह्मणस्य क्षत्रियादिस् त्रयो भवन्ति एवं **शूद्रस्य** जातिन्यूना रजकतक्षकादिस्त्रियः प्राप्ताः । अतः सवर्णेयम् उच्यते । उत्कृष्टजातीया तु पूर्वत्र क्रमग्रहणाद् अप्राप्ता । 

- **सा च** शूद्रा **स्वा च** वईश्या **वैश्यस्य** । **ते च** वैश्याशुद्रे **स्वा च** **राजन्यस्य** । एवम् **अग्रजन्मनो** ब्राह्मणस्य । ब्राह्मणक्रमेण[^६४] निर्देशे कर्तव्ये शूद्रप्रक्रमेण निर्देशः पूर्वोक्तम् एवार्थम् उपोद्बलयति । यद् उक्तम् "विकल्प आनुपूर्व्येण नावश्यं समुच्चयः" ॥ ३।१३ ॥

- **न ब्राह्मणक्षत्रिययोर् आपद्य् अपि हि तिष्ठतोः ।**

> कस्मिंश्चिद् अपि वृत्तान्ते शूद्रा भार्योपदिश्यते ॥ ३।१४ ॥**

यद्य् अप्य् अत्यन्तरूपवती शूद्रा, विप्रराजन्यौ च वीरप्रकृती दशमीम् अपि दशाम् अश्नुवीयातां तथापि शूद्रां नाधिवोढारौ । अत्रार्थवादः । **कस्मीम्श्चिद् अपि वृत्तान्ते** न क्वचिद् इतिहासोपाख्याने ऽप्य् **उपदिश्यते** वर्ण्यते । **आपदि** गरीयस्याम् अधिकायाम् आपदि । 

- पूर्वत्रानुज्ञातानेन प्रतिषिद्धा अतो विकल्पः ।

- <span style="text-decoration:underline;">ननु</span> च शास्त्रलक्षणयोर् एकविषयसंनिपाते षोडशिग्रहणाग्रहणवद् विकल्पो युक्तो न तु रागलक्षणायाः प्रवृत्तेर् निषेधेन । न च शूद्रा शास्त्रलक्षणा । केवलं रागतस् तत्र प्रवृत्तिर् अप्रतिषिद्धेति पूर्वशास्त्रस्यार्थः । निषेधस् तु शास्त्रलक्षण इत्य् अविवाह्यैव शूद्रा । एतद् एवाभिप्रेत्य याज्ञवल्क्येन पठितम् "यद् उच्यते द्विजातीनां शूद्रादारोपसंग्रहः । न तन् मम मतम्" इति (य्ध् १।५६) ।

- <span style="text-decoration:underline;">अत्रोच्यते</span> । सर्वत्रोपदेशानर्थकतयैव विकल्प आश्रीयते । यदि चात्यन्तम् एव शूद्राप्रतिषेधः स्यात् तदा क्षत्रियवैश्ये एव प्रतिप्रसूयेयाताम् आपद्य् अभ्यनुज्ञाने । प्रतिप्रसवशास्त्रम् (म्ध् ३।१३) अयं च प्रतिषेधः: द्वयम् अपि व्यर्थं स्यात् सवर्णाया नियमेन सिद्धत्वात् । तद् इदम् अनुज्ञातं प्रतिषेधश् च स्वं स्वं विरुध्यमाने विकल्प्येते[^६५] ।

- <span style="text-decoration:underline;">ननु</span> च विकल्पे कामचारः । तस्य च प्रतिप्रसवत एव सिद्धेः[^६६] प्रतिषेधो वक्तव्यो नैव । 

- न यथाकामतः क्षत्रियवैश्ययोर् विवाह एवं शूद्रायाः, अन्यत्रापदो गरीयाः[^६७] । 

- इदं तु प्रतिपत्तुं युक्तं यत् सवर्णानियमेनासवर्णानिवृत्तेर् अर्थतः कृतायाः पुनः शूद्रानिवृत्तिर् असवर्णानिवृत्तेर् अनित्यत्वं ज्ञापयति । अनित्यत्वे चापदि सवर्णाया अलाभे वा भवति चायम् अवगमः "शूद्रा न वोढव्या इतरे तु वोढव्ये" ॥ ३।१४ ॥

- **हीनजातिस्त्रियं मोहाद् उद्वहन्तो द्विजातयः ।**

> कुलान्य् एव नयन्त्य् आशु ससंतानानि शूद्रताम् ॥ ३।१५ ॥**

पूर्वस्य प्रतिषेधस्य शेषो ऽयं निन्दार्थवादः । **हीनजातिः** शूद्रैव, तस्या एव प्रकृतत्वात्, **ससंतानानि शूद्रताम्** इति निगमनात् । त एते **द्विजातयः मोहाद्** धनलोभजाद् अविवेकात् कामनिमित्तत्वाद् वा **कुलानि शूद्रतां** गमयन्ति । तस्यां जाताः पुत्राः शूद्रा भवन्त्य् एवं तत्पुत्रपौत्रा इति । अथ उच्यते **ससंतानानीति** । संतानो ऽपत्योत्पत्तिप्रबन्धः पुत्रपौत्रादिः ॥ ३।१५ ॥

- **शूद्रावेदी पतत्य् अत्रेर् उतथ्यतनयस्य च ।**

> शौनकस्य सुतोत्पत्त्या तदपत्यतया भृगोः ॥ ३।१६ ॥**

शूद्रां विन्दति परिणयति **शूद्रावेदी** स **पतति** पतित इव । **अत्रिर् उतथ्यस्य तनयः** पुत्रस् तयोर् एतन् मतम् इत्य् उपस्करः । अयं तावद् अर्धश्लोकः पूर्वप्रतिषेधशेषः । **शौनकस्य सुतोत्पत्त्या** । शास्त्रान्तरम् इदम् । अभ्यनुज्ञाय शूद्रायाम् ऋताव् उपगमनं निषेधति सुतोत्पत्तिर् ह्य् ऋतौ युग्मासु रात्रिषु भवति । ऋतौ शूद्रां न गच्छेद् इत्य् अर्थः । **तदपत्यतया भृगोः** । इदम् अपि स्मृत्यन्तरम् । तान्य् एव शूद्रोत्पन्नान्य् अपत्यानि यस्य स तदपत्यः, तद्भावस् तदपत्यता । **भृगोर्** एतन् मतम् । ऋताव् अप्य् उपपन्नतरासु जातापत्य उपेयात् । पतितत्ववचनं चात्र निन्दैव न त्व् अस्य पतितधर्मता "पतत्स्योदकम्" इत्यादि (म्ध् ११।१८२) । एतच् च वक्ष्यामः ॥ ३।१६ ॥

- **शूद्रां शयनम् आरोप्य ब्राह्मणो यात्य् अधोगतिम् ।**

> जनयित्वा सुतं तस्यां ब्राह्मण्याद् एव हीयते ॥ ३।१७ ॥**

अर्थवादो ऽयम् । यदि पुत्रम् उत्पादयति **तस्यां** ततो **ब्राह्मण्याद् एव हीयते** । अपत्यस्याब्राह्मणत्वम् इति निन्दैव । **सुतम्** इति च पुल्लिङ्गनिर्देशात् सुतोत्पत्तेर् इत्य् अत्र समानसंहितत्वे ऽपि पुत्रोत्पत्तिर् एवाभिप्रेता । तथा च दर्शितं "युग्मा रात्रयो वर्ज्याः" इति ॥ ३।१७ ॥

- **दैवपित्र्यातिथेयानि तत्प्रधानानि यस्य तु ।**

> नाश्नन्ति पितृदेवास् तन् न च स्वर्गं स गच्छति ॥ ३।१८ ॥**

सार्वकालिको ऽयं निषेधः । यदि कथंचिच् छूद्रापि व्युह्यते तदैतानि कर्माणि **तत्प्रधानानि** न कर्तव्यानि । न च तया सह त्रैवर्णिकस्त्रीवद् धर्मे ऽधिकाओ ऽस्तीत्य् अर्थः । भार्यात्वाद् अधिकारे प्राप्ते निषेधो ऽयम् । अतः स्वधर्मे धनं विनियुञ्जानस्य न तदीयानुज्ञोपयुज्यते, यथा द्विजातिस्त्रीणाम् । अन्यत्र त्व् अर्थकामयोः साप्य् अनतिचरणीयैव । प्रेष्यावत् तत्कर्मोपयोगो न निषिध्यते, श्राद्धादाव् अवहननादिकार्ये तत्र न दोषः स्यात् । परिवेषणादि न कारयितव्या । 

- तत्र **दैवं** कर्म दर्शपूर्णमासादि, देवतोद्देशेन च ब्राह्मणभोजनम्, "व्रतवत्" इत्य् (म्ध् २।१८९) अत्र यथा व्याख्यातम् । **पित्र्यं** श्राद्धोदकतर्पणादि । **आतिथेयम्** अतिथेर् आराधनं भोजनपाद्यादि ।

- <span style="text-decoration:underline;">ननु</span> च "सजात्या स्थितयान्यया" (म्ध् ९।८७) इत्य् अस्त्य् एव[^६८] प्रतिषेधः । 

- <span style="text-decoration:underline;">नैव</span> । "स्थितया" इति तत्र श्रूयते । ऋतुमत्यां सवर्णायां कथंचिद् वासंनिहितायां प्राप्नोति क्षत्रियावैश्यावत् । अपि च नासाव् अधिकारे प्रतिषेस्हः, किं तर्हि आज्यावेक्षणादौ । पत्न्यावेक्षितम् आज्यं भवतीत्य् अङ्गत्वेनोपादीयते । पत्नीत्य् अत्र क्रत्वर्थेषु यथा कयाचिद् उपात्तया सिद्धिर् अनियमेन प्राप्ता । यथा बह्वीषु सवर्णासु यया कयाचित् सवर्णया क्रियते, एवम् असवर्णयापि मा कारीत्य् एवमर्थो ऽसौ प्रतिषेधः । प्राधान्यम् अधिकारित्वात् । 

- **नाश्नन्ति पितृदेवास् तम्** इति कर्मनैष्फल्यम् आह । **न च स्वर्गं स गच्छति** । यद्य् अप्य् अतिथिर् अश्नाति तत्फलं स्वर्गादि न भवतीति । स्वर्गग्रहणम् अतिथिपूजाफलोपलक्षणार्थम्, अनुवादश् च "धन्यं यशस्यम्" (म्ध् ३।१०६ [९६]) इत्यादि ॥ ३।१८ ॥

- **वृषलीफेनपीतस्य निःश्वासोपहतस्य च ।**

> तस्यां चैव प्रसूतस्य निष्कृतिर् न विधीयते ॥ ३।१९ ॥**

अर्थवादो ऽयम् । वृषल्याः फेनो **वृषलीफेनो** वक्त्रासवः, स पीतो येन । पलाण्डुभिक्षितादिवत् परनिपातः । पाठान्तरम्[^६९]: वृषलीपीतफेनस्य । पीतः फेनो यस्येति विग्रहः वृषल्या पीतफेनः । "तृतीया" (पाण् २।१।३०) इति योगविभागात् समासः । पीतः फेनो वानेनेति विग्रहे वृषल्या इति षष्ठीसमासः (पाण् २।२।८) । अर्थस् तु सर्ववृत्तिष्व् एक एव । संप्रयुज्यमानयोर् अधरपरिचुम्बनाद्य् अवश्यंभावि तेन च सहचारिणा धर्मेण मैथुनसंबन्धो लक्ष्यते । प्रकरणाच् च विवाहप्रतिषेधशेषो ऽयं न पृथग्वाक्यम् । तत्त्वे हि चुम्बनादिवर्जं नियोगधर्मो बहुमतः स्यात् । तस्माद् गच्छञ् छूद्रां चुम्बनादिपरिवर्जनेन[^७०] न किंचिच् छास्त्रार्थम् अनुलङ्घते[^७१] ।

- **तस्यां चैव प्रसूतस्य** ऋतौ तु गच्छत इत्य् अर्थः । **निष्कृतिः** शुद्धिर् नास्ति इति निन्दातिशयो ऽयम्[^७२] ॥ ३।१९ ॥

- **चतुर्णाम् अपि वर्णानां प्रेत्य चेह हिताहितान् ।**

> अष्टाव् इमान् समासेन स्त्रीविवाहान् निबोधत ॥ ३।२० ॥**

वक्ष्यमाणस्य संक्षेपोपन्यासः । हिताश् चाहिताश् च । केचिद् धिताः केचिन् न । **अष्टाव्** इति संख्यानिर्देशः । **समासः** संक्षेपः । स्त्रीसंस्कारार्था विवाहाः **स्त्रीविवाहाः** । कह् पुनर् एवं विवाहो नाम । उपायतः प्राप्ताया कन्याया दारकरणार्थः संस्कारः सेतिकर्तव्यताङ्गः सप्तर्षिदर्शनपर्यन्तो पाणिग्रहणलक्षणः ॥ ३।२० ॥

- **ब्राह्मओ दैवस् तथैवार्षः प्राजापत्यस् तथासुरः ।**

> गान्धर्वो राक्षसश् चैव पैशाचश् चाष्टमो ऽधमः ॥ ३।२१ ॥**

संख्ययाष्टव् इत्य् उद्दिष्टानां[^७३] नामधेयानीमानि । अधमग्रहणं पैशाचस्य निन्दार्थम् ॥ ३।२१ ॥

- **यो यस्य धर्म्यो वर्णस्य गुणदोषौ च यस्य यौ ।**

> तद् वः सर्वं प्रवक्ष्यामि प्रसवे च गुणागुणान् ॥ ३।२२ ॥**

धर्माद् अनपेतो **धर्म्यः** शास्त्रविहित इत्य् अर्थः । **यस्य** च विवाहस्य **यौ गुणदोषौ** इष्टानिष्टफलहेतुत्वाद् गुणदोषौ । **प्रसवे** ऽपत्यजन्मनि । **गुणा** गुणाह् **अगुणाः** दोषाः[^७४] । वोडुर् एव स्वर्गनरकादिलक्षणौ गुणदोषौ, तत्प्रयोजनम् अर्थात् स्वर्गादिकम् । या ईदृशा एव भवन्ति । गतार्थम् अपि भूयः प्रतिपत्तये कथयन्ति ॥ ३।२२ ॥

- **षड् आनुपूर्व्या विप्रस्य क्षत्रस्य चतुरो ऽवरान् ।**

> विट्शुद्रयोस् तु तान् एव विद्याद् धर्म्यान् अराक्षसान् ॥ ३।२३ ॥**

षड् विवाहा ब्राह्मणस्य्**आनुपूर्व्या** । आनुपूर्वी क्रमः[^७५], नामोद्देशः क्रेमेण[^७६] । **क्षत्रस्य** । क्षत्रियवचनः क्षत्रशब्दः । तस्य **चतुरो ऽवरान्** उपरितनान् आसुरगान्धर्वराक्षसपैशाचान् **विद्यात्** । वैश्यशूद्रयोस् तान् एवार्**आक्षसान्** राक्षसं वर्जयित्वा ॥ ३।२३ ॥

- **चतुरो ब्राह्मणस्याद्यान् प्रशस्तान् कवयो विदुः ।**

> राक्षसं क्षत्रियस्यैकम् आसुरं वैश्यशूद्रयोः ॥ ३।२४ ॥**

आसुरगान्धर्वयोर् अयं निषेधो **ब्राह्मणस्य** पुनर् ब्राह्मादिविधानेन । एवं **क्षत्रियस्य** **राक्षसम्** एवैको न गान्दर्वासुरौ । **आसुर** एव **वैश्यशूद्रयोः** । विहितप्रतिषिद्धानां विकल्पः । ततश् च नित्यवद् विहिताभावे विकल्पितेषु प्रवृत्तिः । यस्य च यो विहितः स तद्विवाहाभावम् अनपेक्ष्य प्रथमत एव यदि विहितप्रतिषिद्धेषु प्रवर्तेत, तत्र पुरुषो दुष्येद् अपत्यं चानभिप्रेतम् उत्पद्येतेति शास्त्रकारेण दर्शितं "प्रसवे च गुणागुणान्" (म्ध् ३।२२) इत्यादिना न तु सपिण्डादिपरिणयनवत्[^७७] विवाहस्वरूपानिवृत्तिः ॥ ३।२४ ॥

- **पञ्चानां तु त्रयो धर्म्या द्वाव् अधर्म्यौ स्मृताव् इह ।**

> पैशाचश् चासुरश् चैव न कर्तव्याउ कदाचन ॥ ३।२५ ॥**

क्षत्रियादिविषयेयं स्मृतिर् न ब्राह्मणविषया, राक्षसे विरोधात् । न हि वधभेदने ब्राह्मणः कर्तुम् अर्हति, अस्याचरणस्य क्षत्रियादिविषयतयोपपत्तेः । 

- **पञ्चानां तु** विवाहानां प्राजापत्यात् प्रभृति त्रयो विवाहा धर्म्याः[^७८] । द्वौ न कर्तव्यौ पैशाचश् चासुरश् च । प्राजापत्यः क्षत्रियादीनाम् अप्राप्तो ऽपि विधीयते, राक्षसो ऽपि वैश्यशूद्रयोः । आसुरपैशाचयोः प्रतिषेधः ।

- इदम् अत्र व्यवस्था । ब्राह्मणस्य षड् विवाहाः । तत्र ब्राह्मः सर्वतः श्रेष्ठस् ततो न्यूनौ दैवप्राजापत्यौ ताभ्याम् अप्य् आर्षस् ततो ऽपि गान्धर्वस् ततो ऽप्य् आसुरः । 

- येषाम् अयं श्लोको ब्राह्मणविषयो ऽपि तेषां राक्षसो ऽपि ब्राह्मणस्य क्षत्रियवृत्ताव् अवस्थितस्य भवति । विकर्मस्थस्यापि वधभेदनाभ्यां प्रायश्चित्तियतो न तु[^७९] राक्षसो न विवाह इति ते मन्यन्ते । 

- तत्र[^८०] ब्राह्मस्य श्रैष्ठ्यं फलेनैव दर्शितम् । निषेधाभावेन चेतरेषां त्रयाणां न्यूनता फलापचयवचनाद् एव । आसुरस्य पुनर् वैश्यशूद्रयोर् विधानेन परिसंख्या ब्राह्मणक्षत्रिययोः प्रतीयते । षड् इति च विधानम् । अतो विकल्पः । स च व्यवस्थया । इतरासंभवेन तस्याश्रयणं तुल्यम् । विकल्पो हि व्रीहियवद् अनेकविवाहविधानेन च समुच्च्यासंभवाद् एव सिद्धः । सति वा संभवे क्रियेत चेत् तथापि धर्मापत्ययोर् न्यूनफलो ऽसौ । 

- अथ क्षत्रियस्य राक्षसो मुख्यश् चतुर्भिः श्लोकैर् विकल्पेन विधानात् । चतुर इत्य् अनेनासुरगान्धर्वपैशाचा अपि, "राक्षसं क्षत्रियस्यैकम्" (म्ध् ३।२४) इत्य् अनेन ते प्रतिषिद्धः । अतो विकल्पिताः, न मुख्याः । प्रकृतापेक्षत्वाच् च राक्षसैकविधिः । प्राजापत्ये नास्ति परिसंख्यानम् । अतः प्राजापत्यो ऽपि क्षत्रियस्य राक्षसतुल्यः । 

- एवं वैश्यशूद्रयोर् अपि प्राजापत्यो नित्यवद् आम्नातो न प्रतिषिद्धः । आसुरपैशाचौ तु तयोर् विहितप्रतिषिद्धौ । राक्षसो ऽप्य् "अराक्षसान्" (म्ध् ३।२३) इत्य् अनेन प्रतिषिद्धः, **त्रयो धर्म्या** इत्य् अनेन विहितः । 

- ब्राह्मणस्य पैशाचो नैवास्ति, क्षत्रियादीनां ब्राह्मदैवार्षा इति स्थितम् ॥ ३।२५ ॥

- **पृथक् पृथग् वा मिश्रौ वा विवाहौ पूर्वचोदितौ ।**

> गान्धर्वो राक्षसश् चैव धर्म्यौ क्षत्रस्य तौ स्मृतौ ॥ ३।२६ ॥**

**पृथक् पृथग्** इत्य् अनुवादः, पूर्वेणैव सिद्धत्वात् । **मिश्राव्** इति विधीयते, निरपेक्षाणाम्[^८१] इतरेषां गान्धर्वराक्षसयोर् विहितत्वात् । व्रीहियववद् अप्राप्ते मिश्रणवचनम् इदम् । व्रीहिभिर् यजेत यवैर् वेत्य् एकयागप्रयोगविषयत्वेनेतरेतरानपेक्षद्रव्यविधानाद् विकल्पो, न मिश्रीभावः । मिश्रीभावे हि न व्रीहिशास्त्रार्थो ऽनुष्ठितः स्यान् न च यवशास्त्रार्थः । एवम् इहैकस्यां कन्यायां स्वीकर्तव्यायां युगपद् उपायद्वयम् अप्राप्तं विधीयते । 

- तस्य विषयः: यदा पितृगेहे कन्या तत्रस्थेन[^८२] कुमारेण कथंचिद् वृष्टिगोचरापन्नेन दूतिसंस्तुतेन तद्रतापि[^८३] तथैव, परवती न च संयोगं लभते, तदा वरेण संविदं कृत्वा "नय माम् इतो येन केनचिद् उपायेन" इत्य् आत्मानं नाययति, स च शक्त्यतिशयाद् धत्वा छित्त्वा चेत्य् एवं हरति, तदा "इच्छयान्योन्यसंयोगः" (म्ध् ३।३२) इत्य् एतद् अप्य् अस्ति गान्धर्वे रूपम्, "हत्वा छित्त्वा" (म्ध् ३।३३) इति च राक्षसरूपम् । 

- ताव् एतौ विवाहौ क्षत्रियसैव भवतः । **धर्म्यौ** **क्षत्रियस्य तौ** **पूर्वचोदिताव्** इत्य् अनुवादः । 

- <span style="text-decoration:underline;">अन्ये</span> त्व् आहुः: यः क्षत्रियो बहुविवाहान् कुरुते स कांचिद् गान्धर्वेन विवाहे परिणयते कांचिद् राक्षसेणेत्य् एष मिश्रपक्षः । अथ वा सर्वा एवान्यतरेणेति **पृथक् पृथक्** । अनेन चैतज् ज्ञायते । क्षत्रियस्यानयोर् एवानियमेन प्रवृत्तिः, प्राजापत्यादीनां तु य एव प्रथमं कृतस् तेनैवान्यापि विवाह्या ॥ ३।२६ ॥

_इदानीं स्वरूपम् एतेषाम् आह ।_

- **आच्छाद्य चार्चयित्वा च श्रुतशीलवते स्वयम् ।**

> आहूय दानं कन्याया ब्राह्मो धर्मः प्रकीर्तितः ॥ ३।२७ ॥**

**आच्छाद्येति** । आच्छादनविशेषो ऽभिप्रेतः, अन्यस्यौचित्येनैव प्राप्तत्वात् । उत्कृष्टेनाच्छादनेन यथादेशं यथासंभवं यथायोग्येन वाससा परिधाप्य । **अर्हयित्वा** । अनेनालंकरणकटककणिकादिना प्रीतिविशेषसत्कारविशेषैर् अर्चनं कृत्वा । एतेनाच्छादनार्हणेन कन्याया वरस्य चान्यतरसंबन्धे प्रमाणाभावाद् उभयोपयोगः कार्यः । **श्रुतशीलवते** । अन्ये ऽपि स्मृत्यन्तरोक्ता वरगुणा द्रष्टव्याः "युवा धीमाञ् जनप्रियः । यत्नात् परीक्षितः पुंस्त्वे" इति (य्ध् १।५५) । **स्वयं** प्रागयाचितः । स्वपुरुषप्रेषणैर् **आहूय** अन्तिकदेशम् आनाय्य वरम् । यद् **दानं** स **ब्राह्मो धर्मो** विवाहः । अविशेषवचनो ऽपि **धर्म**शब्दः पूर्वापेक्षितत्वात्[^८४] तत्पर एव द्रष्टव्यः । अयाचितलाभो ऽभ्यर्हणापूर्वको ब्राह्मो विवाह इति लक्षणार्थः ।

- <span style="text-decoration:underline;">ननु</span> चेदम् अयुक्तं स्त्रीस्वीकारार्थो विवाह इति । 

- <span style="text-decoration:underline;">यावद्</span> विवाहपर्यन्तं चैतद् दानम् । नाकृते विवाहे दानार्थनिवृत्तिः । स हि तस्याः प्रतिग्रहकालः । न चासति परिग्रहे दानं परिसमाप्यते । न स्वत्वनिवृत्तिमात्रं दानम् । परस्वत्वापत्तिपर्यन्तं हि तत् । तथा च वक्ष्यति "तेषां तु निष्ठा विज्ञेया विद्वद्भिः सप्तमे पदे" इति (म्ध् ८।२२७) । एवं विवाहकाल एव कन्या दातव्या । तथा च गृह्यकारस् तस्मिन्न् एव काले ब्राह्मविवाहे काण्डिकधर्मं दर्शयति ।यत् तु प्राग् विवाहाद् दानं तदुपसंवादनवचनमात्रम्[^८५] । न हि तस्मिन्न् अक्रियमाणे ऽभिप्रेतकाले ऽवश्यं विवाहनिर्वृत्तिः । कश्चित् प्राग्निरूपिते न दद्याद् अपि, इतरो वा कदाचिन् न प्रतिगृह्णीयात् । तस्मात् प्राग्विवाहाद् उपसंवादः कर्तव्यः: तदा त्वयेयं देया मया चेयं वोढव्येति । यथैवान्तःक्रतुः सोपक्रियो[^८६] ऽचोदिततत्सिद्धार्थो ऽर्थाद् बहिष्क्रियते ।

- <span style="text-decoration:underline;">ये तु मन्यन्ते</span> यथैव गवादेर् द्रव्यस्यादृष्टार्थतया दीयमानस्य मन्त्रपूर्वकेण प्रतिग्रहेण दानम् अपि निर्वर्तते, तेनैवेदम् उक्तं ददातिषु चैवं धर्मेष्व् इति । एवं चेह प्रतिग्रहमन्त्रस्थानीयो विवाह इति । तथा च उपयमनं विवाह इत्य् एको ऽर्थः । उपयमनं च स्वकरणम् । एवं ह स्म भगवान् पाणिनिः स्मरति "उपाद् यमः स्वकरणे" इति (पाण् १।३।५६) । अतो विवाहः कन्यास्वीकारार्थः ।

- <span style="text-decoration:underline;">तद् अयुक्तम्</span> । स्वीकृताया विवाहो भार्याकरणार्थः । नानेन कर्मणा प्रतिगृह्णीयाद् इति विधिर् अस्ति । न च वैवाहिका मन्त्रा प्रतिग्रहप्रकारकाः, यथा "देवस्य त्वा प्रगृह्णामि" इति मन्त्राः । यत् तु स्वकरण इति तन् न विरुद्धम् । विवाहस्याप्य् अस्ति स्वकरणरूपता । दानेन स्वत्वमात्रे प्रतिपन्ने विवाहेन विशिष्टं स्वत्वं क्रियते । नेयं गवादिद्रव्यवत् स्वं यथेष्टविनियोज्यतया, अपि तु जायात्वेन । विशिष्ट एव हि स्वस्वामिभावो जायापतिलक्षणसंबन्धः । तथा च दर्शयिष्यति: "मङ्गलार्थं स्वस्त्ययनं । । । विवाहेषु प्रदानं स्वाम्यकारणम्" इति (म्ध् ५।१५२) ॥ ३।२७ ॥

- **यज्ञे तु वितते सम्यग् ऋत्विजे कर्म कुर्वते ।**

> अलंकृत्य सुतादानं दैवं धर्मं प्रचक्षते ॥ ३।२८ ॥**

**वितते** प्रारब्धतन्त्रे[^८७] ज्योतिष्टोमादौ **यज्ञे** तत्कर्मकारिण **ऋत्विजे** ऽध्वर्यवे **सुताय** दुहितुर् **दानम्** । **अलंकृत्येत्य्** अनुवादः, कन्यादानस्य सर्वस्यैवंरूपत्वात् । "आच्छाद्यालंकृतां विवाहयेत्" इति सामान्यो ऽयं विधिः । 

- <span style="text-decoration:underline;">ननु</span> गौश् चाश्वश् चाश्वतरश् चेत्याद्य् ऋत्विग्भ्यो दक्षिणात्वेन श्रुतम् । न क्वचित् कन्यादानं क्रत्वर्थतया चोदितम् । 

- <span style="text-decoration:underline;">किम् अत्र</span> क्रत्वर्थतया । प्रवृत्ते यज्ञ ऋत्विजे यां ददाति स दैवो विवाहः । अस्ति चोपकारगन्धस् तदीयकरणम् । अकर्मोद्देशेनापि दीयमानं तत्कर्मकरणप्रवृत्तस्य जनयत्य् एवानुमानविशेषम् । एतावतोपकारसंबन्धेन ब्राह्माद् दैवो न्यूनः ॥ ३।२८ ॥

> एकं गोमिथुनं द्वे वा वराद् आदाय धर्मतः ।**

> कन्याप्रदानं विधिवद् आर्षो धर्मः स उच्यते ॥ ३।२९ ॥**

स्त्री गवी पुङ्गवश् च **मिथुनम्** । **एकं द्वे वा वराद्** गृहीत्वा कन्याया दानम् **आर्षो धर्मः** । **धर्मत** इति । **धर्म** एवायम्, नात्र विक्रयबुद्धिः कर्तव्या, उच्चनीचर्णापाकरणाभावाद् इत्य् अभिप्रायः ॥ ३।२९ ॥

- **सहोभौ चरतां धर्मम् इति वाचानुभाष्य च ।**

> कन्याप्रदानम् अभ्यर्च्य प्राजापत्यो विधिः स्मृतः ॥ ३।३० ॥**

"**सह** धर्मो युवाभ्यां कर्तव्यः" इति वचनेन परिभाषां कृत्वा नियम्य यद् दानं स **प्राजापत्यः** । धर्मग्रहणम् उपलक्षणार्थम् । धर्मे चार्थे च कामे च तुल्ययोगक्षेमतेति मिथो ऽस्य परिभाषावचनस्यार्थः । धर्मशब्द एवोच्चार्यते: "सह धर्मश् चर्यताम्" इति, न तु धर्मार्थकामाः सहेति । स तु धर्मशब्दः स्मृत्यन्तरवशाद् अर्थकामयोर् उपलक्षणार्थो व्याख्यातः । "यद्य् एनां नातिचरसि धर्मार्थकामेषु तदा तुभ्यम् इयम् दीयते" इति कृतसंवित्कायाभ्युपगततदर्थाय विवाहकाले यद् दानं तत्रैवं समुच्चारयितव्यं **सह धर्मं चरताम्** इति । अर्थकामयोर् अभिप्रेते ऽपि सहत्वे तदप्रक्र्तत्वाद् अनुच्चारणम् । तथा च गौतमः: "प्राजापत्ये सह धर्मं चरताम् इति मन्त्रः" (ग्ध् ४।७) । मन्त्रग्रहणेन चैतद् दर्शयत्य् अधिकृतरूपम् एव प्रयोक्तव्यम्, मन्त्रवत् । न हि महासत्वानाम् अर्थकामविषये सहितत्वं परिभाषितुं युक्तम्, गम्यते तु स्मृत्यन्तरेभ्यः । 

- अनयैव संविदा दोषेणास्य न्यूनता । अस्ति ह्य् अत्र दातुर् वराद् उपकारलिप्सा । 

- स्वशब्देनैतद् वचनं वाच्यते, न पुनर् अयं दातुर् एव वचननियमः । **अनुभाष्येत्य्** अनेनैव सिद्धत्वाद् वाचेत्य् अनर्थकं स्यात्, अनुभाषणे वागिन्द्रियस्य साधनत्वात् । तथा च गृह्यकारः: "एतद् वः सत्यम् इत्य् उक्त्वा वरं वाचयेद् एतन् नः सत्यम्" इति । अनुशब्दश् च प्राप्तार्थस्यैव वाचा निश्चयम् आह ॥ ३।३० ॥

- **ज्ञातिभ्यो द्रविणं दत्वा कन्यायै चैव शक्तितः ।**

> कन्याप्रदानं स्वाच्छन्द्याद् आसुरो धर्म उच्यते ॥ ३।३१ ॥**

**ज्ञातिभ्यः** कन्याया एव पित्रादिभ्यः **कन्यायै च** स्त्रीधनं **दत्वा कन्याया आप्रदानम्** आनयनम् **आसुरो** विवाहः । **स्वाच्छन्द्यात्** स्वेच्छातः, न शास्त्रत इत्य् आर्षाद् भेदम् आह । तत्र हि शास्त्रं नियामकम् अस्ति "एकं गोमिथुनम्" इति । इह तु कन्याया रूपसौभाग्यादिगुणापेक्षं छन्दः ॥ ३।३१ ॥

- **इच्छयान्योन्यसंयोगः कन्यायाश् च वरस्य च ।**

> गान्धर्वः स तु विज्ञेयो मैथुन्यः कामसंभवः ॥ ३।३२ ॥**

**इच्छया** च वर्स्य कुमार्याश् च प्रीत्या परस्परसंयोग एकप्रदेशे संगमनम् । तस्येयं निन्दा **मैथुन्यः कामसंभवः** । मिथुनप्रयोजनो मैथुनः, तस्मै हितो **मैथुन्यः** । एष एवार्थो विस्पष्टीकृतः **कामसंभव** इति । संभवत्य् अस्माद् इति संभवः । कामः संभवो ऽस्येति ॥ ३।३२ ॥

- **हत्वा छित्त्वा च भित्त्वा च क्रोशन्तीं रुदतीं गृहात् ।**

> प्रसह्य कन्याहरणं राक्षसो विधिर् उच्यते ॥ ३।३३ ॥**

**प्रसह्य** अभिभूय कन्यापक्षाद् बलात्कारेण **कन्याया हरणं राक्षसो** विवाह इत्य् एतावद् अत्र विवक्षितम् । **हत्वे**त्याद्य् अनुवादः । प्रसह्यापजिहीर्षतो यदि कश्चित् प्रतिबन्धो वर्तते तदा प्राप्तम् एव हननादि । हन्तुः शक्त्यतिशयं ज्ञात्वा स्वात्मभयाद् उपेक्षेरंस् तदा भवत्य् एव राक्षसो न वधाद्यवश्यं कर्तव्यम् । 

- **हत्वा** दण्डकाष्ठादिना ताडयित्वा । **छित्त्वा** खड्गादिप्रहारेणाङ्गानि खण्डशः कृत्वा । **भित्त्वा** प्राकारदुर्गादि[^८८] । **क्रोशन्तीं** **रुदन्तीं** कन्याम् अनिच्छाम् । अयं गान्धर्वाद् विशेषः । "अनाथापह्रिये परित्रायद्वम्" इत्याद्य् उच्चैः शब्दकरणं क्रोशनम् । रोदनम् अश्रुकणमोक्षः । उद्विजितायाः स्त्रिया धर्मो ऽयम् ॥ ३।३३ ॥

- **सुप्तां मत्तां प्रमत्तां वा रहो यत्रोपगच्छति ।**

> स पापिष्ठो विवाहानां पैशचः प्रथितो ऽधमः ॥ ३।३४ ॥**

राक्षसपैशाचयोर् अनिच्छा तुल्या । राक्षसे हननम्, पैशाचे वञ्चनम् । **सुप्तां** निद्रयाभिभूताम् । **मत्तां** क्षीबां मद्यपरवशाम् । **प्रमत्तां** वातसंक्षोभेण नष्टचेतनाम् । **रहो** ऽप्रकासम् **उपगच्छति** मैथुनधर्मे प्रवर्तते **स पैशाचो** विवाहः सर्व**विहाहानां** **पापिष्ठः** पापहेतुः । धर्मापत्यं न ततः संपद्यते ।

- इह गान्धर्वराक्षसपैशाचानां प्रकृतविवाहसामानाधिकरण्यात् संयोगहरणोपगमा एव पाणिग्रहणसंस्कारनिरपेक्षा विवाहा इति मन्यन्ते । 

- तेषां ब्राह्मादिष्व् अपि दानविवाहयोः सामानाधिकरण्यात् संस्कारो विनिवर्तते । यथा च न निवर्तते तथा दर्शितम् । लक्षणया विवाहप्रयोजनदाने विवाहशब्दः । 

- गान्धर्वे तु भगवता कृष्णद्वैपायनेन दुष्यन्तशकुन्तलासंगमने वर्णितम्: "अनग्निकम् अमन्त्रकम्" इति, तद्दर्शनेन पाणिग्रहणसंस्कारो ऽस्ति, मन्त्रादि वर्जितस् तु[^८९] ।

- पैशाचे[^९०] पुनर् विवदन्ते: मुख्यं चोपगमनं । न[^९१] च कन्यात्वम् अपैति, संस्कारैस् तद्विनिवर्तनात् । अतश् च "पाणिग्रहणिका मन्त्राः कन्यास्व् एव प्रतिष्ठिताः" (म्ध् ८।२२६) इति प्रतिषेधस्याप्रवृत्तेर् अस्त्य् एव मन्त्रवत् संस्कारसंबन्धः । स च प्रतिषेधः कृतः संस्कारप्रतिषेधार्थः । सा हि मन्त्रैः संकृतत्वाद् व्यपगतकन्याभावा । अत एव भवतु प्रथमम् उपगमस् ततो ऽकन्यादोषो नास्ति । तथा च कानीनः कर्ण इति दर्शनम् । यदि तु पुरुषप्रयोगेण कन्यात्वम् अपेयात् कथम् इयं वाचोयुक्तिः "कन्यायाः पुत्रः कानीनः" इति । अथ त्व् असंस्कृता कन्योच्यते ततो युक्तम् "कर्णादयो ह्य् अनूढायाः पुत्राः" इति । मुख्ये ऽभ्युपगमने कन्याया अपत्योत्पत्तेः संभवः । वर्ण्यते चेतिहासादिषु तथाभूताया विवाहः ।अथ मद्यमदादिना निर्वृत्ते रतिसंबन्धे किमर्थः संस्कार इति ।

- <span style="text-decoration:underline;">अत्रोच्यते</span> । यद्य् अपि स्त्रीपुंसधर्मो निवृत्तो ऽतिक्रान्तश् च कन्यागमनप्रतिषेधस् तथापि तया सहाधिकारार्थं पुनश् च गमने कन्यागमनं मा भुद् इति तदर्थं संस्कारकरणम् । कन्यागमनप्रतिषेधातिकर्मसंबन्धेन पुरुषार्थतयापि निन्द्यते विवाहो ऽयम् । 

- <span style="text-decoration:underline;">तद् अयुक्तम्</span> । यतो ऽयं लोके कन्याशब्दः पुंसासंप्रयुक्तां स्त्रियम् आचष्टे, न संस्कारभावसापेक्षाम् । अकृतसंस्कारा अपि पुरुषैः क्षतयोनयो न कन्या इति व्यवह्रियन्ते । तासां च वेशश्रितानां गमने न कन्यागमनदोषः । यद्य् अपि कुमारीकन्याशब्दौ प्रथमवयोवचनाव् इष्येते, तथापि विवाहविधाव् अनुपभुक्तपुर्वाम् एव स्त्रियम् आचक्षते । तथा च कुमारवेशधारिणीं नातिप्रकाशप्रवृत्तपुंसंप्रयोगां भार्यात्वेनार्थयमानो ऽन्यैर् अवबोध्यते "नैषा कुमारी नष्टो ऽस्याः कौमारो भावः" । 

- संस्कारपरिलोपश् च स्यात् । गर्भाधानं हि मन्त्रवत् कर्तव्यम् "विष्णुर् योनिं कल्पयतु" (र्व् १०।१८४।१) इति कॢप्तायाश् च कल्पनम् अशक्यम् । तत्रायथार्थो मन्त्रप्रयोगः स्यात् । न चानूढायाः पैशाचधर्मे मन्त्रप्रयोगः, ऊढायास् तच्छ्रवणात् । न च[^९२] पैशाचवर्जम् अन्येषु विवाहेषु तत्कल्पयितुं उक्तं युक्तम् अविशेषश्रवणात् । 

- तस्मान् मुख्योपगमपक्ष एवमादयो बहवो दोषाः प्राप्नुवन्ति । अत आलिङ्गनोपगूहनपरिचुम्बनादिषूपगमनार्थेषु व्यापारेषु साहचर्यात् तादर्थ्याच् चोपपूर्वो गमिर् द्रष्टव्यः । यत् तु "कानीनः पुत्रः" इति तत्र मुख्यार्थासंभवाल् लक्षणया संस्काराभावप्रतिपत्तिः[^९३] । यत् तु संस्कारदर्शनं तत् तु क्वचिद् एव । यद्य् अपि "या गर्भिणी संस्क्रियते ज्ञाताज्ञतापि वा सती" (म्ध् ९।१७३) इति तत्र य एवोपगन्ता स एव न[^९४] संस्कर्ता । न त्व् असौ पैशाचो विवाहः । पैशाचे हि येनैव समुपभुक्ता तस्मा[^९५] एव दीयते, स एवैनां संस्करोतीति । गर्भिण्यास् तु संस्कारो वाचनिकः । एतच् च सर्वं निपुणतरं पुनर् नवमे वक्ष्यते ।

- <span style="text-decoration:underline;">अपरे</span> मन्यन्ते: "सत्यं मुख्यम् उपगमनम् अमुख्यत्वे तु गमनप्रतिषेधानुपपत्तिः" इति । 

- <span style="text-decoration:underline;">यदि हि</span> मुख्यम् उपगमस् तदा स एव विवाहो ऽन्यस्यानन्तरोक्तेन न्यायेनाभावात् । ततश् च नास्ति तस्य प्रतिषेधस्य विषयः, यतः इच्छया गान्धर्वो हठाद् राक्षसो ऽन्यथा पैशाचः । न चान्यः प्रकारो ऽस्ति येन स विषयः प्रतिषेधः[^९६] स्यात् । अस्ति त्व् अस्य विषयः: यत्र हठाद् रहसि गमनम्, या वा पितृभ्यां दीयते न चोपसंस्क्रियते । न[^९७] चासौ[^९८] गान्धर्वः, कन्येच्छाया अभावात् । अत एव भर्तुर् अपि न कन्यागामित्वम्, विषयान्तरस्य संभवात् । 

- तस्मात् क्षतयोन्याः संस्कारनिषेधाद् ब्राह्मादिवद् उपायत्वात् तद्वच् च विवाहशब्दोपपत्तेः प्रकरणसामर्थ्याड् गौण एवोपगमार्थः ।

- एषाम् च भेदः: अप्रार्थितोपनतो भूमिहिरण्यादिवद् ब्राह्मः । ऋत्विक्त्वेन विशेषेण दैवः । गोमिथुनेनार्षः । याच्ञयायच्ञया वा "सहोभौ चरतां धर्मम्" इति वचनव्यवस्थया प्राजापत्यः । शेषाः सुबोधभेदाः । 

- ब्राह्मादीनाम् इदम् अर्थे तद्धितः । ब्रह्मादिसंबन्धिता च स्तुत्यारोप्यते । एवं सर्वेषु । पैशाचः पिषाचानाम् अयं युक्त इति निन्दा ॥ ३।३४ ॥

- **अद्भिर् एव द्विजाग्र्याणां कन्यादानं विशिष्यते ।**

> इतरेषां तु वर्णानाम् इतरेतरकाम्यया ॥ ३।३५ ॥**

**द्विजाग्र्याणां** ब्राह्मणानां **कन्यादानं** कन्यां ददताम् **अद्भिर् एव** दानं शस्यते । ब्राह्मणाय यदा कन्यां ददाति तदाद्भिर् एव दद्यात् । कथं पुनर् आपोदानकरणम् । न हि ताभिर् विना दानम् अस्ति "अद्भिर् वाच्यं नमःपूर्वं[^९९] भिक्षा दानं ददाति वै । एवं धर्मेषु" इति नियमात् । अथ वा अद्भिर् एवेत्य् अवधारणेनार्षासुरप्राजापत्यान् अपवदति । तत्र हि न केवला आपः कारणम्, गोमिथुनादिद्रव्यग्रहणम् अपि संविद्व्यवस्था च । तेनैतद् उक्तं भवति । यथा गोहिरण्यादि द्रव्यं दीयते, न किंचित् परिभाष्यते: "इयं गौस् त्वयैव संवाहनीयेदृशानि तृणान्य् अपि देयानि," एवं कन्यापि देया, न दुहितृस्नेहेन जामात परिभाषणं कारयितव्यः । न च तस्माद् धनं ग्रहीतव्यम् इति ।

- क्षत्रियादीनां तु इतरेतरकाम्यया परस्परेच्छया[^१००] यदि कन्यावरयोः परस्परम् अभिलाषो भवति तदा दानं कर्तव्य, नेतरथा ब्राह्मविवाहवत् । 

- <span style="text-decoration:underline;">अन्ये</span> तु व्याचक्षते । धनं वा गृहीत्वाद्भिर् एव वेत्य्[^१०१] एष इतरेतरकाम्यार्थः । अस्मिन् पक्षे ब्राह्मणस्य सर्वविषयता ज्ञापिता भवति ॥ ३।३५ ॥

- **यो यस्यैषां विवाहानां मनुना कीर्तितो गुणः ।**

> सर्वं शृणुत तं विप्राः सम्यक् कीर्तयतो मम ॥ ३।३६ ॥**

यद् उक्तम् "गुणदोषौ च यस्य यौ" (म्ध् ३।२२) इति तत् स्मारयति । बहवो वक्तव्यतया प्रतिज्ञातास् तत्र वक्ष्यमाणैः श्लोकैर् अयम् अर्थ उच्यत इति विशेषज्ञानार्थं युक्तः पुनर् उपन्यासः । 

- **एषाम् विवाहानाम्** इति निर्धारणे षष्ठी । एवं विवाहानां यस्य विवाहस्य **यो गुणः कीर्तित** आचार्येण मनुना **सर्वं शृणुत तं** गुणं **विप्राः** । भृगुर् महर्षीन् आमन्त्रयते । **सम्यग्** अवैपरीत्येनानाकुलं **कीर्तयतः** कथयतः ॥ ३।३६ ॥

- **दश पूर्वान् परान् वंश्यान् आत्मानं चैकविंशकम् ।**

> ब्राह्मीपुत्रः सुकृतकृन् मोचयत्य् एनसः पितॄन् ॥ ३।३७ ॥**

**पूर्वे वंश्या** पितृपितामहादयः । **अपरे** पुत्रपौत्रादयः । तान् **मोचयत्य् एनसो** नरकादियातनाभ्य उद्धरति । ब्राह्मेन विवाहेन ऊढा तस्यां यो जातः पुत्रः स **सुकृतकृत्** पुण्यकृद् यदि भवति । **पितॄन्** परलोकगतान् । पितृशब्दो ऽयं प्रेतपर्यायः न हि पुत्रादिसंततेर् अन्यथा पितृव्यपदेशसंभवः । **दश**शब्दः प्रत्येकम् अभिसंबध्यते **पूर्वापर**शब्दाभ्याम्, **एकविंशकम्** इति निर्देशात् । 

- अर्थवादश् चायम् । तेनागतान् अनुत्पन्नान् कथं मोचयतीति न वाच्यम् । पूर्वेषां त्व् अपत्यकृतेन शुभेन श्राद्धादिना भवत्य् एव पापान् मोक्ष इति श्राद्धाधिकारे कथयिष्यते । अतो दशापरान् एनसो मोचयतीत्य् एतद् उक्तं भवति: दशपुरुषा यस्मिन् कुले ऽपापा जायन्त इत्य् आलम्बनम् ॥ ३।३७ ॥

- **दैवोढाजः सुतश् चैव सप्त सप्त परावरान् ।**

> आर्षोढाजः सुतस् त्रींस् त्रीन् षट् षट् कायोढजः सुतः ॥ ३।३८ ॥**

दैवेन विधिनोढा **दैवोढा** । तस्यां जातो **दैवोढाजः** । **सुतः** पुत्रः । **कः** प्रजापतिः । स देवता यस्य विवाहस्य स **कायः** । संस्कारकर्मणि ग्रहणलक्षणे ऽसत्य् एव देवतासंबन्धे प्रजापतेर् देवतात्वम् अध्यारोप्यते भक्त्या । यद् अपि तत्र प्राजापत्यो यागो ऽस्ति स तु विवाहसाधारणः न कायव्यपदेशे कारणम् । आसुरादिषु च न काचिद् गतिः स्यात् । न ह्य् आसुरेभ्यो विवाहेभ्यो यागो ऽस्ति । **कायोढज** इति ह्रस्वत्वं "ङ्यापोः संज्ञाछन्दसोर् बहुलम्" इति (पाण् ६।३।६३) ।

- <span style="text-decoration:underline;">ननु</span> च यद् यन् न्यूनफलं तत् तत् पश्चान् निर्दिष्टम् । तत्रार्षस्य प्राजापत्यात् पश्चाद् अभिधानं युक्तम् । 

- <span style="text-decoration:underline;">अस्त्य्</span> अत्र कारणं येनाधिकफलस्य प्राजापत्यस्य पश्चान् निर्देशः । "पञ्चानां तु त्रयो धर्म्याः" (म्ध् ३।२५) इत्य् अत्र प्राजापत्यस्य ग्रहणम् इष्यते, इतरथार्षस्य स्यात् ॥ ३।३८ ॥

- **ब्राह्मादिषु विवाहेषु चतुर्ष्व् एवानुपूर्वशः ।**

> ब्रह्मवर्चसिनः पुत्रा जायन्ते शिष्टसंमताः॥ ३।३९ ॥**

"प्रसवे च गुणागुणान्" (म्ध् ३।२२) इत्य् उक्तम्, तद् इदम् । **अनुपूर्वशः:** आनुपूर्व्येणेत्य् अस्मिन्न् अर्थे स्मृतिकारैः प्रयुज्यते । श्रुताध्ययनविज्ञानसंपत्तिनिमित्ते च पूजाख्याती[^१०२] ब्रह्मवर्चसम् । तद्वन्तो **ब्रह्मवर्चसिनः** । इन्नन्तो ऽयम् । **शिष्टानां संमता** अनुमता अगर्ह्या अद्विष्टाः प्रिया इति यावत् । अतश्[^१०३] चामत्यर्थत्वान् मतिभुद्धीत्य् (च्ड़्। पाण् ३।२।१८८) अस्याविषयत्वेन, "क्तेन च पूजायाम्" (पाण् २।२।१२) इत्य् एतेन नास्ति समासप्रतिषेधः । संबन्धसामान्यविवक्षायां च षष्ठी ॥ ३।३९ ॥

- **रूपसत्त्वगुणोपेता धनवन्तो यशस्विनः ।**

> पर्याप्तभोगा धर्मिष्ठा जीवन्ति च शतं समाः ॥ ३।४० ॥**

**रूपं** मनोहराकृतिः । **सत्त्वं** नाम **गुणो** द्वादशे वक्ष्यते । ताभ्याम् **उपेता** युक्ताः । आढ्या **धनवन्तः** । श्रुतशौर्यादिगुणयुक्ततया ख्याताः **यशस्विनः** । **पर्याप्तभोगाः** स्रगनुलेपनगीतवाद्यादिभिः सुखसाधनैर् अविकलैर् नित्ययुक्ताः । सुखसाधनैः पूर्वोक्तैर् अवियोगो भोगः, स पर्याप्तो ऽक्षतः समग्रो येषां ते **पर्याप्तभोगाः** । धर्मानुष्ठानतत्परा **धर्मिष्ठाः** । धर्मशब्दः केषांचिद् गुणवचनः । अतो गुणवचनाद् इत्य् आतिशायिकः । **शतं** वर्षाणि **जीवन्ति** ॥ ३।४० ॥

- **इतरेषु तु शिष्टेषु नृशंसानृतवादिनः ।**

> जायन्ते दुर्विवाहेषु ब्रह्मधर्मद्विषः सुताः ॥ ३।४१ ॥**

ब्राह्मादिव्यतिरिक्तेषु गान्धर्वादिविवाहेषु नृशंसम् अनृतं च वदन्ति **नृशंसानृतवादिनः** । **नृशंसं** मातृभगिन्यादाव् अश्लीलाक्रोशवचनम् । **अनृतं** प्रसिद्धम् । नृशंसं चानृतं च **नृशंसानृते** । ते वदितुं शीलम् एषाम् इति शब्दव्युत्पत्तिः । **ब्रह्मधर्मो** वेदधर्मो वेदार्थस् तं द्विषन्ति निन्दति वा न श्रद्दधते वा । अत एव **दुर्विवाहेष्व्** इति निन्दा ॥ ३।४१ ॥

- **अनिन्दितैः स्त्रीविवहैर् अनिन्द्या भवति प्रजा ।**

> निन्दितैर् निन्दिता नॄणां तस्मान् निन्द्यान् विवर्जयेत् ॥ ३।४२ ॥**

समासतो विवाहानां फलप्रदर्शनम् एतत् । ये यस्य विवाहा विहितास् ते **ऽनिन्दितास्** तैर् ऊढानां या प्रजा पुत्रादिलक्षणा सानिन्द्या भवति प्रशस्येत्य् अर्थः । **निन्दितैः** प्रतिषिद्धैः **निन्दिता** गर्हिता । **तस्माद्** दुःखभागिनी प्रजा मा भूद् इति **निन्द्यान् विवर्जयेत्** ॥ ३।४२ ॥

- **पाणिग्रहणसंस्कारः सवर्णासूपदिश्यते ।**

> असवर्णस्व् अयं ज्ञेयो विधिर् उद्वाहकर्मणि ॥ ३।४३ ॥**

**पाणिग्रहणं** नाम गृह्यकारोक्तः **संस्कारः सवर्णासु** समानजातीयासूह्यमानासु **उपदिश्यते **शास्त्रेण विधीयते, कर्तव्यतया प्रतिपाद्यते । **असवर्णासु** यद् उद्वाहकर्म तत्रायं वक्ष्यमाणो **विधिर् ज्ञेयः** ॥ ३।४३ ॥

- **शरः क्षत्रियया ग्राह्यः प्रतोदो वैश्यकन्यया ।**

> वसनस्य दशा ग्राह्या शूद्रयोत्कृष्टवेदने ॥ ३।४४ ॥**

ब्राह्मणेनोह्यमानया **क्षत्रियया शरो** ब्राह्मणपाणिपरिगृहीतो **ग्राह्यः**, पाणिग्रहणस्थाने शरस्य विधानात् । **प्रतोदो** बलीवर्दानाम् आयासः क्रियते, येन वाह्यमानाः पीड्यन्ते हस्तिनाम् इवाङ्कुशः । **वसनस्य** वस्त्रस्य **दशा ग्राह्या शूद्रया** । **उत्कृष्ट**जातीयैर् ब्राह्मणादिवर्णैर् **वेदने** विवाहे ॥ ३।४४ ॥

- **ऋतुकालाभिगामी स्यात् स्वदारनिरतः सदा ।**

> पर्ववर्जं व्रजेच् चैनां तद्व्रतो रतिकाम्यया ॥ ३।४५ ॥**

उक्तो विवाहः । तस्मिन् निर्वृत्ते समुपयाते दारत्वे तद् अहर् एवेच्छयोपगमे प्राप्ते तन्निवृत्त्यर्थम् इदम् आरभ्यते । 

- न विवाहसमनन्तरं तद् अहर् एव गच्छेत्, किं तर्हि ऋतुकालं प्रतीक्षेत । गृह्यकारैस् तु "अत ऊर्ध्वम् अक्षारलवणाशिनौ ब्रह्मचारिणाव् अधःशायिनौ स्यातां । त्रिरात्रं द्वादशरात्रं संवत्सरं वा" (आश्ग् १।७।११) पठितम् । तत्र सत्य् अपि संवत्सरस्यान्तरापतिते[^१०४] ऋतौ गमनं नास्ति । एवम् अस्मात् कालाद् ऊर्ध्वम् असत्य् ऋतौ गमनं नास्ति । एवम् एते स्मृती अविरोधिन्यौ भवतः । त्रिरात्रादीनां तु विकल्पः अत्यन्तरागपीडितयोर् गमनम्, दैयवतोर् तु ब्रह्मचर्यम् ।

- **ऋतुर्** नाम स्त्रीणां शोणितदर्शनोपलक्षितः शरीरावस्थाविशेषो गर्भग्रहणसमर्थः काल उच्यते । उपलक्षणत्वाच् च दर्शनस्य निर्वृत्ते ऽस्मिन् वक्ष्यमाणकालानुवर्ती भवत्य् एव । तस्य काल **ऋतुकालः** । साहचर्याद् वा काल एव ऋतुः । तथा च समानाधिकरणसमासः । ऋतुकाले ऽभिगन्तुं व्रतम् अस्येत्य् **ऋतुकालाभिगामी** । व्रते इति णिनिः (पाण् ३।२।२०) यथा स्थण्डिलशायी अश्राद्धभोजीति । **स्याद्** भवेद् इत्य् अर्थः । यद्य् अप्य् अस्तिपरा विधिविभक्तिस् तथाप्य् उपगमव्यापारं निदधाति, **अभिगामी स्याद्** अभिगच्छेद् इत्य् अर्थः । न ह्य् अनुपगच्छन्न् अभिगामी भवति ।

- <span style="text-decoration:underline;">कीदृशं</span> पुनर् एतद् व्रतम् । किम् ऋताव् अभिगन्तव्यम् एव, अथर्ताव् एव गन्तव्यम् इति । एतद् उक्तं भवति । किम् अयं नियम उत परिसंख्येति । ननु च व्रतम् इति शास्त्रतो नियम उच्यते । तत्रैव चायं णिनिः । अतः परिसंख्या कथम् आशङ्क्यते ।

- <span style="text-decoration:underline;">उच्यते</span> । परिसंख्यायाम् अपि शास्त्रीयत्वं नियमरूपता च विद्यत इति दर्शयिष्यामः । 

- <span style="text-decoration:underline;">कस्</span> तर्ह्य् अन्योर् विशेषः । 

- <span style="text-decoration:underline;">विधिविशेषो</span> नियमः । 

- <span style="text-decoration:underline;">अथ</span> विधिः कः । 

- <span style="text-decoration:underline;">यः</span> शब्दः कर्तव्यताबोधकः "अग्निहोत्रं जुहुयात् स्वर्गकामः" इति । न ह्य् अग्निहोत्रस्यैतद् वचनम् अन्तरेणान्यतः कुतश्चित् कर्तव्यतावगमः । नियमः पुनर् यत्रादृष्टसिद्ध्यर्थस्य वचनम् अन्तरेण पाक्षिकी प्राप्तिः । यथा "समे यजेत" इति दर्शपौर्णमासादियागविधानाद् देशमात्रम् आक्षिप्तम् । न हि कश्चिद् देशम् अनाश्रित्य यागप्रयोगः संभवति । द्विविधश् च देशः, समो विषमश् च । यत्र यदा तावत् समे यजेत तदैतद् वचनम् अनुवाद एव । यदा त्व् इच्छाया निरङ्कुशत्वाद् विषमे यियक्षति तदैतद् वचनं समदेशं विदधद् अर्थवत्, विहिते समे विषमस्यानाश्रयणम् अविधानात् । एतत् सामर्थ्यात् तन्निवृत्तिः । विधिनिबन्धने ह्य् अनुष्ठाने किम् इत्य् अविहितं क्रियेत । तत्करणे हि न यथाचोदितानुष्ठानसिद्धिः । 

- इदं चात्र स्मार्तम् उदाहरणम् । "प्राङ्मुखो ऽन्नानि भुञ्जीत" । भुञ्जानस्य यदृच्छया यां कांचिद् दिशम् आश्रित्य भोजनं प्राप्तम् । तत्र कदाचित् प्राची कदाचिद् इतरा या काचित् प्राप्ता । तत्र यदा प्राची न तदेतरा, यदेतरा न तदा प्राचीति । तत्राप्राप्तिपक्षे विध्यर्थं वचनं "प्राङ्मुखो ऽन्नानि भुञ्जीत" इति । तत्रातिक्रमाच् छास्त्रार्थं जहाति । 

- एवम् इह यदृच्छयोपगमनम् ऋताव् अनुपगमनम्, पक्षे विधीयमानम् उपगमनम् अननुष्ठीयमानम्[^१०५], शास्त्रातिक्रमकारितां जनयेत् । यथान्ये शास्त्रविहितार्था अतिक्रम्यमाणाः प्रायश्चित्तहेतवो भवन्ति तथानुगमनम् । 

- अथर्ताव् अनृतौ च गमने रागतः प्राप्ते वचनम् ऋताव् उपेयाद् इति, तदैवं वचनं मृग्यते: ऋताव् एवोपेयाद् अनृताउ न गच्छेत् । यथा "पञ्च पञ्चनखा भक्ष्याः" इति क्षुत्प्रतिघातेनार्थेन शशकादिष्व् अपि पञ्चनखेषु भक्ष्यता प्रसक्ता तद्व्यतिरिक्तेष्व् अपि वानरादिषु । न च तत्र पर्यायेणैव प्रवृत्तिः । युगपत् तत्र चान्यत्र च प्रसक्तौ "पञ्च पञ्चनखा भक्ष्याः" इति वचनम् इतरपरिसंख्यानार्थं संपद्यते[^१०६] । एवम् इह परिसंख्येति ।

- <span style="text-decoration:underline;">ननु</span> च परिसंख्यां दोषत्रयवतीम् आचक्षते । त्रयो हि तत्र दोषाः प्रादुःष्युः, स्वार्थत्यागः परार्थकल्पना प्राप्तबाधश् च । "पञ्च पञ्चनखा भक्ष्याः" इति यदान्वयतः पञ्चनखविषयं भक्षणं प्रतीयते तदा तत्त्यक्तं भवति, तद्व्यतिरिक्तनिषेधपरत्वाद् वाक्यस्य । अश्रुतश् च निषेधः, अतः परार्थकल्पना । अर्थित्वाच् च सर्वविषयं भक्षणं यत् प्राप्तं तस्य बाधः । एवम् एतेन परिसंख्यायां त्रयो दोषाः ।

- <span style="text-decoration:underline;">नैतत् सारम्</span> । सत्य् अर्थित्वे श्रुत्यर्थासंभवे वाक्यस्यानर्थक्यं मा भूद् इत्य् एतत्परता न विरुद्धा ।

- विधिर् अत्यन्तम् अप्राप्तौ नियमः पाक्षिके सति ।

- तत्र चान्यत्र च प्राप्तौ परिसंख्या नखिष्व् इव ॥ (त्व् १।२।४२)

- किं पुनर् अत्र युक्तम् । "तत्र चान्यत्र च प्राप्तौ" परिसंख्यालक्षणस्य विद्यमानत्वात् परिसंख्येति । ऋताव् अपि गमनं प्राप्तम् अनृताव् अपि । न तु यदर्तौ तदानृताव् इति । यथा सत्य् अर्थित्वे यद्[^१०७] भोजनं तत्र नियमो ऽश्राद्धम् न पुनर् आहारत्यागेन अश्राद्धम् एव भुञ्जान आस्ते । एवम् इह सति खेदे यद् गमनं तत्र नियमो ऽनृतौ न गच्छेद् इत्य् अवगच्छति । अर्थित्वाच् च गमने प्रसक्ते कालविदानपरतैव युक्ता वाक्यस्य । अन्यथानारब्धो ऽर्थ उपदिष्टः स्यात् । किंचापत्योत्पत्तिविधेः कृतविवाहस्यानुष्टेयत्वाद् ऋतौ च तत्संभवात् प्राप्तम् एव गमनम् । उत्पन्नपुत्रस्य च न द्वितीयपुत्रोत्पादनं वैधम् । अपत्यम् उत्पादयेद् इत्य् एकत्वविवक्षायां विध्यर्थनिवृत्तेः । न च गमनम् एवादृष्टार्थतया शक्यं विधातुम् । संकारविधित्वाधिकारग्रहणात्[^१०८] कल्पनायाश् चाशक्यत्वाद्[^१०९] अपत्योत्पत्तिविध्याक्षेपाद् ऋतौ गमनस्य । यदि चात्रर्ताव् उपेयाद् इति तद् अनृतुप्रतिषेधार्थम् । तत्रानुवादः परं परिसंख्या । तत्र ह्य् अर्थान्तरलक्षणयाप्य् अर्थवत्ता भवति ।

- एवं च[^११०] कृत्वा गौतमीयेनाविप्रतिपत्तिः । एवं तत्रोक्तम्: "ऋताव् उपेयात् सर्वत्र वा प्रतिषिद्धवर्जम्" इति (ग्ध् ५।१–२) । "सत्वत्र वा" इत्य् एष विकल्पः कामचारानुज्ञानार्थः । न पुनः सर्वदर्ताव् अनृतौ च नियमोपपत्तिः । यदि च पूर्वत्र "ऋताव् उपेयात्" इति नियमः, "सर्वत्र वा" इत्य् अत्रापि स एवोपेयाद् इत्य् अनुप्रयुज्यमानशब्दो नियमार्थः प्राप्नोति एकप्रक्रमत्वात्, न हि[^१११] स एव शब्दः पुनर् अनुच्चार्यमाणो भिन्नार्थो भवितुं युक्तः । न चर्तोर् अन्यत्र नियमार्थतोपपद्यते इत्य् उक्तम् । तस्माद् ऋतौ गमनवचनम् अनृतौ प्रतिषेधार्थम् । तत्रानुत्पन्नपुत्रस्य विध्यन्तरान् नियम एव । उत्पन्नपुत्रस् तु यथाकामी ।

- अनृतौ प्रतिषिद्धे गमने भार्येच्छया पुनः प्रतिप्रसूयते **पर्ववर्जं व्रजेच् चैनां तद्व्रत** इति । **तद्** इति भार्यायाः प्रत्यवमर्शः । तच्चित्तग्रहणं व्रतम् अस्येति **तद्व्रतः** । **रतिकाम्यया** विनाप्य् अपत्यार्थेनोत्पन्नपुत्र ऋताव् अनुत्पन्नपुत्रो वानृतौ सुरतसंभोगेच्छया **तद्व्रत एनां व्रजेन्** नात्मेच्छयेत्य् अर्थः । 

- अथ वा **तच्**छब्दो **रतिकाम्यये**त्य् अत्राप्य् अपेक्ष्यते,[^११२] स्मृतिशास्त्रत्वाद् अस्य । तद् रतिकाम्यया पर्ववर्जम् अन्यत्रापि व्रजेत् । तत्रैवाकारश्लेषो द्रष्टव्यः, अरतिकाम्यया अत्मन इति शेषः । यथा तु व्याख्यातं तथा न किंचिद् अत्राप्रश्लेषेणापि वा[^११३] तच्छब्दस्य समासोपसर्जनस्यासंबन्धेन । पर्वाणि वक्ष्यति । अमावास्याम् अष्टमीं च पौर्णमासीं चतुर्दशीम् इति । **स्वदारनिरतः**[^११४] । स्वदारेषु निरतः स्यात् तत्प्रीतिभावनापरः । अथ वा स्वदारेष्व् एव रमते न परदारान् रमयेद् इति परदारप्रतिषेधः । **सदा** यावज्जीवम् एतद् व्रतं परिपालनीयम् । 

- अतः स्थितम् एतत् । त्रीणि वाक्यान्य् अत्र: ऋतुकालाभिगामी स्याद् इत्य् एतद् एकम् । अनुत्पन्नपुत्रस्य नियमानुवादरूपं द्वितीयम्, भार्याप्रयुक्तस्य पर्ववर्जम् ऋताव् अनृतौ च न सुरतेच्छया । स्वदारनिरत इति तृतीयम् । एषां च पदयोजना: ऋतुकालाभिगामी स्याद् अपत्यार्थम्, रतिकाम्यया तु तद्व्रत एनां व्रजेत्, स्वदारनिरतश् च स्यात् ॥ ३।४५ ॥

- **ऋतुः स्वाभाविकः स्त्रीणां रात्रयः षोडश स्मृताः ।**

> चतुर्भिर् इतरैः सार्धम् अहोभिः सद्विगर्हितैः ॥ ३।४६ ॥**

ऋतुलक्षणार्थं श्लोको ऽयम् । वैद्यकादिशास्त्रावगम्यो ऽयम् अर्थो न विधिमूल एव । एवं "युग्मासु पुत्राः" (म्ध् ३।४८) इत्य् एताव् अपि श्लोकौ । 

- **षोडशरात्रयस्** ताः **स्त्रीणां** मासि मासि **स्वाभाविक ऋतुः** । प्रमाणान्तरमूलत्वाच् चाश्रुतम् अपि मासि मासीति गम्यते । स्वभावे भवः **स्वाभाविकः** स्वस्थप्रकृतीनां यो भवति । व्याध्यादिना कस्याश्चित् प्राप्तकालो ऽपि निवर्तते, घृततिलाध्यौषधोपयोगेन रतिवशेन चाकाले ऽपि संवर्तते । अतः स्वाभाविक ऋतुस् ता रात्रय उच्यन्ते । **चतुर्भिर् इतरैः** । चत्वार्य् अहानि यानि **सद्भिर् विगर्हितानि,** प्रतिषिद्धस्त्रीस्पर्शसंभाषणादीनि, तानि च प्रथमशोणितप्रदर्शनात् प्रभृति । अहर्ग्रहणं च सर्वाहोरात्रोपलक्षणार्थम् । **तैः सह** ॥ ३।४६ ॥

- **तासाम् आद्याश् चतस्रस् तु निन्दितैकादशी च या ।**

> त्रयोदशी च शेषास् तु प्रशस्ता दशरात्रयः ॥ ३।४७ ॥**

**तासां** रात्रीणां या** आद्याः** प्रथमशोणितदर्शनाच् **चतस्रस्** ता **निन्दिताः,** न तत्र गमनम् अस्ति । तिसृषु तावत् स्पर्शो ऽपि नास्त्य् अशुचित्वात् । चतुर्थ्यां तु स्नाताया वसिष्ठवचनात् सत्य् अपि शुचित्वे रतिसंभोगो नास्ति, चतसॄणां गर्हितत्ववचनात् । **या चैकादशी** या च **त्रयोदशी** सापि निन्दिता, एवं प्रतिषिद्धगमना[^११५] । ऋतुदर्शनात् प्रभृत्य् एकादशीत्रदोश्यौ गृह्येते, न चन्द्रतिथी । **तासाम्** इति निर्धारणविषयत्वेन रात्रीणां संबन्धात् समानजातीयश् च निर्धार्यतया प्रतीयते, कृष्णा गवां संपन्नक्षीरेति । षड्रात्रगमनप्रतिषेधो ऽयम् अदृष्टार्थाः । **शेषाः प्रशस्ता दशरात्रयः** । षण्णां प्रतिषेधाद् दशसु प्राशस्त्यं सिद्धम् एवानूद्यते ॥ ३।४७ ॥

- **युग्मासु पुत्रा जायन्ते स्त्रियो ऽयुग्मासु रात्रिषु ।**

> तस्माद् युग्मासु पुत्रार्थी संविशेद् आर्तवे स्त्रियम् ॥ ३।४८ ॥**

तासु दशसु या युग्मा रात्रयः षष्ठ्य् अष्टमी दशमी द्वादशी चतुर्दशी षोषशी तासूपगच्छतः पुत्रा जायन्ते ।[^११६] **अयुग्मासु स्त्रियो** दुहितरः । **तस्मात्** पुत्रोत्पत्तिसिद्ध्यर्थं **युग्मासु संविशेद्** भजेत मैथुनधर्मेण **स्त्रियम् अर्तवे** । अनुवादो ऽयम् । अयम् अपि नियम एव: अनुत्पन्नपुत्रस्यायुग्मास्व् अगमनम् ॥ ३।४८ ॥

- **पुमान् पुंसो ऽधिके शुक्रे स्त्री भवत्य् अधिके स्त्रियाः ।**

> समे ऽपुमान् पुंस्त्रियौ वा क्षीणे ऽल्पे च विपर्ययः ॥ ३।४९ ॥**

**शुक्रं** वीर्यं पुरुषस्य रेतः, स्त्रियाः शोणितम् । उक्तं भगवता वसिष्ठेन "शुक्रशोणितसंभवः पुरुषः" इति (वध् १५।१) । स्त्रीबीजाद् अधिके पुंबीजे ऽयुग्मास्व् अपि पुत्रो जायते, युग्मास्व् अपि स्त्रीबीजस्याधिक्ये कन्यैव । अयुग्मास्व् अपि रात्रिषु पुत्रार्थिनो गमनानुष्ठानार्थम् एतत् । यदा परिपुष्टम् आत्मानं वृष्याहारयोगेन समधिकवीर्यं मन्येत स्त्रियाश् च कथंचिद् अपचयं तदा पुत्रार्थी गच्छेद् इत्य् उपदिष्टं भवति । आधिक्यं चात्र न परिमाणतः, किं तर्हि सारतः । **समे ऽपुमान्** मिश्रीकृते **पुंस्त्रियौ** । **अपुमान्** नपुंसकम् इति केचित् । अन्ये[^११७] साम्य इति पठन्ति । उभयोः साम्ये पुमान् एव । **पुंस्त्रियौ वा** । गर्भाधान्यां यदा वायुर् द्रवरूपत्वात् संसृष्टे शुक्रशोणिते समं विभजत एकत्र भागम् अन्यत्र तावद् एव तदा यमौ जायेते । तत्र समे विभागे ऽपि स्त्रीबीजाधिक्ये स्त्री, पुंबीजाधिक्ये पुमान् । **क्षीणे** बीजे सारतः **विपर्ययो** ऽग्रहणं[^११८] गर्भस्य नपुंसकोत्पत्तिर् वा ॥ ३।४९ ॥

> निन्द्यास्व् अष्टासु चान्यासु स्त्रियो रात्रिषु वर्जयन् ।**

> ब्रह्मचार्य् एव भवति यत्र तत्राश्रमे वसन् ॥ ३।५० ॥**

**निन्द्यासु** षट्स्व् **अन्यासु** चानिन्द्यास्व् अप्य् **अष्टासु रात्रिषु स्त्रियो** **वर्जयन्** परिहरन् द्वे रात्री अवशिष्टे यदि गच्छति, पर्ववर्जम्, तदा **ब्रह्मचार्य् एव भवति** ब्रह्मर्यफलं प्राप्नोति । **यत्र तत्राश्रमे वसन्** । अर्थवादो ऽयम् । न तु वानप्रस्थाद्याश्रमेषु रात्र्यभ्यनुज्ञा जितेन्द्रियत्वविधानात् सर्वाश्रमेषु गार्हस्थाद् अन्येषु वीप्सायाश् चार्थवादतयाप्य् उपपत्तेः । एताश् च रात्रयो वर्ज्या न क्रमेणैव, किं तर्हि यथेच्छया पर्ववर्जं गमनं यथा न भवति तथा रात्रिद्वयम् अभ्यनुज्ञायते । किं पुनर् ब्रह्मचर्यस्य फलम् । विशेषाश्रवणात् स्वर्गः । क्वचित् तु श्रूयते: "न ब्रह्मचारी प्रत्यवैति" इति, स्वल्पैर् अतिक्रमैर् न दुष्यतीति ॥ ३।५१ ॥

- **न कन्यायाः पिता विद्वान् गृह्णीयाच् छुल्कम् अण्व् अपि ।**

> गृह्णञ् छुल्कं हि लोभेन स्यान् नरो ऽपत्यविक्रयी ॥ ३।५१ ॥**

आसुरे शुल्कप्रतिषेधो ऽयम्, उत्तरत्र च कन्यार्थसंग्रहोपादानात् । **विद्वान्** ग्रहदोषज्ञः । कन्यापिता स्वल्पम् अप्य् अर्थं धनं न गृह्णीयात् । गृह्णानो ऽपत्यविक्रयदोषेण युज्यते । कः पुनर् एषः **शुल्को** नाम । आभाषणपूर्वं वराद् गृहीतम् । यत्र तूच्चनीचपणापणो भवति, कन्यागुणापेक्षमूल्यव्यवस्था, स क्रय एव । इह तु महागुणाया अपि कन्यायाः स्वल्पं धनम् । अनाभाषणपूर्वं वा ग्रहणम् । न विक्रयस्यैष धर्म इत्य् अतो विक्रयाध्यारोपेण निन्द्यते ॥ ३।५१ ॥

- **स्त्रीधनानि तु ये मोहाद् उपजीवन्ति बान्धवाः ।**

> नारीयानानि वस्त्रं वा ते पापा यान्त्य् अधोगतिम् ॥ ३।५२ ॥**

पूर्वस्यैव शेषः[^११९] । स्त्रीनिमित्तानि धनानि, कन्यादाने वराद् यानि गृह्यन्ते । **ये बान्धवाः** पित्रादयः **मोहाद् उपजीवन्ति** । यथोक्तं "ज्ञातिभ्यो द्रविणं दत्वा" (म्ध् ३।३१) इति । सुवर्णरजतादि धनम् । **नारीयानानि** । यानम् अश्वादि । **वस्त्रं वा** । एतावन्मात्रम् अपि न जातूपजीवनीयं वासो यानादि, किं पुनर् बहु । उपजीवतां फलम् आचष्टे । ते **पापाः** शास्त्रप्रतिषिद्धसमाचरणाद् **अधोगतिं** नरकं **यान्ति** । अथ वा **स्त्रीधनानीति** नवमे दर्शयिष्यति । तानि ये मोहाद् उपजीवन्ति बान्धवाः, पिता तत्पक्षाश् च भर्ता भर्तृपक्षाश् च । एवं यानादि । एवं वस्त्रम् । स्त्रीणाम् बुद्धौ संनिधानाच् छाब्दः संनिधिः कल्प्यते यथा "राजपुरुषः कस्य । राज्ञः" इति ॥ ३।५२ ॥

- **आर्षे गोमिथुनं शुल्कं केचिद् आहुर् म्र्षैव तत् ।**

> अल्पो ऽप्य् एवं महान् वापि तावान् एव स विक्रयः ॥ ३।५३ ॥**

स्त्रीगवी च पुंगवश् च **गोमिथुनम्** । **केचिद् आहुर्** एतद् आदेयम् इति । मनोस् तु मतं **मृषैव तत्** मिथ्या । नादेयम् इत्य् अर्थः । **अल्पो ऽप्य् एवम्** । अल्पसाधनो ऽल्पः । **एवं महान्** भवति । **तावान् एव विक्रयः** ॥ ३।५३ ॥

- **यासां नाददते शुल्कं ज्ञातयो न स विक्रयः ।**

> अर्हणं तत् कुमारीणाम् आनृशंस्यं च केवलम् ॥ ३।५४ ॥**

किं वराद् धनाधिगमो विक्रयो भवति । नेति ब्रूमः । **ज्ञातयः** कन्यायाम् अधिकृताः स्वार्थम् **आददते** गृह्णन्ति तदा **स विक्रयः** । **अर्हणं** कन्यार्थे धनग्रहणं कन्यानां **तद् अर्हणं** पूजनं भवति । बहुमानः कन्यानाम् आत्मनि भवति: "ईदृश्यो वयं यद् धनं दत्वा विवाह्यामहे" । अन्यत्रापि पूज्या भवन्ति "सुभगा एताः" इति । आभरणादि वा तेन धनेन कर्तव्यम् अतो ऽभ्यर्हिताः शोभावत्यो भवन्ति । **आनृशंस्यम्** अपापत्वं केवलं न स्वल्पो ऽप्य् अधर्मगन्धो ऽस्ति । अतो ऽनेनार्थवादेन कन्यार्थं धनग्रहणं विधीयते ॥ ३।५४ ॥

- **पितृभिर् भ्रातृभिश् चैताः पतिभिर् देवरैस् तथा ।**

> पूज्या भूषायितव्याश् च बहुकल्याणम् ईप्सुभिः ॥ ३।५५ ॥**

न केवलं वराद् आदाय दातव्यं[^१२०] कन्याबन्धुभिर् अपि तु तैर् अपि दात्व्यम् । **पितृभिः** साहचर्यात् पितृशब्दः पितामहपितृव्यादिषु वर्तते । ततो बहुवचनं । व्यक्त्यपेक्षं वा बहुवचनम् । एवं **पतिभिः** श्वशुरादिभिर् व्यक्त्यपेक्षं वा । **देवराह्** पत्युर् भ्रातरः । **पूज्याह्** । पुत्रजन्माद्युत्सवेषु निमन्त्रणपूर्वकमानाश्रयबहुमानम् आदरेण भोजनादिना पूज्याः । **भूषयितव्याः** । वस्त्राद्यलंकारेणाङ्गलेपनादिभिर् मण्डयितव्याः । अत्र फलं **बहुकल्याणम् ईप्सुभिः** । कल्याणं कमनीयं पुत्रधनादिसंपदरोगतापरिभव इत्यादि बहुशब्दात् सर्वम् **ईप्सुभिर्** आप्तुम् इच्छुभिः प्राप्तुकामैः । फलार्थी विधिर् अयम् ॥ ३।५५ ॥

- **यत्र नार्यस् तु पूज्यन्ते रमन्ते तत्र देवताः ।**

> यतैतास् तु न पूज्यन्ते सर्वास् तत्राफलाः क्रियाः ॥ ३।५६ ॥**

**देवता रमन्ते** तुष्यन्ति प्रसीदन्ति । प्रसन्नाश् च स्वामिन एवाभिप्रेतेन फलेन योजयन्ति । **यत्र तु न पूज्यन्ते तत्र सर्वाः क्रियाः** यागहोमदानाद्या देवताराधनबुद्ध्या चोपहारादयो याः क्रियन्ते **ऽफलास्** ता इत्य् अर्थवादः ॥ ३।५६ ॥[^१२१]

> वैवाधिके ऽग्नौ कुर्वीत गृह्यम् कर्म यथाविधि ।**

> पञ्चयज्ञविधानं च पक्तिं चान्वाहिकीं गृही ॥ ३।५७ ॥**

अतिक्रान्तं विवाहप्रकरणम् । कृतो विवाहो यस्मिन्न् **अग्नौ** तत्र **कुर्वीत गृह्यं कर्म**, अग्निसाध्यम् अष्टकापार्वणश्राद्धहोमादि गृह्यस्मृतिकारैर् उक्तम् । **पञ्चयज्ञा** वक्ष्यमाणास् तेषां **विधानम्** अनुष्ठानम्, तस्मिन्न् एवाग्नौ । 

- <span style="text-decoration:underline;">यद्य्</span> अप्य् अविशेषेण **पञ्चयज्ञविधानम्** इत्य् उक्तं तथापि वैश्वदेवहोमो ऽग्निसाध्यः, उदकतर्पणादौ तु न किंचिद् अग्निना कार्यम् । कथं तर्हि निर्देशो ऽग्नौ पञ्चयज्ञविधानं कार्यम् इति । 

- <span style="text-decoration:underline;">केचिद्</span> आहुर् एकापि सप्तमी विषयभेदाद् भिद्यते । तस्मात् पञ्चयज्ञैकदेशे पञ्चयज्ञशब्दः प्रयुक्तः । 

- <span style="text-decoration:underline;">अथ वा</span> **पञ्चयज्ञविधानम्** इत्य् अत्र **अग्नाउ** इति न संबध्यते, वैश्वदेवहोमस्य पूर्वेणैवाग्न्यधिकरणस्य सिद्धत्वात् । एवं संबन्धः क्रियते: गृही तु **पञ्चयज्ञविधानं** कुर्यात् । **अग्नौ** तु **वैवाहिके** गृह्यकर्मपक्तिं[^१२२] **चान्वाहिकीम्** अग्नाव् इत्य् अपेक्ष्यते । 

- गृहशब्दो दारवचनः । **गृही** तु स कृतदारपरिग्रहो[^१२३] भार्याद्वितीय इदम् इदं कुर्याद् इति । विवाहे चाग्निः कैश्चिद् गृह्यकारैर् अरणिनिर्मन्थनाद् आधातव्य इत्य् उक्तम् । अपरैर् यतः कुतश्चिद् दीप्यमानम् आनीय होतव्यम् इति । अनेन तस्मिन् **गृह्यम्** इति वचनेन धारणम् अग्नेर् अर्थाद् उक्तं भवति । 

- <span style="text-decoration:underline;">अत्र केचिद्</span> आहुः । शूद्रस्यापि वैवाहिकाग्निधारणम् अस्ति, तस्यापि पाकयज्ञाधिकारात् । न चात्र जातिविशेष उपात्तः,  केवलं "**गृही**" इति श्रुतम् । शूद्रो ऽपि गृही, तस्यापि दारपरिग्रहस्योक्तत्वात् । एतद् एवान्यत्र पठितम् ।

- कर्म स्मार्थं विवाहाग्नौ कुर्वीत प्रयहं गृही । इति । (य्ध् १।९६)

- <span style="text-decoration:underline;">अत्रोच्यते</span> । **गृह्यं कर्म वैवाहिके ऽग्नाव्** इति श्रुतम् । न च गृह्यं नाम किंचित् कर्मास्ति । तत्र गृह्यस्मृतिकारोक्तं गृह्यम् इति लक्षणया मन्तव्यम् । गृह्यकारैश् च त्रैवर्णिकानां एव कर्माम्नातम्, न शूद्रस्य: "उक्तानि वैतानिकानि गृह्याणि वक्ष्यामः" (आश्ग् १।१।१) इति । उक्तानुकीर्तनस्य एतद् एव प्रयोजनं येषाम् एव वैतानिकेष्व् अधिकारस् तेषाम् एव गृह्येष्व् इति, न पुनर् यथान्यैर् व्याख्यातं तद् धर्मप्रात्यर्थम् । तादर्थ्ये हि विवक्षिते "तस्याग्निहोत्रेण प्रादुष्करणहोमकालौ व्याख्यातौ" (आश्ग् १।९।४) इति नावक्ष्यत् । न च गृहे भवं गृह्यम् इति युक्तम् । शालावचनो गृहशब्दो दारवचनो वा । न तावत् कस्यचित् कर्मणः शालाधिकरणत्वेन विशेषतः समाम्नाता यद् गृहम् इत्य् अनूद्य गृहिणो विधीयते । यद् अपि गृहसंस्कारकं वास्तुपरीक्षादि तद् अपि त्रैवर्णिकानाम् एव, न शूद्रस्य । अथ दारवचनस् तत्रापि गृहीत्य् अनेनैव गतत्वान् न किंचित् । 

- यद् अपि[^१२४] स्मृत्यन्तरम्:

- कर्म स्मार्तं विवाहाग्नौ कुर्वीत प्रत्यहं गृही ।

- दायकालाह्र्ते वापि श्रौतं वैतानिकाग्निषु ॥ (य्ध् १।९७)

इति, अत्रापि किंचित् स्मार्तम् इति विशेषानुपादानाद् अन्यसापेक्षतैव । न हि सर्वम् अग्नौ स्मार्तं कर्म संभवति । न च होमविषयत्वे प्रमाणम् अस्ति । न ह्य् अवश्यम् अग्न्यधिकरण एव होमः । 

- तस्माद् गृह्यकारोक्तं **गृह्यम्** इति वक्तव्यम् । एते हि स्मृती गृह्यकारविहितं कर्मानुवदतः । तथा च कुतः शूद्रस्याग्निपरिग्रहः । किं च "श्रौतं वैतानिकाग्निषु" इति अपरं तत्राम्नायते, तत्र अवश्यम् अयं त्रैवर्णिकविषय एषितव्यः । स एव पूर्वत्र चातुर्वर्ण्यपर उत्तरत्र त्रैवर्णिकपर इत्य् एकस्य शब्दस्य तात्पर्यभेदो ऽभ्युपगतः स्यात् । न चाभेदे संभवति भेदो न्याय्यः । अन्वहं भव्**आन्वाहिक्**ई । प्रतिदिवसं यः पाको भुक्त्यर्थः स तस्मिन्न् एवाग्नौ कर्तव्यः ॥ ३।५७ ॥

- **पञ्चसूना गृहस्थस्य चुल्ली पेषण्य् उपस्करः ।**

> कण्डनी चोदकुम्भश् च वध्यते यास् तु वाहयन् ॥ ३।५८ ॥**

पञ्चयज्ञविधेर् अधिकारनिर्देशो ऽयम् । सूना इव **सूनाः** । मांसविक्रयार्थपशुवधस्थानम् आपणदयो वा मांसस्योत्पादकतयानुष्ठीयमानाः पापहेतवः । एवं **चुल्ल्या**दयो ऽपि पापहेतुत्वाद् अध्यारोपेण सूनासमाः । न हि तेषां शास्त्रप्रतिषेधः साक्षात् । नापि सामान्यः कश्चित् प्रतिषेधो ऽस्ति । न हि तापघाताय कस्यचिन् न स्पृहा स्यात् । न काचित् तत्साध्यक्रिया दृश्यते या वचनान्तरेण निषिद्धा । न चास्माद् एव वचनात् प्रतिषेधानुमानम्, उत्तरेणैकवाक्यतावगमात् । प्रतिषेधपरत्वे वाक्यभेदः स्यात् । किं चैतत्पदार्थसाध्याम् अर्थक्रियां पदार्थान्तरेण साधयेत् तस्याः प्राप्तिं पञ्चयज्ञानाम् । न च लक्षणान्य् उक्तानि । येन तत्समानकार्यस्यान्यस्यापि प्रतिषेध उच्यते । यो वा परकीयम् अन्नम् अध्यान् नद्यादाव् उदकार्थं कुर्यात्[^१२५] तस्यैते यज्ञाः स्युः । यदि च चुल्ल्यादीनां निषेधो ऽभिप्रेतः स्यात् तदा प्रतिषेधार्थीयम् एव पदम् अधीयीत, किम् अनुमानेन । स्वशब्दाद् बलीयसी प्रतिपत्तिः । प्रायश्चित्तार्थत्वे त्व् एकादशे ऽभिधानं युक्तम्[^१२६] । निषेधैर् एवाननुष्ठानम् एव स्यात् । अपरिहार्यत्वाच् च चुल्ल्यादीनाम् अशक्यो निषेधः । असति च निषेधे कुतः प्रायश्चित्तम् । 

- तस्मान् न दोषविघातार्थं पञ्चमहायज्ञाः । किं तर्हि नित्यसंबन्धेषु चुल्ल्यादिष्व् आरोपितासद्दोषनिष्कृत्यर्थतया[^१२७] नित्यार्थतया नित्यत्वं यज्ञानाम् आह । 

- **वध्यते** । आदिवर्णं वेत्य् एतद् दन्तोष्ठ्यं पठ्यते । हन्यते दुष्कृतेन, शरीरधनादिना नाश्यते । संबध्यते वा पापेन: परतन्त्रीकरणं वा बध्नातेर् अर्थः । 

- **वाहयन्** । स्वकार्ये व्यापरणं वाहनम् । यस्य चुल्ल्यादेर् यदौचित्यप्राप्तं स्वसाध्यं कार्यं तत् ताभिः कुर्वन् वाहयन्न् इत्य् उच्यते । 

- **चुल्ली** पाकस्थानं भ्राष्ट्रादि । **पेषणी** दृषदुपलो वा । **उपस्करो** गृहोपयोगि भाण्डं कुण्डकटाहादि । **कण्डनी** यया व्रीह्यादि कण्ड्यते । **कुम्भो** जलाधारः ॥ ३।५८ ॥

- **तासां क्रमेण सर्वासां निष्कृत्यर्थं महर्षिभिः ।**

> पञ्च कॢप्ता महायज्ञाः प्रत्यहं गृहमेधिनाम् ॥ ३।५९ ॥**

**तासां** चुल्ल्यादीनां सूनानां **निष्कृत्यर्थं** तदुत्पन्नदोषनिर्यातनार्थं **क्रमेणा**धिलेपनं चुल्ल्याश् तक्षणं पेषण्या इत्य् एवमादिक्रमः । **महर्षिभिः** **कॢप्ताः** कर्तव्यतया स्मृताः **पञ्च महायज्ञाः** । प्रत्यहं **गृहमेधिनां** गृहस्थानाम् । गृहमेधिशब्दो गृहस्थाश्रमे वर्तते । **प्रत्यहम्** इति । अनुपादानात् कालविशेषस्य, यावज्जीवम् इति प्रतीयते । अतश् च नित्यत्वसिद्धिः । **महायज्ञा** इति कर्मनामधेयम् एतत् ॥ ३।५९ ॥

- **अध्यापनं ब्रह्मयज्ञः पितृयज्ञस् तु तर्पणम् ।**

> होमो दैवो बलिर् भौतो नृयज्ञो ऽतिथिपूजनम् ॥ ३।६० ॥**

एषाम् अयं स्वरूपविधिः । **अध्यापन**शब्देनाध्ययनम् अपि गृह्यते येन "जपो ऽहुतः" (म्ध् ३।६४) इत्य् अत्र वक्ष्यति । न च जपो ऽपि शिष्यान् अपेक्षते । सामान्येन च[^१२८] श्रुतं "स्वाध्यायेनर्षिभ्यः" इत्य् ऋणावेदनश्रुतौ (त्स् ६।३।१०।५) । अत उभे अध्यापनाध्ययने यथासंभवं **ब्रह्मयज्ञः** । **तर्पणम्** अन्नाद्येनोदकेन वेति वक्ष्यति (म्ध् ३।७२) । **होमो** वक्ष्यमाणाभ्यो देवताभ्यो ऽग्नौ । **बलिः** शिष्ट उलूखलादौ च । स **भौतः** । भूतादिदेवतास्येति **भौतः** । नामधेयम् एतत् कर्मविशेषस्य । दिवाचारिभ्यो भूतेभ्य इति हि तत्र बलिहरणं भूतशब्देन विहितम् । साहचर्यात् सर्व एष कर्मगणो भूतयज्ञशब्देनोच्यते । यथा चातुर्मास्येष्व् एकं हविर् वैश्वदेवम् आमिक्षा: कृत्स्नम् एव च पर्व वैश्वदेवेन यजेतेति । बलिशब्दो ऽनग्निहोमे वर्तते । देवेज्याबलिर् इति स्मरन्ति । **अतिथीनां पूजनम्** आराधनां **नृयज्ञः** ।

- <span style="text-decoration:underline;">ननु</span> च स्वाध्यायः कथं यज्ञः । न हि तत्र देवता इज्यन्ते नापि श्रूयन्ते । केवलं वेदाक्षराण्य् अविवक्षितार्थान्य् उच्चार्यन्ते । उक्तं चाम्नायशब्दाभ्यासे केचिद् आहुर् अनर्थकानीति ।

- <span style="text-decoration:underline;">सत्यम्</span> । स्तुत्यां यज्ञसब्दो भाक्तः महच्छब्दश् च । अतिथिपूजायाम् अपि भाक्तो[^१२९] यज्ञशब्दः । यद्य् अप्य् अतिथेर् देवतात्वं संभवति, तथाप्य् उत्पत्तौ भोजयेत् पूजयेद् इति च श्रुतं नातिथिभ्यो यजेतेति । यथा "पुरुषराजाय[^१३०] यत् कर्म वा" इति ।

- एते पञ्चयज्ञा न युगपत् प्रयोज्याः, एकाधिकारासंबन्धात् पृथग् अधिकारश्रवणात् । एकाधिकारसंबन्धत्वे त्रिषु चतुर्षु वा कृतेषु न किंचित् कृतं स्याद् यावत् कृतं च न क्र्तं । यथाग्नेयाग्नीषोमीयोपांशुयागानां दर्शपूर्णमासयागानाम् एकद्व्यनुष्ठाने नाधिकारसिद्धिः । यथात्रैव वैश्वदेवहोमे स्विष्टकृदन्तानां देवतानां कस्यांश्चिद् अन्तराये न होमाधिकारनिर्वृत्तिः । एकैकस्य चात्राधिकारः श्रुतः । "स्वाध्याये नित्ययुक्तः स्यात्" (म्ध् ३।६५), "दैवे च नित्ययुक्तः स्यात्" (म्ध् ३।६५) इति । अधिकारपदानुषङ्गेण पृथक्प्रयोगः । आतिथ्ये चाधिकारान्तरं श्रुतं "धन्यं यशस्यम्" (म्ध् ३।९६) इति । 

- तत्र चत्वारः स्वाधीनाः, आतिथ्यं तु संनिहिते ऽतिथौ । न चातिथिर् निमन्त्रयितव्यः, आतिथ्याभावात् । स्वयम् उपस्थितो ह्य् अतिथिर् भवतीति वक्ष्यामः । तस्मात् पञ्चानाम् अन्यतमानुष्ठाने इतरेषाम् अननुष्ठानाद् यदि नाम प्रत्यवेयान् न तु कृतं अकृतं भवति । अतो ऽनग्निकत्वाद् वैश्वदेवे ऽनधिकृतस्य स्वाध्यायोदकतर्पणादौ भवत्य् एवाधिकारः । अग्निपरिग्रहस्य च स्मृत्यन्तरे कालान्तरस्यापि श्रुतत्वान् नावश्यं विवाह एव परिग्रहः । एवं हि स्मृतिः "भार्यादिर् अग्निर् दायादिर् वा" (ग्ध् ५।७) इति ।

- <span style="text-decoration:underline;">ननु</span> चाकृतविवाहस्य दायकालम् आधानं भविष्यति ।

- <span style="text-decoration:underline;">भवति</span> ह्य् एतद् एवं यद्य् आधानविधिः[^१३१] स्वार्थः स्यात् । अग्न्यर्थं त्व् आधानम् । अग्निश् च कर्मार्थः । कर्माणि च भार्याद्वितीयस्य, न केवलस्य, श्रुतानि । यद् अपि[^१३२] कैश्चिद् गृह्यकारैः परमेष्ठिप्राणाग्निम् आधाय श्राद्धं कुर्याद् इत्य् उक्तं भवति, तद् अपि सभार्यस्यैव । स एवास्य दायकालः । न चानग्निकस्य श्राद्धं नास्ति । अनुपनीतस्यापि ह्य् एतद् विहितम् "अन्यत्र स्वधानिनयनात्" (ग्ध् २।५) इति । न च तस्याधानम् अस्ति, विदुषो ऽधिकाराद् इदानीं चाविद्यत्वात् । श्राद्धं तु वचनान् निषादस्थपतिवद् यथाशक्ति कार्यम् इति । पितृव्यादिनाग्निपरिग्रहे तु विदुषां संभवान् नावैद्यस्याधिकारः । अथ श्राद्धप्रकरण एवाग्न्याधानं विहितं तदा तदङ्गत्वेनाधाय निष्पन्ने श्राद्धे परित्यागो भविष्यति ।

- <span style="text-decoration:underline;">केचित्</span> तु स्मृत्यन्तरम् उदाहरन्ति: "लौकिके ऽप्य् अग्नौ वैश्वदेवहोमः कर्तव्यः" । शुष्कान्नैर् <span style="text-decoration:underline;">अपरे</span> ॥ ३।६० ॥

- **पञ्चैतान् यो महायज्ञान् न हापयति शक्तितः ।**

> स गृहे ऽपि वसन् नित्यं सूनादोषैर् न लिप्यते ॥ ३।६१ ॥**

नित्यत्वम् अत्र विधीयते । अन्यद् अनूद्यते । विगुणा अप्य् एते यथाशक्ति कर्तव्याः । एतद् अपि नित्यत्वात् प्राप्तम् एव । तस्माद् यथासंभवं **शक्तित** इति । आद्यादित्वात् तसिः । **हापयतीति** प्रकृत्यर्थ एव, णिजर्थस्याविवक्षितत्वात् । अथ वा हननं हा, संपदादित्वात् क्विप्, ताम् आपयतीति ण्यत्, आप्नोतेः कर्तरि क्विप्, तदन्तात् प्रातिपदिकाद् धात्वर्थे णिच् । **न हापयति** न त्यजेद् इत्य् अर्थः । स्व**गृहे** **वसन्न्** अवश्यभाविनीषु सूनासु न तत्पापेन संबध्यत इति प्रशंसा ॥ ३।६१ ॥

- **देवतातिथिभृत्यानां पितॄणाम् आत्मनश् च यः ।**

> न निर्वपति पञ्चानाम् उच्छ्वसन् न स जीवति ॥ ३।६२ ॥**

अननुष्ठाननिन्दया प्रकृतविधिस्तुतिः । केचिच् चतुर्थ्या पठन्ति:

- देवतातिथिभृत्येभ्यः पितृभ्यश् चात्मने तथा । 

- न निर्वपति पञ्चभ्यः ॥ इति । 

निर्वापो ह्य् अत्र दानम्, न तादर्थ्योपकल्पनमात्रम् । तत्संबन्धेन प्रधानत्वाच् चतुर्थी युक्ता । एतेभ्यो यः प्रत्यहं न ददात्य् **उच्छ्वसन्न्** अपि प्राणन्न् अपि श्वासप्रश्वासवान् अपि **न जीवति** मृत एव, जीवितफलाभावात् । भृत्याश् चात्र "वृद्धौ तु मातापितरौ" (म्ध् ११।५ अद्देद् वेर्से) इति श्लोकनिर्दिष्टा वेदितव्याः, न दासाः, कर्मनिमित्तत्वात् तेभ्यो दानस्य । अथ वा गर्भदासादयो वार्द्धके कर्मस्व् अशक्ता अपि नियमतो लक्ष्यन्ते । भरणं जीर्णगवादीनाम् अवश्यम् इति विभागे वक्ष्यामः । उक्तं च गौतमेन "भर्तव्यस् तेन क्षीणवृत्तिः" (ग्ध् ६१) । देवताभ्यश् च निर्वापो ऽग्नौ होमः, स्थण्डिले च बलिहरणं तु वैश्वदेवेभ्यो दर्शपूर्णमासदेवताभ्य इति वा[^१३३] "अग्नये त्वा जुष्टं निर्वपामि" इति संबन्धाद् अन्यः को वास्ति निर्वापः । अतो देवताग्रहणेन गृहीतत्वाद् भूतानां[^१३४] पृथग् उपादानम् । आत्मग्रहणं दृष्टान्तः । यथात्मनो भोजनेन विना नास्ति जीवितं तदर्थम् अन्नोपयोगो ऽवश्यंभावी जीवितस्येष्टविषयत्वात् "सर्वत एवात्मानं गोपायेत्" (ग्ध् ९।३४) इति विधेश् च, एवं देवतादिभ्यो ऽपीति ॥ ३।६२ ॥

- **अहुतं च हुतं चैव तथा प्रहुतम् एव च ।**

> ब्राह्म्यं हुतं प्राशितं च पञ्चयज्ञान् प्रचक्षते ॥ ३।६३ ॥**

एतैः शब्दैः कस्यांचिद् वेदशाखायाम् एतेषां विधानम् । अतः श्रुतिमूलतां पञ्चयज्ञविधानस्य दर्शयितुं तत्प्रसिद्ध्या पुनर् निर्दिशति । यश् चाहुतादिशब्दैर् उद्दिश्य तत्प्रकरणे वा कश्चिद् धर्मो विहित इति नोक्तः सो ऽपि ग्रहीतव्य इति संज्ञान्तरनिर्देशे द्वितीयं प्रयोजनम् । यथा ब्रह्मयज्ञश्राद्धोद्वाहपरिक्रियेत्यादि ॥ ३।६३ ॥

- **जपो ऽहुतो हुतो होमः प्रहुतो भौतिको बलिः ।**

> ब्राह्म्यम् हुतं द्विजाग्र्यार्चा प्राशितं पितृतर्पणम् ॥ ३।६४ ॥**

यो ऽयम् **अहुतो** नाम यज्ञ उक्तः स **जपो** वेदितव्यः । "स्वाध्यायेनार्चयेद् ऋषीन्" (म्ध् ३।७१) इति श्रवणाद् वेदाध्ययनं जपार्थः । यद् वा मानसे व्यापारे स्मरणम् । उभयत्रापि जपतिः पठ्यते: व्यक्तायां वाचि मानसे चेति । अग्नौ **होमो हुतम्** । भूत**बलिः** **प्रहुतम्** । यद्य् अप्य् अयं[^१३५] होमस् तथाप्य् अग्नौ बाहुल्येन होमानां प्रसिद्धेर् भूतयज्ञो न होम इत्य् आशङ्कायां **प्रहुत** इत्य् उक्तम् । प्रकर्षेणासौ होम इति स्तुत्या । **द्विजाग्र्यानां** ब्राह्मणानाम् **अर्चा** **ब्राह्म्यं हुतम्** । आतिथ्यकर्म **द्विजाग्र्यार्चा** ॥ ३।६४ ॥

- **स्वाध्याये नित्ययुक्तः स्याद् दैवे चैवेह कर्मणि ।**

> दैवकर्मणि युक्तो हि बिभर्तीदं चराचरम् ॥ ३।६५ ॥**

यद् उक्तं पञ्चसु महायज्ञेष्व् एकैकस्मिन् पृथगधिकारो न समुदाय एको ऽधिकार इति, तद् अनेन प्रकटीक्रोति । यदा दारिद्र्यादिदोषाद् अन्यतो वा कारणात् कथंचिद् असंपत्तौ नातिथ्यादिपूजा घटेत ततः **स्वाध्याये नित्ययुक्तेन** भवितव्यम् । **दैवे कर्मणि**[^१३६] । वैश्वदेवदेवताभ्यो ऽग्नौ होमो दैवं कर्म । भूतयज्ञपितृयज्ञयोः सत्य् अपि दैवत्वे प्रकरणाद् अग्नाव् एव होमो दैवम् उच्यते । अत्र अर्थवादम् आह । **दैवे कर्मणि युक्तः** तत्परो **बिभर्ति** धारयति **चराचरं** स्थावरं जङ्गमं च । सर्वस्य जगतः स्थितेर् हेतुर् भवतीत्य् अर्थः ॥ ३।६५ ॥

_कथं पुनर् अग्न्याहुत्या सर्वस्य जगतः स्थितिर् भवतीत्य् अत आह ।_

- **अग्नौ प्रास्ताहुतिः सम्यग् आदित्यम् उपतिष्ठते ।**

> आदित्याज् जायते वृष्टिर् वृष्टेर् अन्नं ततः प्रजाः ॥ ३।६६ ॥**

**अग्नौ** यजमानेन **प्रास्ता** क्षिप्ता **आहुतिर्** हूयमानं चरुपुरोडाशाद्य् उच्यते । **आदित्यम्** अदृश्येन रूपेण प्राप्नोति । सर्वरसानाम् आहर्तादित्यो ऽत आहुतिरसस्यादित्यप्राप्तिर् उच्यते । अतः स रस आदित्यरश्मिषु कालेन परिपक्वो वृष्टिरूपेण जायते । ततो** ऽन्नं** व्रीह्यादि । **ततः प्रजाः** सर्वप्राणिनः । एवम् अग्नौ जुह्वत् सर्वजगदनुग्रहे वर्तते यजमानः । पूर्वस्य विधेः शेषो ऽयम्, न पुनर् यथाश्रुतार्थनिष्ठः । तत्त्वे हि वृष्टिकामस्याधिकारः स्यात् । न च तच्छ्रुतम्[^१३७] । प्रकृतशेषतयान्वयसंभवे न कल्पनाया अवसरः ॥ ३।६६ ॥

- **यथा वायुं समाश्रित्य सर्वे जीवन्ति जन्तवः ।**

> तथा गृहस्थम् आश्रित्य वर्तन्ते इतराश्रमाः ॥ ३।६७ ॥**

अपरेण प्रकारेण महायज्ञानाम् अवश्यकर्तव्यतां दर्शयति । **वायुः** प्राणस् तम् **आश्रित्य सर्वे जीवन्ति** । न ह्य् अप्राणस्य जीवितम् अस्ति, प्राणधारणम् एव जीवनम् । **जन्तु**शब्दः प्राणिमात्रवचनः । **सर्व**ग्रहणं देवर्षीणाम् अप्य् अतिशययुक्तानां वाय्वायत्तम् एव जीवनम् । एवं गृहस्थः प्राणतुल्यः सर्वाश्रमिणाम् । अतः सर्वोपजीवनीयेन भवितव्यम् इति विध्यर्थः । **इतर**ग्रहणाद् यद्य् अपि गृहस्थाद् अन्य आश्रमिणः प्रतीयन्ते, तथापि न गृहस्थप्रतिषेधार्थम् एतत् । स्नातकस्य हि विशेषेणातिथ्यादिदानं विहितम् । तस्माद् इतरग्रहणं गृहस्थाश्रमतुल्यतार्थम् । न च श्रूयते नात्मनात्मनि वर्तन्ते शरीरकुटुम्बस्थितिं प्राप्नुवन्ति । इतरे च त आश्रमा **इतराश्रमा** इति समासः ॥ ३।६७ ॥

- **यस्मात् त्रयो ऽप्य् आश्रमिणो ज्ञानेनान्नेन चान्वहम् ।**

> गृहस्थेनैव धार्यन्ते तस्माज् ज्येष्ठाश्रमो गृहम् ॥ ३।६८ ॥**

**यस्मात् त्रयो ऽप्य् आश्रमिणो ज्ञानेन** वेदार्थव्याख्यानजन्येन **अन्नेन** च **धार्यन्त** उपक्रियन्ते[^१३८] **गृहस्थेन तस्माज् ज्येष्ठः** श्रेष्ठ **आश्रमो गृहम्** । गृहीति पाठे बहुव्रीहिः, गृहम् इति पाठे विशेषणसमासो ज्येष्ठाश्रम इति । अत्रापि गृहस्थैर् एवेत्य् औचित्यानुवादः, न वानप्रस्थादीनाम् अध्यापनादिप्रतिषेधः । वानप्रस्थस्य तावद् विहितम् एतत् "एतान्[^१३९] एव महायज्ञान् निर्वपेत्" (म्ध् ६।५) इति । प्रव्रजितस्य यद्य् अपि "समो भूतेषु हिंसानुग्रहयोः अनारम्भी" (ग्ध् ३।२४–२५) इत्य् अनुग्रहः प्रतिषिद्धस् तथापि वेदार्थव्याख्यानं भिक्षुशात्रे विहितम् । ज्ञानवैराग्यभावनाभ्यासातिशयविधानाच् च तयोर् नातिप्रयत्नो वेदार्थव्याख्याने । ब्रह्मचारिणस् स्वार्थलोपान्[^१४०] नाध्यापकत्वम्, भैक्षवृत्त्युपदेशाच् च कुतो ऽन्नदानम् । अतो गृहस्थानाम् एव प्रायेण तत्संभवाद् एवम् उक्तं गृहस्थैर् एव ॥ ३।६८ ॥

- **स संधार्यः प्रयत्नेन स्वर्गम् अक्षयम् इच्छता ।**

> सुखं चेहेच्छतात्यन्तं**[^१४१]** यो ऽधार्यो दुर्बलेन्द्रियैः ॥ ३।६९ ॥**

**स** गृहाश्रमः । **प्रयत्नेन संधार्यो** ऽनुष्ठेयो ऽक्षयस्वर्गकामेन्**एह** **च सुखम् इच्छता** । **अत्यन्तं** यस्य सुखस्यान्तो नास्ति[^१४२] । **अत्यन्त**शब्दो नित्यतां गमयति । **य** आश्रमो **ऽधार्यो** ऽशक्यो[^१४३] धारयितुं **दुर्बलेन्द्रियैः** । 

- एतद् उक्तं भवति । यतः स्त्रीसंभोगसुसंस्कृतभोजनादि गृहस्थस्यावश्यंभावि ततश् चेन्द्रियाणां विषयसक्तौ दोषः, अत उच्यते:[^१४४] प्रयत्नेन आश्रमान्तरेभ्यो धारयितव्यः । अत्रापि महान् इन्द्रियसंयमः । अनृतौ न गन्तव्यम्, परदारा न गन्तव्याः, शेषान्नं भोक्तव्यम् । विषयसंनिधाने यो नियमः स दुष्करः । 

- **स्वर्गम् अक्षयम्** इति । नानेन सर्वेषां गृहस्थकर्मणां स्वर्गफलतोच्यते, केषांचिन् नित्यत्वात् केषांचित् फलान्तरश्रवणात् । ये ऽप्य् अश्रुतफलाः स्वर्गफलतया कल्प्यन्ते तेषाम् अपि केवलानाम् अनुवादे न कश्चिद् विशेषणे हेतुः । तस्माद् विहिताभिप्रेतफलानुवादो ऽयम् । न चाधिकारान्तरम् इदम् । तेषाम् एव यावज्जीविकं स्वर्गकामस्येति च शक्यं वक्तुम् । **सुखं चेहेच्छता** इत्यविधेयेन तुल्यत्वावगमात् । न हीह सुखकामेनेत्य् एतच्[^१४५] छक्यं कर्मफलतया ज्ञातुम्, विशेषस्यानिर्देशात् । सर्वा हि प्रीतिर् ग्रामपुत्रादिलाभैर् विशेषैर् अवच्छिन्ना प्रतीयते । अनवच्छेदेन प्रीतिमात्रं चेत् स्वर्ग एव । न च तस्यैहिकत्वम् । तस्माद् दृष्टसुखाप्तिकामानुवादो ऽयम् । अनिकेता ह्य् अन्य आश्रमिणो वृक्षमूलनिकेतनाः परगृहवासिनो दुःखम् आसते । तस्माद् अयं तावद् अनुवादः ॥ ३।६९ ॥

_तत्तुल्यतयायम् अप्य् अनुवाद एव ।_

- **ऋषयः पितरो देवा भूतान्य् अतिथयस् तथा ।**

> आशासते कुटुम्बिभ्यस् तेभ्यः कार्यं विजानता ॥ ३।७० ॥**

एते **कुटुम्बिभ्यो** गृहिभ्यः सकाशाद् अर्थयन्ते आदित्सन्ति[^१४६] । आत्मोपकारलिप्साशासनम् आकाङ्क्षा । अतस् तेभ्यो देवादिभ्यः **कार्यं** कर्तव्यं विहितहोमादि **विजानता** शास्त्रस्थितम् । कुटुम्बं दाराः । प्राकृतपुरुषेणापि या महायासोपनिबद्धा सा न युक्ता विफलीकर्तुं किं पुनर् देवतास्तुतिः ॥ ३।७० ॥

- **स्वाध्यायेनार्चयेतर्षीन् होमैर् देवान् यथाविधि ।**

> पितॄञ् छ्राद्धैश् च नॄन् अन्नैर् भूतानि बलिकर्मणा ॥ ३।७१ ॥**

"स्वाध्यायम् अधीयीत" (आश्ग् १।१।४) इति य एवार्थः स एव स्वाध्यायेनार्चयेद् ऋषीन् इति । यद्[^१४७] भवति श्राद्धादरेण पाद्यार्घमाल्यानुलेपनेन तद् अर्चोच्यते[^१४८] । स्तुतिवचनं चेदम् । न चोभयोर् अपि स्वाध्यायऋषिपूजयोः करणम् । अग्न्यादिदेवतास् तावका मन्त्रा ऋषीन् अभिष्टुवन्ति । तस्मात् प्रशंसामात्रम् **ऋषीन् स्वाध्यायेनार्चयेद्** इति ।

- अथ वा नेह मरीच्यादय ऋषयो ऽभिप्रेताः, किं तर्हि वेदा एव । स्वाध्यायशब्दश् च क्रियाशब्दो नात्र वेदवचनो यथा "स्वाध्याहो ऽध्येतव्यः" (ता २।१५) इति । तेनैतद्[^१४९] उक्तं भवति "अध्ययनेन वेदान् पूजयेत्" यथाविध्य् अभ्यसेत्,[^१५०] अन्यथा पूजाया असंभवात् । अत्राप्य् अर्चा भाक्त[^१५१] एव[^१५२] । न हि होमे[^१५३] देवता प्रधाना, कारकं हि देवतेति । 

- **पितिॠन्** श्राद्धेन । अत्र यथाश्रुत एव नियोगः । स च श्राद्धविधौ निर्णेष्यते । **नॄन्** अतिथिभिक्षुप्रभृतीन् अर्चयेत्[^१५४] । अर्चापूर्वकम् अन्नं तेभ्यो दद्याद् इत्य् अर्थः ॥ ३।७१ ॥

- **दद्याद् अहर् अहः श्राद्धम् अन्नाद्येनोदकेन वा ।**

> पयोमूलफलैर् वापि पितृभ्यः प्रीतिम् आवहन् ॥ ३।७२ ॥**

**दद्यात्** कुर्यात् । **अहर् अहः** प्रतिदिवसम् । **श्राद्धम्** । नाम्ना धर्मातिदेशः । श्राद्धं नाम पित्र्यं कर्मामावास्यायां विहितम् । तदीयेतिकर्तव्यता श्राद्धम् इत्य् अनेन नाम्नातिदिश्यते । **अन्नाद्येनेति** । "तिलैर् व्रीहियवैः" (म्ध् ३।२५७) इत्यादेर् अनुवादो ऽयम् । उत्तरत्र विवक्षितार्थः । **उदेकेनेति** । **पयः** क्षीरम् ॥ ३।७२ ॥

- **एकम् अप्य् आशयेद् विप्रं पित्रर्थं पाञ्चयज्ञिके ।**

> न चैवात्राशयेत् किंचिद् वैश्वदेवं प्रति द्विजम् ॥ ३।७३ ॥**

श्राद्धशब्देन विधानात् सर्वस्मिंस् तद्विधाने प्राप्ते कश्चिद् इतिकर्तव्यताभागो निवर्त्यते **न चैवात्राशयेत् किंचित्** । नात्रान्वाहिके श्राद्धे वैश्वदेवं प्रति विश्वान् देवान् उद्दिश्य द्विजभोजनम् । 

- अत्र <span style="text-decoration:underline;">केचिद्</span> आहुः । प्राप्ते भोजन **आशयेद्** इति पुनर्वचनम् अपूर्वत्वम् अस्य दर्शयति । तेनैतावद् एवैतच् छ्राद्धं यत् पितॄन् उद्धिश्य ब्राह्मण एको भोज्यते, न त्व् अन्या काचिद् अर्घपात्रादिहोमाद्येतिकर्तव्यतास्ति । ब्रह्मचर्यं स्वाध्यायनिषेध इत्य् एवमादि न भवति । 

- **एकम् अप्य् आशयेद् विप्रम्** । त्रयाणां नियमाद् एकैकम् उभयत्रेत्य् अस्याविधित्वाद् अप्राप्त एको विधीयते । एकम् अपि भोजयेत्, सति संभवे बहून् अपि । **पित्रर्थं** पितृतृप्त्यर्थम् । **पाञ्चयज्ञिकम्** । पञ्चयज्ञभवं पाञ्चयज्ञिकं तदन्तर्गतम् । पाञ्चयज्ञिकशब्दः श्राद्धे प्रयुक्तः । न ह्य् एतत् पाञ्चयज्ञिकं तर्पणम् । तेन तर्पणभोजनयोः समुच्चयः । अस्य तु विकल्पो भविष्यति "यद् एव तर्पयत्य् अद्भिः" (म्ध् ३।२७३) इति ॥ ३।७३ ॥

- **वैश्वदेवस्य सिद्धस्य गृह्ये ऽग्नौ विधिपूर्वकम् ।**

> आभ्यः कुर्याद् देवताभ्यो ब्राह्मणो होमम् अन्वहम् ॥ ३।७४ ॥**

विश्वेदेवार्थो **वैश्वदेवः** पाक उच्यते । सर्वार्थो विश्वदेवशब्दो ऽपि संप्रदानमत्रोपलक्षणार्थः । तेनातिथ्याद्यर्थताप्य् उक्ता[^१५५] भवति । **सिद्धस्य होमम् आभ्यो** वक्ष्यमाणाभ्यो **देवताभ्यः कुर्यात्** । सिद्धशब्देन "देवतोद्देशेन देवस्य त्वेति मन्त्रवान् निर्वापो न कर्तव्यः" इति दर्शयति, केवलं सर्वार्थे निष्पन्नपाके[^१५६] होमादि कर्तव्यम् इति विध्यर्थः । **गृह्ये** । यथाविधिहोमादिकरणनिर्देशः[^१५७] । **विधिपूर्वकं** समाचारप्राप्तां परिसमूहनपर्युक्षणादिरुपाम् इतिकर्तव्यताम् आह । **ब्राह्मण**शब्दस् त्रैवर्णिकाधिकारप्रदर्शनार्थः[^१५८] । **अन्वहं** नित्यम् इत्य् अर्थः । **देवता**ग्रहणं स्वाहाकारप्राप्त्यर्थम् । षष्ठीनिर्देशाद् अग्नेर् इदम् इति प्रयोगः स्यात् । देवताशब्देन तु स्वाहाकारेण वा देवेभ्यो हविः संप्रदीयत इति । याज्यान्ते पुनर् वषट्कारस्य विधानात्, स्मार्तहोमे त्व् अभावः । स्वाहाकारस् तु सर्वत्र । तस्मिंश् च सति "अग्नये स्वाहा" इति प्रयोगः ॥ ३।७४ ॥

- **अग्नेः सोमस्य चैवादौ तयोश् चैव समस्तयोः ।**

> विश्वेभ्यश् चैव देवेभ्यो धन्वन्तरय एव च ॥ ३।७५ ॥**

**आदाव्** इत्य् अनुवादः । पाठक्रमेणैवाग्नेर् आदौ सिद्धत्वात् ते पृथग् आहुती । **तयोश् च समस्तयोर्** अग्नीषोमाभ्याम् इति, **विश्वेभ्यो देवेभ्य** इति प्रयोगः । एकैवाहुतिर् **धन्वन्तरये** स्वाहा ॥ ३।७५ ॥

- **कुह्वैः चैवानुमत्यै च प्रजापतय एव च ।**

> सह द्व्यावापृथिव्योश् च तथा स्विष्टकृते ऽन्ततः ॥ ३।७६ ॥**

**सह द्व्यावापृथिव्योः** द्व्यावापृथिवीभ्यां स्वाहेति । **तथा स्विष्टकृते ऽन्ततः** । **स्विष्टकृद्** इति गुणपदम् । अग्निश् च गुणीभूतः स्वतः । स्मृत्यन्तरे "अग्नये स्विष्टकृते" इति वचनात्, श्रुतौ[^१५९] सर्वहोमेष्व् एव चाम्नानात् । **अन्तत** इति पाठात् सिद्धे वचनं स्मृत्यन्तरे ऽधिकानाम्[^१६०] आहुतीनाम् आम्नानात् सति समुच्चये प्राक् स्विष्टकृत आवापः कर्तव्य इति दर्शयितुम् ।

- <span style="text-decoration:underline;">ननु</span> चैकत्वाद् धोमस्य देवताविकल्पो युक्तः । 

- <span style="text-decoration:underline;">कुतः</span> पुनर् एकत्वं होमस्य । इयम् एव होमानाम् उत्पत्तिः "अग्नेः सोमस्य च" (म्ध् ३।७५) इत्यादि । तत्र चोत्पत्ताव् एव देवताविशेषेणावरुद्धत्वाद् भिन्ना एव होमाः प्रतीयन्ते ॥ ३।७६ ॥

- **एवं सम्यग् घविर् हुत्वा सर्वदिक्षु प्रदक्षिणम् ।**

> इन्द्रान्तकाप्पतीन्दुभ्यः सानुगेभ्यो बलिं हरेत् ॥ ३।७७ ॥**

**सम्यग्** अनन्यचित्ततया देवताध्यानपरः । एवम् एताभ्यो देवताभ्यो ऽग्नौ हुत्वा ततः **सर्वासु दिक्षु** यथासंख्यं **प्रदक्षिणं** । पर्थमं प्राच्यां ततो दक्षिणस्यां इत्य् एष प्रदक्षिणावर्तः[^१६१] । इन्द्रः अन्तिकः अप्पतिः इन्दुः प्रतिदिशम्[^१६२] । 

- <span style="text-decoration:underline;">अपरश्</span> चाह: अहविर्भाग् इन्दुर् इति । यदि नैतेन शब्देन बलिहरणं स्यात् कथम् इन्दोर् हविर्भाक्त्वम् । बलिहरणं च होम एवेति व्याख्यातम् । 

- वृत्तभङ्गभयाच् चात्र न शब्दस्य रूपविवक्षेति स्मृत्यन्तरोपात्तैर् एव शब्दैर् उद्देशः कर्तव्यः । 

- **सनुगेभ्यः** । अनुगा अनुचरास् तत्पुरुषाः। तथा चेन्द्रपुरुषेभ्य इत्यादि प्रयोगः ॥ ३।७७ ॥

- **मरुद्भ्य इति तु द्वारि क्षिपेद् अप्स्व् अद्भ्य इत्य् अपि ।**

> वनस्पतिभ्य इत्य् एवं मुसलोलूखले हरेत् ॥ ३।७८ ॥**

अत्रेतिकरणः रूपविवक्षार्थः । **अप्स्व्** इत्य् अधिकरणम् । **अद्भ्य** इति देवतानिर्देशः । **वनस्पतिभ्य इति मुसलोलूखले** । द्वन्द्वैकवद्भावे न विकल्पितम् आधारद्वयम् । निर्देशगुणवृत्त्या प्रधानभूताया आहुतेर् आवृत्तिर् युक्ता । न च मुसलोलूखलस्यैकीकृतस्याहुतिसंबन्धः शक्यः कर्तुम्, पृथक्त्वस्य तत्राप्य् उपलम्भात् । न हि क्षीरोदकवत् अनयोर् व्यामिश्रणसंभवः । तत्र यद्य् उलूखले क्रियते नेतरत्र होमः कृतः, अथोलूखले न मुसले । न च भागश आहुतिः संभवति नियतपरिमाणत्वात् । द्वन्द्वनिर्देशो ऽत्र संयुक्तयोर् अन्यतरत्र होमो युक्तः ॥ ३।७८ ॥

- **उच्छीर्षके श्रियै कुर्याद् भद्रकाल्यै च पादतः ॥**

> ब्रह्मवास्तोष्पतिभ्यां तु वास्तुमध्ये बलिं हरेत् ॥ ३।७९ ॥**

**उच्छीर्षकं** प्रसिद्धदेवताशरणं शीर्षस्थानम्, तत्र **श्रियै बलिं कुर्यात्** । **पादतः** अधोभागे गृहस्य **भद्रकाल्यै** । तस्या अपि स्थानं द्वारस्य पूर्वभागे । 

- <span style="text-decoration:underline;">अन्ये</span> **उच्छीर्षकं** गृहशयनस्य शिरोभागम् आहुः, पादौ चस्याधोभागम् । तेन खट्वादाव् अयं होमः, भूप्रदेशे वा गृहस्थशयनस्थाने । 

- **ब्रह्मवास्तोष्पतिभ्याम्** । सत्य् अपि द्वन्द्वनिर्देश्ē पृथग् एते आहुती, ब्रह्मणे वास्तोष्पतय इति च । यत्र तूभयदेवतात्वम् अग्नीषोमवत् तत्र सहग्रहणं समस्तग्रहणं वा करोति, "तयोश् चैव समस्तयोः" (म्ध् ३।७५), "सह द्यावापृथिव्योश् च" (म्ध् ३।७६) इति अप्रसिद्धसाहचर्यात्[^१६३] । **वास्तु** गृहम्, तन्**मध्ये** ॥ ३।७९ ॥

- **विश्वेभ्यश् चैव देवेभ्यो बलिम् आकाश उत्क्षिपेत् ।**

> दिवाचरेभ्यो भूतेभ्यो नक्तंचारिभ्य एव च ॥ ३।८० ॥**

**च**शब्दाद् एकैवेयम् आहुतिः । **विश्वेभ्यो देवेभ्य** इति गृहाकाशे, गृहान् निष्क्रम्य वा । दिवा **दिवाचारिभ्यः**, नक्तं **नक्तंचारिभ्यः** । **भूतेभ्य** इत्य् अनुषज्यते । 

- <span style="text-decoration:underline;">केचिद्</span> एते आहुती सायंप्रातर् विभागेनाहुर् दिवाचारेभ्य[^१६४] इति  ।

- <span style="text-decoration:underline;">तद् अयुक्तम्</span> । सायम् अमन्त्रहोमं वक्ष्यति  । 

- <span style="text-decoration:underline;">एतेन</span> मन्त्रप्रतिषेधेन शब्दोद्देश्यता मा भून् मानसस् तूद्देशः केन निवार्यते । न च तेन विना होमसिद्धिः । 

- <span style="text-decoration:underline;">एतद्</span> एव तु वक्तव्यं कृतो ऽयं विभागावगमः ।

- <span style="text-decoration:underline;">गृह्यकारैर्</span> एवेति चेत्, अस्तु ॥ ३।८० ॥

- **पृष्ठवास्तुनि कुर्वीत बलिं सर्वान्नभूतये**[^१६५]** ।**

> पितृभ्यो बलिशेषं तु सर्वं दक्षिणतो हरेत् ॥ ३।८१ ॥**

पूर्वयोर् आहुत्योः शेषो ऽयम् । आधारविधानार्थम् आद्यो ऽर्धश्लोकः[^१६६] । आवासकस्योपरि य आवासस् तत् **पृष्ठवास्तु** । एकशालाया अप्य् उपरिभागः । तत्र **बलिं कुर्वीत** दिवाचारिभ्यो नक्तंचारिभ्यश् च । **सर्वान्नभूतये** । तादर्थ्ये चतुर्थी, न संप्रदाने । होमाद्यश्रुतत्वाद् बलिशब्दस्य पूर्वशेषत्वाद् आधारापेक्षत्वाच् च पूर्वयोर् आहुत्योः । न क्वचिद् अपि वैश्वदेवे "सर्वान्नभूतिर्" देवतात्वेन स्मृत्यन्तरे श्रुता । तस्माद् अयम् अस्यार्थः । सर्वेषाम् अन्नानां कॢप्त्यर्थम् एतच् च कर्तव्यम्, एतस्मिन् बलिहरणे कृते सर्वाण्य् अन्नानि भवन्ति । अवयवप्रसिद्ध्या त्व् अर्थावगम उपपद्यमाने समुदायार्थकल्पनम् उक्तम् । देवतापेक्षया वा ऽदृष्टः कश्चिद् अर्थः कल्पयितव्यः । **बलिशेषं** । शेषग्रहणात् पात्रे समुद्धृत्य ततो होमः कर्तव्यः, न तु स्थालीस्थाद् एव बलिदानानि ग्रहीतव्यानि । **दक्षिणतः** दक्षिणस्यां दिशि, तदभिमुख इति यावत् । **सर्वं** यावन् मात्रं गृहीतम्[^१६७] ॥ **३।८**१ ॥

- **शुनां च पतितानां च श्वपचां पापरोगिणाम् ।**

> वायसां च**[^१६८]** कृमीणां च शनकैर् निर्वपेद् भुवि ॥ ३।८२ ॥**

अन्नं पात्रे समुद्धृत्य श्वादीनाम् उपकाराय भुवि निःक्षिपेत् । **पापरोगिणः** कुष्ठिक्षय्यादयः[^१६९] । **वयांसि** पक्षिणः । **शनकैर्** भूम्युत्थितरजसा यथा न संसृज्येत । **भू**ग्रहणं न पात्रप्रतिषेधाय, किं तर्हि श्वपचपतितकुष्ठिभ्यो न हस्ते दातव्यम् । उपकारविधानं चेदम् । अत एव षष्ठ्यायं श्लोकः पठ्यते, न चतुर्थ्यन्तेन । पक्षिणां तादृग्देशे विधातव्यं यत्राबिभ्यतः श्वादिभ्यः[^१७०] खादन्ति । **कृमीणाम्** इति तादृशे देशे यत्र तेषां संभवः ॥ ३।८२ ॥

- **एवं यः सर्वभूतानि ब्राह्मणो नित्यम् अर्चति ।**

> स गच्छति परं स्थानं तेजोमूर्तिः पथर्जुना ॥ ३।८३ ॥**

पूर्वस्योपसंहारः । **सर्व**ग्रहणाद् अन्येषाम् अपि मृगकुक्कुटमार्जारादीनां ग्रामे संभवताम् अन्नेनोपकर्तव्यम् । अर्चतिर् अनुग्रहे[^१७१] न पूजायां, श्वादीनां तदसंभवात् । अवज्ञानप्रतिषेधार्थं चैवम् उपात्तम्, नानुगृह्णातीति पठितम् । **परं स्थानं** धाम ब्रह्म प्राप्नोति[^१७२] । **पथर्जुना** । न संसारयोनीर् बह्वीर् भ्राम्यति ।

- <span style="text-decoration:underline;">किं पुनर्</span> एतत् फलविधानम् । 

- <span style="text-decoration:underline;">नेति</span> ब्रूमः । नित्यो ऽयं विधिर् इत्य् उक्तम् । नित्ये च फलश्रवणम् अर्थवादः । न ह्य् अत्र विधिः श्रूयते । गच्छतीति वर्तमानापदेशो ऽयम् । 

- **तेजोमूर्तिः** केवलतेजःशरीरः, न पाञ्चभौतिकं शरीरम् अभिसंबध्यते, बोधस्वभाव एव भवति । निष्कल्मषता वानेन लक्ष्यते । शुद्धप्रकृतिर् भवतीत्य् अर्थः । भूतानुकम्पनं चेदम् । असति शास्त्रातिक्रमे पापसंबन्धस्याभावाच् छुद्धता युक्ता । इतरथा पापस्य मलरूपत्वान् न तेजोमूर्तिः । असति च पापे परं धाम श्रेष्ठम् अदुःखरूपं प्राप्नोतीत्य् एतद् अपि युक्तम्[^१७३] एव ॥ ३।८३ ॥

- **कृत्वैतद् बलिकर्मैवम् अतिथिं पूर्वम् आशयेत् ।**

> भिक्षां च भिक्षवे दद्याद् विधिवद् ब्रह्मचारिणे ॥ ३।८४ ॥**

अतिथिलक्षणं वक्ष्यति । तम् अभ्यागतं सन्तं **पूर्वम् आशयेद्** भोजयेत्, सर्वभोक्तृभ्यो गृहसंनिहितेभ्यः । **भिक्षां भिक्षवे च** याचमानाय दद्यात् । **भिक्षा**शब्देन स्वल्पपरिमाणम् अन्नदानम् उच्यते । उक्तं हि "प्रसृतिर् भिक्षा" । अन्तःपुरप्रसिद्धं चैतत् । **ब्रह्मचारिणे विधिवत्** । अन्यस्मा अपि पाखण्डादिरूपाय भिक्षवे न विधिवद् दातव्या । ब्रह्मचारिणे तु विधिवत् स्वस्तिवाचनपूर्वं भिक्षादानम् इत्य् एष विधिः ।

- <span style="text-decoration:underline;">अथ वा</span> **भिक्षुः** परिव्राड्, **ब्रह्मचारी** प्रथमाश्रमी । चशब्दश् चास्थाने वृत्तानुरोधात् । **ब्रह्मचारिणे च** इति पठितव्यम् । एवं तु वानप्रस्थाय न दानं स्यात् । तस्माद् भिक्षते[^१७४] इति भिक्षुः, तस्यैव विशेषणं ब्रह्मचारिग्रहणम् । तेन त्रिभ्यो ऽप्य् आश्रमिभ्यो भिक्षादानं नियमतो ऽनुज्ञातं भवति । पाखण्डादीनां तु पतितादिवत् । सर्वग्रहणेन भिक्षोपकारो यथाशक्ति विहित एव ॥ ३।८४ ॥

- **यत् पुण्यफलम् आप्नोति गां दत्त्वा विधिवद् गुरोः ।**

> तत् पुण्यफलम् आप्नोति भिक्षां दत्त्वा द्विजो गृही ॥ ३।८५ ॥**

नित्यं भक्तदानम् अर्थिने शक्तितो दातव्यम् । इदं त्व् अधिकारान्तरम् । यद् गुरवे गा दत्त्वा फलम् आप्नोति तद् भिक्षां दत्त्वा, गोव्रतस्याविशिष्टम् इति । स्मृत्यन्तरे सर्वफलता पापप्रमोचनार्थतापि गोदानस्य श्रुता । यावताम् अल्पोपकाराणां महोपकारैः फलसाम्यम् उच्यते, तेषां लोकवत् परिमाणतः फलविशेषो ऽवगन्तव्यः । प्राप्यते तद् एव फलम्, न तु चिरकालम् । आवाच्यो[^१७५] ह्य् अयं न्यायः: "पणलभ्यं हि कः[^१७६] प्राज्ञः क्रीणाति दशभिः पणैः" इति । समानफलत्वे महाप्रयासानर्थक्यं प्राप्नोति । "अगुर् यथाविधि" इति केचित् पठन्ति । तत्र नञल्पवचनो द्रष्टव्यो ऽल्पगुर् इति । । **पुण्यं** धर्मस् तस्य **फलम्** ॥ ३।८५ ॥

- **भिक्षाम् अप्य् उदपात्रं वा सत्कृत्य विधिपूर्वकम् ।**

> वेदतत्त्वार्थविदुषे ब्राह्मणायोपपादयेत् ॥ ३।८६ ॥**

अथ विधिवद् इत्य् उक्तम्, सो ऽयं विधिर् उच्यते । अप्रकृतस्योदपात्रस्य श्रवणं सर्वदा नृणाम्, न भिक्षादानस्यैवेति दर्शयितुम् । **सत्कृत्य** पूजयित्वा । विधिः पूर्वो यस्य दानस्य तद् **विधिपूर्वकम्** । पूर्वशब्दः कारणवचनः । शास्त्रनिमित्तकम् एतद् इत्य् अर्थः । इतिकर्तव्यता वा **विधिः**, सा पूर्वं कर्तव्या । उक्तं च पूर्वं भिक्षादानम्, ददाति **सत्कृत्य** पूजयित्वा[^१७७] । वेदस्य तत्त्वार्थः पारमार्थिको निःसंशयो ऽर्थस् तं वेत्ति, तस्मै **ब्राह्मणायोपपादयेद्** दद्यात् । **ब्राह्मणायेति** जातिनियमः । **विदुष** इति गुणनियमः । तेन यत् किंचिद् दातव्यं तद् ब्राह्मणाय, तस्मै च वेदार्थविदे पूजापूर्वकम् इत्य् अर्थत्रयविधानं[^१७८] सर्वं ददात्य् अर्थोद्देशेन, पौरुषेयत्वान् नानाकारार्थविधानम् ॥ ३।८६ ॥

_प्राप्ते दाने दोषः ।_

- **नश्यन्ति हव्यकव्यानि नराणाम् अविजानताम् ।**

> भस्मभूतेषु**[^१७९]** विप्रेषु मोहाद् दत्तानि दातृभिः ॥ ३।८७ ॥**

पूर्वेण यादृश्ē देयं तत् पत्रम् उक्तम् । अनेनापत्रे ददतः प्रतिषेधः । **नश्यन्ति** निष्फलानि भवन्ति । **हव्यानि** देवतोद्देशेन यानि ब्राह्मणभोजनादीनि क्रियन्ते । पित्र्यकर्माङ्गभूतान्य् अन्यानि **कव्यानि** श्राद्धानि । **भस्मभूतेषु** । भस्मतां प्राप्ता भस्मभूता । उपमाने वा भूतशब्दः, भस्मानीव, यथा काष्ठभूत इति । किं पुनर् भस्मना साम्यम् । यथा तन् न क्वचिद् उपयुज्यते ऽवकररूपम् अपोह्यम् एवम् ईदृशो ब्राह्मणः क्रियाभ्यो ऽपोहितव्य इति तात्पर्यार्थः । **नराणाम् अविजानतां नश्यन्तीति** संबन्धः । **मोहाद् दत्तानि दातृभिः** । अविजानतां मोहाद् इति चानुवादः । यच् छास्त्रेणापोहितं तन् मोहाद् एव क्रियते ॥ ३।८७ ॥

_कीदृशाः पुनर् अभस्मभूताः । तान् आह ।_

- **विद्यातपःसमृद्धेषु हुतं विप्रमुखाग्निषु ।**

> निस्तारयति दुर्गाच् च महतश् चैव किल्बिषात् ॥ ३।८८ ॥**

**विद्यातपोभ्यां समृद्धास्** तद्व्यतिरिक्ता भस्मभूताः । समृद्धिर् अतिशयिनी संपत्तिः । बहुविद्यय महता च तपसा युक्ता एवम् उच्यन्ते । समुदायसंबन्धिनी अपि विद्यातपसी संबन्धिसंबन्धाद् अवयवभूतमुखैः सामानाधिकरण्यं प्रतिपद्येते । विप्राणां मुखान्य् अग्नय इत्य् अत्र व्याघ्रादेर् आकृतिगणत्वात् समासः (च्ड़्। पाण् २।१।५६) । यथाग्नौ हुतं फलवद् भस्मनि हुतं निष्फलम्, एवम् ईदृशं भोजनं ब्राह्मणमुखनिक्षिप्तं हुतम् इति भोजनम् एव स्त्युत्योच्यते । यागहोमादि महाफलतया प्रसिद्धम् । अतः प्रख्याततमगुणेनाप्रख्यातम् उपमीयते । **निस्तारयति दुर्गात्** । दुर्गं व्याधिशत्रुराजपीडादिजीवितम् उपस्थितम् । ततो **निस्तारयति** रक्षति, न तेन संमृश्यते । **महतश् च** पापात् परलोके ऽपि नरकादिगतेस् त्रायते । न केवलम् आभ्युदयिककर्मेदृक्पात्रविषयम् । प्रायश्चित्तार्थम् अपि तद्गुणायैव दतव्यम् ॥ ३।८८ ॥

- **संप्राप्ताय त्व् अतिथये प्रदद्याद् आसनोदके ।**

> अन्नं चैव यथाशक्ति संस्कृत्य**[^१८०]** विधिपूर्वकम् ॥ ३।८९ ॥**

**संप्राप्ताय** स्वयम् उपस्थिताय, न तु निमन्त्रिताय । न हि निमन्त्रितो ऽतिथिर् भवति । प्राप्तिदेशं च वक्ष्यति "भार्या यत्राग्नयो ऽपि वा" इति (म्ध् ३।९३) । **आसनोदके** **दद्यात्** । पादधावनोपयोगि प्रथमम् उदकं तत आसनं भोजनं च । **यथाशक्ति संस्कृत्येत्य्** अन्नविशेषणम् । सविशेषम् अन्नं संस्कृत्य **दद्याद्** भोजयेत् । **विधिपूर्वकम्** । विधिः पूर्वो यस्मिन् दाने तद् एवम् उच्यते । विधिः शास्त्रं तत् पूर्वं निमित्तं प्रमाणम् इत्य् अर्थः ॥ ३।८९ ॥

- **शिलान् अप्य् उञ्छतो नित्यं पञ्चाग्नीन् अपि जुह्वतः ।**

> सर्वं सुकृतम् आदत्ते ब्राह्मणो ऽनर्चितो वसन् ॥ ३।९० ॥** 

अत्यन्तदरिद्रस्याप्य् अतिथिपूजाव्यतिक्रमो न युक्तः । **शिलान्** केदारलवनशेषान् । **उञ्छत** उच्चिन्वतः । एतच् च वृत्तिसंकोचोपलक्षणार्थम् । **पञ्चाग्नीन् अपि जुह्वतः** । अनेन शास्त्रानुष्ठानसंपन्नो ऽत्यन्तदरिद्रश् च यद्य् अतिथिम् आगतं न पूजयत्य् अन्नदानादिना, तदा तदनुष्ठानं स वृत्तिसंयमो निष्फलताम् एति । ततश् च **सर्वं सुकृतं** पुण्यम् **आदत्ते** अतिथिर् गृह्णाति निष्फलीकुरुते । **अनर्चितो वसन्** । तस्माद् अर्चयेद् इति विध्यर्थः । **वसन्न्** इति लिङ्गात् सायम् आगते विधिर् अयम् । **पञ्चाग्नयस्** त्रेता गृह्यः सभ्यश् च । 

- <span style="text-decoration:underline;">अथ</span> को ऽयं सभ्यो नामाग्निः । 

- <span style="text-decoration:underline;">एवं</span> ह स्माहुः । ग्रामान्तरे प्रोषितस्य यत्र लौकिकपाकः क्रियते महासाधनस्य बहुवेश्मसु यो गृह्यागाराद्[^१८१] एव शीतापनोदार्थं विह्रियते स सभ्यः । 

- <span style="text-decoration:underline;">होमस्</span> तर्हि तत्र कः । 

- <span style="text-decoration:underline;">यावता</span> "तस्मिन् गृह्याणि" (ग्ध् ५।८) इति नियमः । अस्माद् एव वचनात् वैश्वदेवहोमः प्रोषितस्य लौकिके ऽप्य् अस्तीति मन्यन्ते । व्रीहियवैः शुष्कधान्यैर् यत्र लेलिहानं सुसमिद्धं पश्येत् तत्राभिजुहुयाद् इति स्मृतिवचनम् उदाहरन्ति । 

- इह भवन्तस् त्व् आहुः । उपनिषत्सु पञ्चाग्निविद्योक्ता । तत्र तेषां कल्पिताग्निरूपाणि । तद्रूपेण यद् उपासनं यच् च वेदनं स होम इति कल्प्यते । सा हि सर्वश्रौतेभ्यः कर्मभ्यो ऽतिशयफलेष्यते । एवं हि तत्राम्नायते "स्तेनो हिरण्यस्य सुरां पिबंश् च गुरोस् तल्पम् आवसन् ब्रह्महा च ते पतन्ति चत्वारः संसर्गी च" (छु ५।१०।९) । पञ्चानाम् अपि यत् फलं तद् अतिथाव् आराधिते ऽविमुखीकृते नश्यतीति प्रशंसातिशयेनावश्यकर्तव्यतां दर्शयति । 

- यद्य् अपि प्रातराशे ऽप्य् अतिथिभोजननियमः, सायं तु तद्व्यतिक्रमे प्रायश्चित्ताधिक्यम् । **यथाशक्तीति** पूर्वश्लोके ऽन्नविषयं ये मन्यन्ते, त एवम् आहुर् यथाशक्त्य् अतिथयः पूजयितव्याः, एको द्वौ बहव इति ॥ ३।९० ॥

- **तृणानि भूमिर् उदकं वाक्चतुर्थी च सूनृता ।**

> एतान्य् अपि सतां गेहे नोच्छिद्यन्ते कदाचन ॥ ३।९१ ॥**

यदि दारिद्र्यात् सायम् अन्नदानं न घटते तदा नैवं मन्तव्यम्: "प्रधानम् अतिथेर् भोजनम्, तच् च मे नास्तीति, किम् अनेन मद्गृहे प्रविष्टेन" इति । यतो ऽशक्तस्य तृणादिदानेनाप्य् आतिथिपूजाविधिः स्यात् । अथ वा नायं विधिर् भोजन एव पर्यवस्यति, किं तर्हि निवत्स्यतः शयनादि दातव्यम् । **तृण**ग्रहणं स्रस्तरोपलक्षणार्थम् । **भूमिर्** आसनशयनविहारस्थानम् । **सूनृता वाक्** प्रियहितवचनं कथाप्रस्तावादि वा । **एतान्य् अप्य्** अन्नाभावे **सताम्** आगतस्यातिथेर् **नोच्छिद्यन्ते,** किं तु दीयन्ते सर्वकालम् ॥ ३।९१ ॥

- **एकरात्रं तु निवसन्न् अतिथिर् ब्राह्मणः स्मृतः ।**

> अनित्यं हि स्थितो यस्मात् तस्माद् अतिथिर् उच्यते ॥ ३।९२ ॥**

नातिप्रसिद्धो लोके ऽतिथिशब्दार्थ इति तदर्थलक्षणम् आह । **एकरात्रं** वसतः परगृहे ऽतिथित्वम् । तच् च ब्राह्मणस्य न जात्यन्तरे । द्वितीये ऽह्नि पूजाविधौ कामचारः । अभ्युदयविशेषार्थिनस् तदधिकारः, न नैयमिकः । तथा चापस्तम्बः: "एकरात्रिं वासयेत् पार्थिवांल् लोकान् अभिजयति द्वितीयाम् आन्तरिकांश् तृतीयां दिव्यान्" (आप्ध् २।७।१६) इति फलकामस्य द्वितीयादिरात्रिष्व् अधिकारं दर्शयति । अत्रैव निर्वचनं दार्ढ्यार्थम् आह: **अनित्यं हि स्थितिः** । तिष्ठतेर् अतिपूर्वस्यायं शब्दः । औणादिकैः कथ्ंचिद् व्युत्पत्तिः॥ ३।९२ ॥

- **नैकग्रामीणम् अतिथिं विप्रं सांगतिकं तथा।**

> उपस्थितं गृहे विद्याद् भार्या यत्राग्नयो ऽपि वा ॥ ३।९३ ॥**

एकस्मिन् ग्रामे यो वसति वैश्वदेवकलोपस्थितो ऽपि नातिथिः । **सांगतिकः** सहाध्यायी[^१८२] सख्युर् अन्यः । तस्य ह्य् उत्तरत्र विधिर् भविष्यति "वैशशूद्रौ सखा च" इति (म्ध् ३।१००) । यो ऽपि सर्वेण संगच्छते विचित्रपरिहासकथादिभिः, सांगतिकशब्देन युक्तः प्रतिषेद्धुं प्राग् अदृष्टपूर्वो ऽपि ।

- न च गृहस्थस्य प्रोषितस्यास्य सर्वलक्षणलक्षितो ऽप्य् अतिथिः । किं तर्हि **उपस्थितं गृहे विद्यात्** । यत्रास्य नित्यं स्थानम्, वसतिस्थानम् यद् उच्यते । प्रोषितस्यापि **भार्या यत्राग्नयश् च** तत्रासंनिहितस्यापि गृहस्थस्य भवत्य् एवातिथिः । अतो यथा संविधायाग्निहोत्रदर्शपूर्णमासादिषु प्रवसति, तद्वद् अतिथये ऽपि संविधातव्यम् । 

- **वा**शब्दात् त्व् एवं प्रतीयते । भार्याग्निभिः सह यदा प्रवासस् तदा भवत्य् एव ग्रामान्तरस्थस्याप्य् अतिथिः । असंनिहितस्यापि गृहे भार्याग्निषु सत्सु । ततश् च यदि भार्यया सह प्रवसेद् अग्नयश् च गृह एव भवेयुस् तदा नातिथिपूजानियम इति । **वा**शब्द **उपस्थितं गृहे विद्याद्** इत्य् एतदपेक्षया, न परस्परापेक्षया भार्याग्नीनाम् ॥ ३।९३ ॥

- **उपासते ये गृहस्थाः परपाकम् अबुद्धयः ।**

> तेन ते प्रेत्य पशुतां व्रजन्त्य् अन्नादिदायिनाम् ॥ ३।९४ ॥**

उपासनं तदभ्यासः । यो ब्राह्मणो ऽनयैव बुद्ध्या तत्र तत्रोपतिष्ठेत यथातिथिर् अवश्यं भोजनं लभेत तस्येयं निन्दा । यस् तच्छीलः **परस्य** संबन्धिनं **पाकम्** अन्नम् उपास्ते, न तु कदाचित् । **तेन** कर्मणा **प्रेत्य पशुतां** बलीवर्दादिजातिं **व्रजति** प्राप्नोति । **अन्नादिदायिनस्** तद्गृहे दन्तितां गर्दभताम् अश्वतां वा प्राप्नोति । गृहस्थस्यैष दोषः, उत्पन्नस्थालीपाकस्य ॥ ३।९४ ॥

- **अप्रणोद्यो ऽतिथिः सायं सूर्योढो गृहमेधिना ।**

> काले प्राप्तस् त्व् अकाले वा नास्यानश्नन् गृहे वसेत् ॥ ३।९५ ॥**

**सायं**कालो ऽस्तमयादिः प्रदोषान्तः । तस्यां वेलायाम् **अतिथिर्** आगतो **ऽप्रणोद्यः** अप्रत्याख्येयः, भोजनशयनासनादिभिः प्रतिपूज्यः । केन । **गृहमेधिना** । मेधो यज्ञः । गृहमेधो महायज्ञानाम् इयम् आख्या । तत्राधिकारी **गृहमेधी** । गृहस्थ इति यावत् । **सूर्योढ** इत्य् अर्थवादः, सूर्येणोढः प्रापितः । दैवोपनीतत्वाद् अवश्यं पूनार्हः । **काले** द्वितीये वैश्वदेवकाले प्राप्तः, **अकाले वा** सायं भोजने निवृत्ते ऽपि । **नास्य** गृहस्थस्य **अनश्नन् गृहे** **वसेत्** । यदि शेषम् अस्ति तन् निवेदनीयम् । न चेद् द्विः[^१८३] पाकः कर्तव्यः ॥ ३।९५ ॥

> न वै स्वयं तद् अश्नीयाद् अतिथिं यन् न भोजयेत् ।**

> धन्यं यशस्यम् आयुष्यं स्वर्ग्यं वातिथिपूजनम् ॥ ३।९६ ॥**

सूपघृतदधिशर्करादि यद् उत्कृष्टम् अन्नं तत् **स्वयं नाश्नीयाद्** अतिथौ संनिहिते यावत् तस्मै न दत्तम् । यत् तु आतुरस्य यवागूरसकटुकादि तद् अनिच्छते न देयम् । तादृशम् अदत्तम् अश्नतो न दोषः । सर्वथा न संस्कृतम् अन्नं स्वयं भोक्तव्यम्, कदन्नम् अतिथिर् न भोजनीय इत्य् एवंपरम् एतत् । धनाय हितं धनस्य निमित्तं वेति **धन्यम्** । एवं **यशस्या**दयः शब्दाः । 

- अर्थवादो ऽयं नित्यत्वाद् अतिथिभोजनस्य, सति संनिधाने ऽतिथेः, पूर्वसेषत्वाच् च । स्तुतित्वेनान्वये संभवति नाधिकारान्तरकल्पना[^१८४] युक्ता ॥ ३।९६ ॥

- **आसनावसथौ शय्याम् अनुव्रज्याम् उपासनम् ।**

> उत्तमेषूत्तमं कुर्याद् धीने हीनं दमे समम् ॥ ३।९७ ॥**

बहुष्व् अतिथिषु युगपदुपस्थितेष्व् इतरेतरं समहीनज्यायस्स्व् आसनादिप्रकल्पनं गुणापेक्षम्, नाविशेषेण । 

- **आसनं** बृस्यादि । **आवसथं** विश्रामभूमिः । **शय्या** खट्वादि । **अनुव्रज्या** गच्छतो ऽनुगमनम् । **उपासनं** तत्समीपे कथाप्रस्तावेन संनिधानम् । एतद् **उत्तमेषूत्तमम्** । दूरम् अनुव्रज्यत उत्तमः, नातिदूरं मध्यमः, कतिचिदित्पदानि हीनः ॥ ३।९७ ॥

- **वैश्वदेवे तु निर्वृत्ते यद्य् अन्यो ऽतिथिर् आव्रजेत् ।**

> तस्याप्य् अन्नं यथाशक्ति प्रदद्यान् न बलिं हरेत् ॥ ३।९८ ॥**

सर्वार्थम् अन्नं **वैश्वदेव**शब्देनोच्यते । तस्मिन् **निर्वृत्ते** निष्पन्ने, भुक्तवत्सु सर्वेषु, निःशेषिते ऽन्ने, **यद्य् अन्यो ऽतिथिर्** आगच्छेत् तस्मै दद्यात् पुनः पक्वान्नम् । न तु तस्मात् पाकबलिं हरेत् । अग्नाव् अपि होमो नेष्यते, न केवलं बलिहरणम् । यतः सायंप्रातः पाके होमो बलिहरणम्, न चान्तरालिके । तथा च वक्ष्यति "सायं त्व् अन्नस्य" इति (म्ध्। ३।१११) । एवं च यद्य् अप्य् असकृद् अह्नः पचेत् तथापि न प्रतिपाकं वैश्वदेवम् आवर्तेत । **यथाशक्ति** संस्कारविशेषेणेतरथा वा ॥ ३।९८ ॥

- **न भोजनार्थं स्वे विप्रः कुलगोत्रे निवेदयेत् ।**

> भोजनार्थं हि ते शंसन् वान्ताशीत्य् उच्यते बुधैः ॥ ३।९९ ॥**

प्रासङ्गिको ऽतिथेर् अयम् उपदेशः । भोजनार्थ्य् एतत्कुलीनो ऽमुष्य पुत्रो ऽस्मीति न निवेदयेन् न कथयेत् । **स्वे कुलगोत्रे** आत्मीयं कुलं पितृपितामहाद्यभिजनो गोत्रं गर्गभार्गवादि नामधेयं वा । गोत्रस्खलितं नामान्तरविवक्षायां यन् नामान्तरम् उदाह्रियते तद् उच्यते । अध्ययनम् अपि स्मृत्यन्त्रप्रतिषिद्धम्, तद् अपि न निवेद्यम् । अस्यार्थवादः । भोजनार्थं "भोजनं लिप्से प्रख्यातकुलजातित्वात्" इत्य् अनेनार्थेन हेतुना कुलगोत्रे **शंसन्** कथयन् **वान्ताशी** वान्तम् उद्गीर्णम् अश्नाति निगिरतीत्य् एवम् **उच्यते बुधैः** ॥ ३।९९ ॥

- **न ब्राह्मणस्य त्व् अतिथिर् गृहे राजन्य उच्यते ।**

> वैश्यशूद्रौ सखा चैव ज्ञातयो गुरुर् एव च ॥ ३।१०० ॥**

क्षत्रियो **ब्राह्मणस्या**ध्वनीनो ऽपि प्रथमभोजनकाल उपस्थिते ऽपि **नातिथिः** । अतो न तस्मै नियमतो देयम् । एवं वैश्यशूद्राभ्याम् अपि । **सखिज्ञाती** आत्मसमे नातिथी । गुरुः प्रभुवद् उपचर्यः, "निवेद्य पचनक्रिया" (ग्ध् ५।२६) इत्य् उक्तम् ॥ ३।१०० ॥

- **यदि त्व् अतिथिधर्मेण क्षत्रियो गृहम् आव्रजेत् ।**

> भुक्तवत्सु च विप्रेषु कामं तम् अपि भोजयेत् ॥ ३।१०१ ॥**

तत्र **अतिथेर् धर्मः:** क्षीणपथ्योदनत्वं परग्रामवासो भोजनकालोपस्थानम् । तादृशेन रूपेण यदि क्षत्रियो गृहम् आगतो भवति, तदा **तम् अपि भोजयेत्** । भोजनवचनाद् अन्या परिचर्या निवर्तते । प्रियहितवचनं त्व् अविशेषेण गृहाभ्यागतस्य विहितम् । अयं च तस्य भोजनस्य कालः । **भुक्तवत्सु विप्रेषु** ब्राह्मनेष्व् अनतिथिषु वा गृहसंनिहितेषु प्रथमंभोजिषु ततः स भोजयितव्यः । **कामम्** इति नियमाभावम् आह । काम्यो ऽयं विधिर् न नित्य इत्य् अर्थः । कामश् चानिर्दिष्टः विशेषफलेषु स्वर्गः । यदि वा "धन्यं यशस्यम्" (म्ध् ३।९६) इत्याद्य् अत्र संबन्धनीयम् ॥ १११ ॥

- **वैश्यशूद्राव् अपि प्राप्तौ कुटुम्बे ऽतिथिधर्मिणौ ।**

> भोजयेत् सह भृत्यैस् ताव् आनृशंस्यं प्रयोजयन् ॥ ३।१०२ ॥**

अतिथेर् धर्मो ऽतिथिधर्मः । स ययोर् अस्ति ताव् **अतिथिधर्मिणौ** । अतिथिधर्मश् च प्राग् व्याख्यातः । **कुटुम्बं** गृहम्, तत्र **प्राप्ताव्** आगतौ **वैश्यशूद्राव् अपि भोजयेत्**, क्षत्रियवत् । तयोस् तु भोजनकालः क्षत्रियकालात् परेण । यत आह: **भोजयेत् सह भृत्यैस् तौ** । भृत्या अत्र दासा उच्यन्ते । तेषां च भोजनकालो भुक्तवस्व् अतिथिज्ञातिबान्धवेषु सर्वेष्व् अर्वाग् दम्पतिभ्याम् । **सह**शब्द एककालतामात्रलक्षणार्थः । **आनृशंस्यं** कारुण्यम् अनुकम्पां **प्रयोजयन्** प्रमाणीकुर्वन्न् आश्रयन्न् इति यावत् । अनेन पूज्यतां वारयति । अनुग्राह्यो ह्य् अनुकम्प्यो न पूज्यः । अनुकम्प्येषु यदि च शक्यते ऽनुग्रहः कर्तुं ततः क्रियते ऽभ्युदयार्थिना, न त्व् अकरणाद् अतिथेर् अतिक्रमः । एतद् उक्तं भवति । यादृशो ऽतिथिभोजनाद् उत्कृष्टो धर्मः अनुकम्प्यानुग्रहान् न तादृशस् ततो निकृष्टः ॥ ३।१०२ ॥

- **इतरान् अपि सख्यादीन् संप्रीत्या गृहम् आगतान् ।**

> प्रकृत्यान्नं यथाशक्ति भोजयेत् सह भार्यया ॥ ३।१०३ ॥**

**सखा** मित्रं स **आदिर्** येषाम् । **आदि**शब्दः प्रकारे ज्ञातिबन्धुसंगतसहाध्यायिप्रभृतीन् गृह्णाति, गुरुवर्जम् । **संप्रीत्यागतान्** । अतिथेर् धर्मस्य प्रकृतत्वान् निषेधार्थं संप्रीतिग्रहणम् । तान् **भोजयेत्** । **प्रकृत्य** प्रकर्षेणान्नं कृत्वा संस्कृत्य । **यथाशक्तीति** उपलक्षणार्थः शक्तिशब्दः । यावती शक्तिर् यादृशं च यो ऽर्हति तम् उद्दिश्य तादृश एव संस्कारः कर्तव्यः । **भार्यया सह** । यो भर्तुर् भोजनकालः स एव भार्याया अपि, पृथक् तस्या भोजनकालस्याभावात् । एवं ह्य् उक्तम् "अवशिष्टं तु दम्पती" इति (म्ध् ३।१०६) । महाभारते पत्युर् ऊर्ध्वं भार्याया भोजनं दर्शितम् । द्रौपदीसत्यभामासंवादे (म्भ् ३।२२२) द्रौपद्या स्त्रीधर्मान् कथयन्त्योक्तम्: "सर्वेषु पतिषु भुक्तवत्सु शेषान्नम् अश्नामि" । पतिशेषान्नभोजनं स्त्रीणां धर्मः । तस्मान् न भार्याभोजनकाले सख्यादीनां भोजनं विधीयते । नाप्य् एकपात्राशनं **सहा**र्थः । किं तर्हि नैकाकिनस् ते भोजयितव्याः । अपि तु भार्यापि तत्र भुञ्जीत । ततश् च "अवशिष्टं तु दम्पती" (म्ध् ३।१०६) इति तद् अत्र बाध्यते । यदि पत्युः कश्चिद् अभ्यर्हितः प्रतीक्ष्यः स्याद् अरुच्या वा[^१८५] न भुञ्जीत, तदा भार्या तद्देशे भुञ्जीत । एवं सौहार्दं प्रकाशितं भविष्यति ॥ ३।१०३ ॥

- **सुवासिनीः**[^१८६]** कुमारीश् च रोगिणो गर्भिणीः स्त्रियः ।**

> अतिथिभ्यो ऽन्वग्**[^१८७]** एवैतान् भोजयेद् अविचरयन् ॥ ३।१०४ ॥**

सुवासिन्यो[^१८८] वध्वो नवोढा स्त्रियः स्नुषा दुहितरश् च । <span style="text-decoration:underline;">अन्ये</span> तु "जीवच्छ्वशुरा जीवत्पितृकाश् च प्रसूता अपि सुवासिन्य[^१८९] उच्यन्ते" इत्य् आहुः । **अतिथिभ्यो ऽन्वग् एवैतान्** अनुगतान् एव भोजयेत् । प्रारब्धभोजनेष्व् एवातिथिषु तत्समकालं भोजयेत् । <span style="text-decoration:underline;">अन्ये</span> त्व् "अग्र" इति पठन्ति । **अविचारयन्** । कथम् अतिथिष्व् अभोजितेषु बाला भुञ्जत इत्य् एवं विचिक्त्सा न कर्तव्या ॥ ३।१०४ ॥

- **अदत्त्वा तु य एतेभ्यः पूर्वं भुङ्क्ते ऽविचक्षणः ।**

> स भुञ्जानो न जानाति श्वगृध्रैर् जग्धिम् आत्मनः ॥ ३।१०५ ॥**

**एतेभ्यो** ऽतिथ्यादिभ्यो भृत्यपर्यन्तेभ्यो **यो** भोजनम् **अदत्त्वा** **पूर्वं** प्रथमम् **अविचक्षणः** शास्त्रार्थम् अजानानो **भुङ्क्ते** **स श्वगृधैर्** अद्यते प्रेतः । ताम् **जग्धिम् आत्मनस्** तैः खादनं **न जानाति** । एवं हि स मन्यते मूढमतिर् अत्राहम् एव भुञ्जे, एवं तु न बुध्यते यद् ईदृशम् अशनं तत् स्वशरीरस्य **श्वगृध्रैर्** अदनम् । तत्फलत्वाद् एवम् उच्यते ॥ ३।१०५ ॥

- **भुक्तवत्स्व् अथ विप्रेषु स्वेषु भृत्येषु चैव हि ।**

> भुञ्जीयातां ततः पश्चाद् अवशिष्टं तु दम्पती ॥ ३।१०६ ॥**

**विप्रा** अतिथयः, **स्वा** ज्ञात्यादयः[^१९०] । तेषु कृतभोजनेषु तद्**अवशिष्टं** **दम्पती** जायापती अश्नीयाताम् । **पश्चात्** कदाचित् तेभ्यः कल्पयित्वा शिष्टव्यपदेशे सत्य् आदौ भोजनं स्यात् तदर्थम् उक्तं पश्चाद् इति । दम्पत्योर् भोजनकालविधानर्थम् इदम्[^१९१] । आद्यो ऽर्धश्लोको[^१९२] ऽनुवादः ॥ ३।१०६ ॥

- **देवान् ऋषीन् मनूष्यांश् च पितॄन् गृह्याश् च देवताः ।**

> पूजयित्वा ततः पश्चाद् गृहस्थः शेषभुग् भवेत् ॥ ३।१०७ ॥**

अनुवादमात्रम् इदं पूर्वस्य पञ्चयज्ञानुष्ठानविधेर् गृहस्थभोजनकालस्य च । 

- <span style="text-decoration:underline;">अन्ये</span> त्व् अर्थान्तरविधानम् अपि वर्णयन्ति । पूर्वत्र जायापत्योर् एककालम् अवशिष्टभोजनं विहितम् । अनेन स्त्रिया अपोह्य पुंस एव विधीयते । ततश् च पूर्वं[^१९३] भृत्येभ्यः प्राक् पत्युर् भार्या भुञ्जीत । एवं वा कृत्वा भोजयेत् । एतद् अप्य् उपपन्नं भविष्यति । इतरथा तैः सह भार्या न भुज्ञीतेत्य् अर्थकल्पनायां तथाश्रुतपदान्वयभङ्गः स्यात् । यत् तु महाभारते दर्शनं तद्दर्शनम् एव न[^१९४] विधानम्, विधौ विकल्पयिष्यते ।

- <span style="text-decoration:underline;">तद् अयुक्तम्</span> अनुवादत्वाद् अस्य । न च गृहस्थ इत्य् एकवचनविरोधः, सहाधिकाराज् जायापत्योः । तत्र च सहार्थस्य प्राधान्यान् न द्विवचनापत्तिः । यथा "ब्राह्मणो ऽग्नीन् आदधीत" इति सत्य् अपि भार्यया सहाधिकारे नैकवचनं विरुध्यते । तत् कस्य हेतोः । एको हि तत्र प्रधानम् अपरो हि गुणभूतः । न च गुणः स्वसंख्याम् उपजनयितुं शक्नोति । अतः प्रधानस्यैकसंख्यत्वात्, सत्य् अपि पत्यर्थानुप्रवेशे, एकवचनम् एव युक्तम् । एक एव गृहस्थशब्दः पत्न्यां वर्तते, स च सहविवक्षायाम् । सा चैकबुद्धिविषयत्वेन प्रधानयोर् गुणयोर् वा । तस्मान् न पत्न्याः प्राक् पुंसो भोजनम् । अतः स्थितम् अनुवादो ऽयम्, प्रतिपत्तिदार्ढ्याय । 

- ये ऽपि **गृह्याश् च देवताः पूजयेद्** इत्य् अर्थवादवचनं देवतापदं मत्वा पूजयेद् इति संबन्धाद् गौणम् एवार्चाविधित्वं समर्थयन्ते । न हि मुख्यस्य देवतार्थस्य पूज्यत्वसंभवः, यजिस्तुतिसंबन्धेनैव देवतात्वस्य मुख्यत्वात् । तथा च **गृह्या** इत्य् आह । गृहे भवा गृह्याः । ताश् च प्रतिकृतय एव । न हि यागसंप्रदानभूतानां गृहसंबन्धितासिद्धिः । 

- तेषाम् अपि देवतार्थो गौणो न पूजार्थः । कुत एतत् । गृहस्थस्य या यष्टव्यास् ता गृह्या इत्य् उपपद्यते ॥ ३।१०७ ॥

- **अघं स केवलं भुङ्क्ते यः पचत्य् आत्मकारणात् ।**

> यज्ञशिष्टाशनं ह्य् एतत् सतां अन्नं विधीयते ॥ ३।१०८ ॥**

पापं **केवलं स भुङ्क्ते,** हृदये निधत्ते गृह्णाति, नान्नस्य मात्राम् अपि, **यः पचेत्** पाकं कारयेद् **आत्मकारणाद्** आत्मानम् उद्दिश्य: "क्षुधितो ऽहम् इदं वा मह्यं रोचत इति तद् एव पच्यताम्" । तस्माद् अनातुरेण नात्मार्थम् अन्नं[^१९५] पाचनीयम्[^१९६] । आतुरस्य तु शरीरधारणं येनोपायेन भवति विध्यन्तरातिक्रमेणापि[^१९७] तस्याश्रयणं युक्तम्, "सर्वत एवात्मानं गोपायेत्" (ग्ध् ९।३४) इति वचनात् । एवं केचिद् अस्यार्थम् आहुः । 

- <span style="text-decoration:underline;">एतद् अयुक्तं</span> स्मृत्यन्तरविरोधात् । एवं ह्य् आहुः:

- यद् यद् इष्टतमं लोके यच् चास्य दयितं गृहे ।

- तद् तद् गुणवते देयं तद् एवाक्षयम् इच्छता ॥ (म्भ् १३।५८।७)

"दयितम्" "इष्टं" स्पृहणीयम् । यदि च न पच्येत कृतस् तादृशस्य दानसंभवः । 

- तस्माद् अयम् अस्यार्थः । तदुद्देशस् तावन् नित्यस्य पाकस्य नैव विद्यते । सुहृत्स्वजनादिष्व् आगतेषु तदुद्देशः । अन्यथा त्व् अनुद्दिष्टविशेषपाके अतिथ्यादिभ्यो दानं विधीयते । तेनैतद् उक्तं भवति । य तेभ्यो ऽदत्त्वा भुङ्क्ते तस्यायं दोषः । अथ वा सर्वस्मिन्न् अतिथ्यादिभिर् भुक्ते नात्मार्थं पुनः पाकः कर्तव्यः । तथा च वसिष्ठः: "शेषं दम्पती भुञ्जीयाताम् । सर्वोपयोगे न पुनः पाकः ।" (वध् ११।११)

- **यज्ञशिष्टाशनम्** । पूर्वस्य शेषभोजनस्य प्रशंसैव । यज्ञो ज्योतिष्टोमादिः, शिष्टम् उपयुक्तशेषम्, तस्य चैतद् अशनम् । तत्तुल्यफलम्, यत् **सतां** शास्त्रानुष्ठानपराणां गृहस्थानाम् अतिथ्यादिभुक्तशिष्टं **विधीयते**[^१९८] ॥ ३।१०८ ॥

- **राजर्त्विक्स्नातकगुरून् प्रियश्वशुरमातुलान् ।**

> अर्हयेन् मधुपर्केण परिसंवत्सरान्**[^१९९]** पुनः ॥ ३।१०९ ॥**

अतिथिपूजाप्रसङ्गेनान्येषाम् अपि केषांचित् पूज्यानां गृहागतानां पूजाविशेषो विधीयते । **राजा** अभिषिक्तो न क्षत्रियमात्रम् । अतिमहती ह्य् एषा पूजा, न तां सर्वः क्षत्रियो ऽर्हति । न हि स्नातकगुरुभ्यां तस्य सहोपदेशो युक्तः । पूजासाम्यं गुरुणा न तस्य युक्तम्, लिङ्गदर्शनाच् च । "तद् यथैवादो[^२००] मनुष्यराज आगते" (ऐत्ब् १।१५) इत्य् आतिथ्येष्टिब्राह्मणम्, गोवधो मधुपर्कविधाव् उक्तो गोघ्नो ऽतिथिर् इति पुरुषराजविषयं दर्शयति । तेन क्षत्रिये ऽक्षत्रिये वा जनपदेश्वरे पूजेयं प्रयोक्तव्या । शूद्रे तु नास्ति मन्त्रवत्त्वम् ।

- <span style="text-decoration:underline;">ननु</span> च शूद्रस्य मन्त्रोच्चारणं निषिद्धम् । न पुनः शूद्रसंप्रदानके कर्मणि ब्राह्मणादीनाम् ।

- <span style="text-decoration:underline;">नैष दोषः</span> । अर्घाणाम् अपि "भूतेभ्यस् त्वा" इत्यादिमन्तोच्चारणम् अस्ति ।

- <span style="text-decoration:underline;">ननु</span> च महाभारते शूद्रकर्तृकम् अपि मधुपर्ककर्म श्रूयते । 

- तद् अर्हम् आसनं चैव यथावत् प्रत्यवेदयत् ।

- मधुपर्कं च गां चैव तस्मै भगवते स्वयम् ॥ (च्ड़्। म्भ् २।५।५)

भगवते वासुदेवाय विदुर इति । तत्साधने दधनि भक्त्या मधुपर्कशब्दः प्रयुक्तः । तादर्थ्यात् तच्छब्दो भवति,  आयुर् वै घृतम् इतिवत्[^२०१] । राजशब्दस् तावज् जानपदेश्वरवचनो न क्षत्रियमात्रे वर्तते । **प्रियो** जामातेय् आहुः । **स्नातको** विद्याव्रताभ्याम् उभाभ्याम् । अन्यथार्त्विग्गुरवः सर्वे स्नातका एव । आश्रमान्त्रस्थानां भैक्षचर्या विहिता, न त्व् अतिथिधर्मेण भोजनम् । अथ वाचिरनिर्वृत्तवेदाध्ययनः स्नातको गृह्यते । एतान् **अर्हयेत्** पूजयेत् । **मधुपर्क**शब्दः कर्मनामधेयम् । गृह्यात् तस्य स्वरूपावगमः । **परिसंवत्सरान्** इति राजादिपूज्यविशेषणम् । परिगतो ऽतिक्रान्तः संवत्सरो येषां तान् । यदि संवत्सरे ऽतीते आगच्छन्ति तदा मधुपर्कार्हा अर्वाङ् न[^२०२] । 

- <span style="text-decoration:underline;">केचिद्</span> एवं व्याचक्षते । यदि संवत्सराद् अर्वाग् आगच्छन्ति तदानतीते ऽपि संवत्सरे प्रथमपूजायाः पुनर् लभते पूजाम् । 

- <span style="text-decoration:underline;">अन्ये</span> त्व् आहुः । सांवत्सरिकी तेषां पूजा, न यावद् आगमनम् । अस्मिन् पक्षे ऽर्वाग् आगमनं न पूजाप्रतिबन्धकम् । 

- पाठान्तरं "परिसंवत्सराद्" इति । यावद् एव संवत्सरं तावत् परिसंवत्सरात् तत ऊर्ध्वं पुनः पूज्या इत्य् अर्थः ॥ ३।१०९ ॥

- **राजा च श्रोत्रियश् चैव यज्ञकर्मण्य् उपस्थिते ।**

> मधुपर्केण संपूज्यौ न त्व् अयज्ञ इति स्थितिः ॥ ३।११० ॥**

यज्ञे निमित्ते[^२०३] ऽर्वाग् अपि संवत्सरात् प्राप्त्यर्थो ऽयम् इति <span style="text-decoration:underline;">केचित्</span> ।

- <span style="text-decoration:underline;">अन्ये</span> तु पूर्वस्यैव राजश्रोत्रिययोर् उपसंहारम् आहुः । अनुपसंहारे हि **न त्व् अयज्ञ** इति नोपपद्यते । अत्र **श्रोत्रियो** यः स्नातकः प्राग् उक्तः, यदि वा ऋत्वग् एव । तस्य हि यज्ञकर्मणि प्रारिप्स्यमाने मधुपर्कदानं[^२०४] विहितम् । यद्य् अप्य् असकृत् संवत्सरस्य सोमेन यजेत, कृतार्घ्या एवैनं याजयेयुः । एवं कॢप्तमूलैषा स्मृतिर् भविष्यति । इतरथा कल्प्येत मूलम् । 

- <span style="text-decoration:underline;">अन्ये</span> तु सर्वान् ऋत्विगादीञ् छ्रोत्रियशब्देन निर्दिष्टान् मन्यन्ते । तथा चाविशेषेण गौतमेन पठितम्: "ऋत्विगाचार्यश्वशुरपितृव्यमातुलानाम् उपस्थाने मधुपर्कः"[^२०५] इत्य् उक्त्वा "यज्ञविवाहयोर् अर्वाक्" इति पठितवान् (ग्ध् ५।२७, २९) । अतश् च सर्वेषाम् एवार्घ्याणां यज्ञे निमित्ते[^२०६] ऽर्वाग् अपि संवत्सराद् अर्घार्हता स्यात् । **न त्व् अयज्ञ** इति च प्रतिषेधो ऽर्वाक् संवत्सरान् नोर्ध्वम् इत्य् एवं ज्ञेयः । 

- इह द्वितीये पादे ऽनेकधा पाठप्रतिपत्तिः । <span style="text-decoration:underline;">केचित्</span> पठन्ति । "तते यज्ञ उपस्थितौ" इति । तेषां अयम् अर्थः । "तते" प्रारब्धे यज्ञे यदि प्राप्तौ भवतो निमन्त्र्यानीतौ,[^२०७] तदेयं मधुपर्कक्रिया तयोः । न पुनः प्रारभ्यमाणे ।

- <span style="text-decoration:underline;">एष पक्षः</span> कैश्चिद् दूष्यते । दीक्षितो न ददातीति दीक्षितस्य सर्वदानप्रतिषेधान् मधुपर्कदानम् अनुज्ञायमानं तद्विरुद्धं स्यात् । न च शक्यं वक्तुम्: "दानम् एतन् न भवति, अर्हयेद् इति नोदनात् पूजैषा विधीयते" । यतो ऽस्ति मधुपर्के दधिदानं मांसभोजनादिदानं च । अथोच्यते । "स्वयम् एव तत्परकीयं भुज्यते" इति । एवं सति स्तेयदोषः स्यात् । "वचनान् न" इति चेद् अस्त्य् एव तर्हि ददात्यर्थः । चोदितं च ददातिः,[^२०८] मधुपर्कं च दद्याद् इति । तस्माद् विरुद्धम् । दीक्षितो न ददातीत्य् अनेन स्याद् विरोधः यदि यज्ञशब्दः सोमयागेष्व् एव वर्तते । दर्शपूर्णमासादयो ऽपि यागाः, तद्विषयो ऽयं विधिर् भविष्यति ।

- <span style="text-decoration:underline;">नैतद् युक्तम्</span> । एवं सति समाचारविरोधः । न हि शिष्टाः सोमयागेभ्यो ऽन्यत्र क्वचिद् अर्घ्याय मधुपर्कम् आहरन्ति । आचारो वेदादरः । अतो ऽयम् एव पाठो युक्तः: "**यज्ञकर्मण्य् उपस्थिते**" इति । प्रारभ्यमाणयज्ञ आगतं शिष्टा मधुपर्केण पूजयन्ति, न प्रवृत्तयज्ञाः । अतश् चैतद् अपि न विचारयामः । सामान्यतः प्राप्तस्य दानस्य भवतु निवृत्तिर् न पुनस् तद्विषयतयैव श्रुतस्य । यज्ञश् चासौ कर्म च तद् **यज्ञकर्म** तस्मिन्न् उपस्थिते प्राप्ते ॥ ३।११० ॥

- **सायं त्व् अन्नस्य सिद्धस्य पत्न्य् अमन्त्रं बलिं हरेत् ।**

> वैश्वदेवं हि नामैतत् सायंप्रातर् विधीयते ॥ ३।१११ ॥**

उक्तः प्रथमः । इदानीं द्वितीयः पाक उच्यते । **सायं** दिनान्तः प्रदोषस् तत्र सिद्धस्यान्नस्य सर्वः पाकयज्ञिकविधिर्[^२०९] आवर्तनीयो ब्रह्मयज्ञपितृयज्ञवर्जम् । 

- <span style="text-decoration:underline;">ननु</span> च **बलिं हरेद्** इत्य् एतावच् छ्रुतम् । बलिहरणं च प्रसिद्ध्या भूतयज्ञ एव । तत्र कुतो ऽग्नौ होमो ऽतिथ्यादिदानं च । अथ **वैस्वदेवं हि नामैतद्** इति वैश्वदेवशब्दः सर्वार्थतां प्रतिपादयति । विश्वेषां देवानाम् इदं विधीयते । **सायंप्रातर्** यादृशं प्रातस् तादृशम् एव सायम् एतदर्थम् एव प्रातःशब्दः । अन्यथा प्रातर्विहितम् एव, किम् अनेन सायंप्रातर् विधीयते । एवं तर्हि ब्रह्मयज्ञपितृयज्ञाव् अपि कर्तव्यौ ।

- <span style="text-decoration:underline;">उच्यते</span> । **अन्नस्य सिद्धस्येति** वचनाद् यद् अन्नसाध्यं तद् एव कर्तव्यम् । न त्व् अध्ययनसाध्यो ब्रह्मयज्ञो नाप्य् उदकसाध्यं तर्पणम् । एवं च संबन्धः क्रियते । सिद्धस्यान्नस्य बलिं हरेत् । एतद् वैश्वदेवाख्यं कर्मान्नस्य सिद्धस्योभयोः कालयोर् विधीयते । अन्नशब्दाद् वैश्वदेवशब्दाच्[^२१०] चैवं व्याख्यायते ।

- **अमन्त्रम्** । मन्त्रशब्देन देवतोद्देशेन शब्दवान् स्वाहाकारान्तो ऽग्नये स्वाहेत्य् एवमादिर् निषिध्यते । न ह्य् अन्ये मन्त्रा वैश्वदेवेषु विनियुक्ताः । तेषु च मन्त्रत्वं प्रशंसयोच्यते । न तु[^२११] स्वाध्याये ऽपठितानां मन्त्रत्वम् अस्ति । स्वाध्यायैकदेशः कश्चिद् ऋग्यजुःसामाद्यात्मको वेदाध्यायिभिर् मन्त्र इति व्यवह्रियते । व्यवहारतश् च पदार्थावगमनम् । न च[^२१२] यैः शब्दैर् बलिहरणादि क्रियते ते कुत्रचित् पठ्यन्ते । "केवलम् अग्न्यादिभ्यो देवेभ्यो होमं कुर्यात्" इति श्रुतेः, "स्वाहाकारेण वा वषट्कारेण वा देवेभ्यो हविः संप्रदीयते" इति वाक्यान्तरेण सर्वहोमेषु स्वाहाकारो विहितः, याज्यान्ते वषट्कारो नियमितः: "याज्यायां वषट्करोति" इति । स्वाहाकारशब्दयोगे चतुर्थी स्मर्यते । अतो यागो देवताया उद्देश्यत्वात्, उद्देश्यत्वं च देवतायाः शब्दावगम्यरूपत्वात्, शब्देनैवोचितत्वात्, इयं घटना क्रियते "अग्नये स्वाहा" इत्यादि ।

- <span style="text-decoration:underline;">यद्य् एवं</span> तेषां निषेधः, कथं तर्हि यागनिर्वृत्तिः । न हि "तुभ्यम् इदं न मदीयम्" इति यावद् उद्देशो न कृतस् तावद् यागस्वरूपनिर्वृत्तिः । न हि त्यागः केवलो याग उद्देशशून्यः ।

- <span style="text-decoration:underline;">सत्यम्</span> । शब्दे[^२१३] निषिद्धे मनसोद्देशं देवतायाः पत्नी करिष्यति । यथा शूद्रो नमस्कारम् उच्चारयति । "अनुज्ञातो ऽस्य नमस्कारो ऽमन्त्रः"[^२१४] (ग्ध् १०।६४) नमस्कारेण प्रत्याम्नातः शूद्रस्य मन्त्र इति नमस्कारो ऽनुज्ञातो ऽस्य, न देवतापदम् । तत्र च[^२१५] देवताया विनियोगात् सिद्धिर्[^२१६] इत्य् उक्तम् । इह भवन्तस् त्व् आहुः: स्वाहाकारो नमस्कारेण प्रत्याम्नातः शूद्रस्य, देवतापदं त्व् अनिषिद्धम् । 

- <span style="text-decoration:underline;">अथ</span> सायंवैश्वदेवहोमे कः कर्ता । 

- <span style="text-decoration:underline;">उक्तं</span> पत्न्य् एव संनिधानाद् बलिहरणवद् अमन्त्रकं करिष्यतीति ॥ ३।१११ ॥

- **पितृयज्ञं तु निर्वर्त्य विप्रश् चन्द्रक्षये**[^२१७]** ऽग्निमान् ।**

> पिण्डान्वाहार्यकं श्राद्धं कुर्यान् मासानुमासिकम् ॥ ३।११२ ॥**

वैश्वदेविकाद् वैकल्पिकाच् छ्राद्धान् नित्यम् इदं श्राद्धान्तरम् उच्यते । **चन्द्रक्षये** ऽमावास्यायाम् । तत्रापि न यस्यां कस्यांचन वेलायां किं तर्हि **पितृयज्ञं निर्वर्त्य** । श्रौतो यः पिण्डपितृयज्ञस् तं कृत्वा । एवं च यस् तस्य कालः स एवास्यापि लभ्यते । तद् उक्तम् अमावास्यायाम् अपराह्णे पिण्डपितृयज्ञ इति । अनाहिताग्नेर् अप्य् औपासनयोगो ऽस्त्य् एव । तथा चाह । "एवम् अनाहिताग्निर् नित्ये श्रपयित्वा" इत्यादि । **अग्निमान्** वैवाहिकेनाग्निना तद्वान्, दायकालाहृतेन वा । विप्रग्रहणम् अविवक्षितम् । क्षत्रियवैश्ययोर् अपीष्यते । एवं स्मृत्यन्तरेषु ह्य् अविसेषणोक्तम् । **पिण्डान्वाहार्यकम्** इति । नामधेयम् इदम् अस्य श्राद्धस्य । पिण्डानाम् अनु पश्चाद् आह्रियते ऽनुष्ठीयते । तत् **पिण्डान्वाहार्यकं** भवति । मासश् चानुमासश् च, तयोर् भवं **मासानुमासिकम्** । मासानुमासशब्दसमुदायो मासगतां वीप्साम् आचष्टे । मासि मासि कर्तव्यम् इत्य् उक्तं भवति । अतश् च नित्यतासिद्धिः । यद्य् अप्य् अनुमासशब्दाद् वीप्सावगतिर् भवति, मासशब्दो ऽतिरिच्यते, तथापि पद्यग्रन्थे गौर्वं नाद्रियते । **श्राद्धम्** इत्य् एतद् अपि नामैव । **कुर्याद्** इति विधिः ॥ ३।११२ ॥

- **पितॄणां मासिकं श्राद्धम् अन्वाहार्यं विदुर् बुधाः ।**

> तच् चामिषेण कर्तव्यं प्रशस्तेन प्रयत्नतः ॥ ३।११३ ॥**

**अन्वाहार्यं** दर्शपौर्णमासयोः श्रौतयोर् दक्षिणर्त्विजाम् । यद् एतन् **मासिकं श्राद्धम्** अमावास्यायाम् एतत् **पितॄणाम्** **अन्वाहार्यम्** । यथान्वाहार्येणर्त्विजः प्रीयन्ते तद्वत् पितरः श्राद्धेन । एतेन पित्रर्थतां श्राद्धस्याह । यथाग्न्यादिदेवतार्थो दर्शादियाग एवं न श्राद्धे पितरः, किं तर्हि तदुपकारार्थम् एव श्राद्धम् । तथा च **पितॄणाम्** इति षष्ठी । केवले हि देवतात्वे चतुर्थ्याविरहायोगः । 

- पक्षे पाठान्तरम् अर्थान्तरं च "**पिण्डानां मासिकम्**" इति । 

- **अन्वाहार्यं विदुर् बुधाः** । अनेनापि पितृयज्ञवद् अवश्यकर्तव्यतोच्यते । न त्व् इदम् अङ्गम् । **तद्** एतद् **आमिषेण** मांसेन कर्तव्यम् । **प्रशस्तेन** अप्रतिषिद्धेन विसेषविहितेन वा । "द्वौ मासौ मत्स्यमांसेन" (म्ध् ३।२५८) इति यद् वक्ष्यति । अयं च मुख्यः कल्पः । तदभावे दहिघृतपयोऽपूपादि विधायिष्यते । मांसं च व्यञ्जनम्, भक्तादिभोज्यस्य । न पुनर् एतद् एव केवलं भोज्यम्, येन वक्ष्यति "गुणांश् च सूपशाकाद्यान्" (म्ध् ३।२१६), तथा "यावन्तश् चैव यैश् चान्नैः" (म्ध् ३।११४) इति । 

- <span style="text-decoration:underline;">किं पुनः</span> श्राद्धे होमब्राह्मणभोजनपिण्डनिर्वपणादीनि कर्माणि सर्वाण्य् एव समप्रधानानि श्राद्धशब्दवाच्यानि, उत किंचिद् अङ्गम् अत्र किंचित् प्रधानम् ।

- <span style="text-decoration:underline;">उच्यते</span> । "श्राद्धं भोजयेत्" (म्ध् ३।१३७), "श्राद्धं भुक्तम् अनेन" (पाण् ५।२।८५), इति सामानाधिकरण्याद् ब्राह्मणभोजनं मुख्यं प्रतीयते ॥ ३।११३ ॥

_तथा चाह ।_

- **तत्र ये भोजनीयाः स्युर् ये च वर्ज्या द्विजोत्तमाः ।**

> यावन्तश् चैव यैश् चान्नैस् तान् प्रवक्ष्याम्य् अशेषतः ॥ ३।११४ ॥**

**तत्र** तस्मिञ् छ्राद्धे **ये द्विजोत्तमा** ब्राह्मणा **भोजनीया** ये च परिहर्तव्याः, **यावन्तो** यत्संख्याका "द्वौ दैवे" (म्ध् ३।११५) इत्यादि, **यैश् चान्नैः** "तिलैर् व्रीहियवैः" (म्ध् ३।२५७) इत्यादि, तद् एतत् सर्वम् इदानीं **वक्ष्यामि** । तच् छृणुत । 

- एतद् अत्र प्राधान्येन संपाद्यम् । एतेन विना श्राद्धं न कृतं भवति । अन्यच् च यच् चाङ्गजातम् आराद् उपकारकं संनिपत्योपकारकं वा तस्मिन्न् असंपन्ने श्राद्धं न कृतं भवति, सगुणं तन् न स्यात् । अत एतेषां प्राधान्यख्यापनार्थं पुनर् उपन्यासः ॥ ३।११४ ॥

- **द्वौ दैवे पितृकृत्ये**[^२१८]** त्रीन् एकैकम् उभयत्र वा ।**

> भोजयेत् सुसमृद्धो ऽपि न प्रवर्तेत**[^२१९]** विस्तरे ॥ ३।११५ ॥**

यद्य् अपि प्रतिज्ञातस्य वस्तुनस् तेनैव क्रमेण विशेषकथनं युक्तम्, तथापीह स्वल्पवक्तव्यत्वाद् "भोजनीया" (म्ध् ३।११४) इति प्राप्तं परित्यज्य संख्यानिर्देशो ऽनेन क्रियते । 

- देवान् उद्दिश्य **द्वौ** ब्राह्मणौ भोजयेत् । पितॄणां कृत्ये **त्रीन्** । **उभयत्र वा** दैव एकं पित्र्ये चैकम् । यद्य् अपि "पित्र्ये" इत्य् अत्र पितुर् इदम् इति पितृशब्देन देवताचोदना, तथापि पितृपितामहप्रपितामहा उद्देश्याः । तत्रैकैकस्यैकैअं भोजयेत्, न त्व् एवैकं सर्वेभ्यः, पृथक्पृथग् देवतात्वात् । उक्तं च गृह्यकरेण "न त्व् एवैकं सर्वेषाम्" (आश्ग् ४।७।४), "पिण्डैर् व्याख्यातम्" (आश्ग् ४।७।६) इति । यथैकः पिण्डः सर्वेभ्यो न निरुप्यते तथैव ब्राह्मणो ऽपि न भोज्यत इत्य् अर्थः । इहापि वक्ष्यति: "निमन्त्रयेत त्र्यवरान्" (म्ध् ३।१७७) इति । भोजनार्थम् एव तन्निमन्त्रणम्, नादृष्टार्थम् । अतश् च पितृकृत्ये त्रींस् त्रीन् इति द्रष्टव्यम् । तथा चाह: "न चावरान् भोजयेत्" इति (च्ड़्। ग्ध् १५।७) । एवं च कृत्वा "एकैकम् अपि विद्वांसम्" (म्ध् ३।११९) इत्य् एतद् अप्य् एवम् एव द्रष्टव्यम्:[^२२०] एकैकस्यैकैकम् इति । अपि च नैवात्रैकैकम् उभयत्रेत्य् एतद् विधीयते, विस्तरप्रतिषेधर्थो ऽयम् अनुवादः । यथा "विषं भक्षय, मा चास्य गृहे भुङ्क्ष्व" इति । 

- <span style="text-decoration:underline;">यद्य्</span> एवं "द्वौ दैवे" इत्य् एषो ऽपि विधिर् न स्याद् अस्याप्य् अन्यार्थतयोपपत्तेः । अथायं विधिर् अप्राप्तत्वाद् एकैकम् इत्य् एषो ऽपि कस्मान् न भवति । 

- <span style="text-decoration:underline;">अत्राह</span> । मा भूद् द्वयोर् एको ऽपि विधिः । 

- <span style="text-decoration:underline;">कुतस्</span> तर्हि संख्यावगमः ।

- "निमन्त्रयेत त्र्यवरान्" इति (म्ध् ३।१७७) ।

- <span style="text-decoration:underline;">ननु</span> तत्र दैवग्रहणं नास्ति ।

- <span style="text-decoration:underline;">स्मृत्यन्तरात्</span> तर्हि संख्यावगमः: "अयुजो वा यथोत्साहम्" (ग्ध् १५।७–८) इति, "युग्मान् दैवे" (य्ध् १।२२६) इति । 

- यदि वायं संख्याविधिः स्याद् विस्तरप्राप्त्यभावात् प्रतिषेधो ऽनर्थकः । तस्माद् यावद्भिर् ब्राह्मणैर् भोजितैर् विस्तरे ये दोषास् ते न भवन्ति ताद्वन्तो[^२२१] भोजनीयाः ।[^२२२] पित्र्ये ऽयुग्माः दैवे तु द्वाव् एव । अतिसमृद्धो ऽप्य् अत्यर्थम् आढ्यो ऽपि । न प्रवर्तेत विस्तरे । न चायम् अदृष्टार्थो विस्तरप्रतिषेधः ॥ ३।११५ ॥

_किं तर्हि ।_

- **सत्क्रियां देशकालौ च शौचं ब्राह्मणसंपदः ।**

> पञ्चाइतान् विस्तरो हन्ति तस्मान् नेहेत विस्तरम् ॥ ३।११६ ॥**

**एतान्** दोषान् आपादयति । **विस्तरो** ऽतो नेष्यते । यदि तु शक्यन्ते **सत्क्रिया**दय उपपादयितुं तदा यथोत्साहम् । **सत्क्रिया** अन्नसंस्कारविशेषः । **देशो** दक्षिणप्रवणादिः "अवकाशेषु चोक्षेषु" (म्ध् ३।१९७) इति वक्ष्यमाणः । **कालः** अपराह्णः "मध्याह्नाच् चलिते सूर्ये" इति । **शौचम्** आत्मब्राह्मणप्रेष्यगतम् । **ब्राह्मणानां संपत्** गुणवद्ब्राह्मणलाभः । एते गुणा अवश्यं संपाद्याः । ते च विस्तरेण नश्यन्ति । **विस्तारो** वैगुण्यम् । ब्राह्मणबहुत्वे चासौ प्रसज्जति । **तस्मान् नेहेत** न कुर्यात् ॥ ३।११६ ॥

- **प्रथिता प्रेतकृत्यैषा पित्र्यं नाम विधुक्षये ।**

> तस्मिन् युक्तस्यैति नित्यं प्रेतकृत्यैव लौकिकी ॥ ३।११७ ॥**

न यथा दैवानि कर्माण्य् अदेवतार्थान्य् एवं पित्र्यं नाम तत्कर्मैतत् ।[^२२३] किं तर्हि, **प्रथिता** ख्याता वेदविदाम् **प्रेतकृत्या** प्रेतोपक्रिया । **विधुक्षये** । विधुश् चन्द्रस् तस्य क्षय अमावास्या । "तिथिक्षये" इति पाठान्तरम् । "**विधिक्षये**"[^२२४] इति तु पाठो निर्दुष्टः । एवं हि तत्र योजनम् । पित्र्यं नाम **विधि**चोदितं कर्म, **क्षये** गृहे । **तस्मिन्** कर्मणि पित्र्ये । **युक्तस्य** तत्परस्य । **नित्यं** कर्तुर् उपतिष्ठते । **प्रेतकृत्यैव** । तस्यापि प्रेतस्य कृत्या उपकारः श्राद्धादि पुत्रैः क्रियते । पुत्रपौत्रादिसंतत्यविच्छेदः श्राद्धफलम् अनेन प्रकारेण प्रतिपाद्यते । न च तत्फलकामस्यायम् अधिकारः, नित्यत्वस्य प्रतिपादितत्वात् । 

- <span style="text-decoration:underline;">अन्ये</span> त्व् अधिकारान्तरम् इदं संतत्यविच्छेदकामस्येच्छन्ति । 

- **लौकिकी** इयं कर्तव्यता, स्मार्तेत्य् अर्थः ॥ ३।११७ ॥

- **श्रोत्रियायैव देयानि हव्यकव्यानि दातृभिः । **

> अर्हत्तमाय विप्राय तस्मै दत्तं महाफलम् ॥ ३।११८ ॥**

**श्रोत्रियः** छान्दसः कृत्स्नमन्त्रब्राह्मणिकां शाखाम् अधीते यस् **तस्मै** **हव्यानि** श्राद्धाङ्गभोजनानि विश्वान् देवान् उद्दिश्य यानि विहितानि तानि **देयानि** । **कव्यानि** पितृभ्य उद्दिश्य यानि भोजनानि । **अर्हत्तमाय** । अर्हता पूज्यता योग्यता च । महाकुलीनः पूज्यते, महाकुले जातो विद्यावृत्तसंपन्नश् च । **तस्मै दत्तं** श्राद्धाद् अन्यद् अपि **महाफलम्** । एवं वा[^२२५] — अश्रोत्रियाय दानं निष्फलम्, श्रोत्रियाय[^२२६] अभिजनविद्यादिगुणरहिताय स्वल्पफलम्, **अर्हत्तमाय महाफलम्** ॥ ३।१२८ ॥

- **एकैकम् अपि विद्वांसं दैवे पित्र्ये च भोजयन्**[^२२७]** ।**

> पुष्कलं फलम् आप्नोति नामन्त्रज्ञान् बहून् अपि ॥ ३।११९ ॥**

यद् उक्तम् "अर्हत्तमाय" इति तद् दर्शयति । **विद्वांसम् एकम् अपि भोजयन्**[^२२८] **पुष्कलं फलम् आप्नोति** । विद्वत्ता च व्याख्याता वेदार्थवेदनम् । यत आह **नामन्त्रज्ञान् बहून् अपि** । मन्त्रग्रहणं वेदोपलक्षणार्थम् । असंभवे पञ्चानां वेदविदुषाम् **एकैकम् अपि विद्वांसं** भोजयेद् इति विध्यर्थः । **पुष्कलं** पुष्टं विपुलम् ॥ ३।११९ ॥

- **दूराद् एव परीक्षेत ब्राह्मणं वेदपरगम् ।**

> तीर्थं तद् धव्यकव्यानां प्रदाने सो ऽतिथिः स्मृतः ॥ ३।१२० ॥**

न **वेदपरग** इत्य् एव भोजयितव्यः । किं तर्हि **दूरात् परीक्षेत** निपुणतो मातापितृवंशद्वयपरिशुद्धिज्ञानम् । यथोक्तम् "ये मातृतः पितृतश् च दशपूरुषम् समनुष्ठितविद्यातपोभ्यां पुण्यैश् च कर्मभिः येषाम् उभयतो ब्राह्मण्यं निर्णयेयुः" इत्य् एषा दूरात् परीक्षा । तथा तत्त्वतो ऽध्ययनविज्ञानकर्मानुष्ठानवेदनं च । वेदस्य पारः समाप्तिः तं गतो[^२२९] **वेदपरगः** । न वेदसंहितां ब्राह्मणमात्रं वा पठन्न् अर्हो भवति । अस्माद् एव दर्शनात् श्रोत्रियशब्देन वेदैकदेशम् अप्य् अधीयान उच्यत इति गम्यते । **तीर्थं तद् धव्यकव्यानाम्** । तीर्थम् इव तीर्थं येनोदकं ग्रहीतुम् अवतरन्ति तत् तीर्थम् । तेन यथा मार्गेणोदकार्थिनो गच्छन्त उदकं लभन्ते एवं तादृशेन ब्राह्मणेन हव्यकव्यानि पितॄन् गच्चन्तीति प्रशंसा । अन्यस्मिन्न् अपि इष्टापूर्तदानेन ब्राह्मणो **ऽतिथिः**:[^२३०] यथातिथये स्वयम् उपस्थिताय निर्विचिक्त्सं दीयते, दत्तं महाफलम्, एवम् ईदृशाय ब्राह्मणाय हव्यकव्ये निर्विचिकित्सं दातव्ये, महाफले भवतः ॥ ३।१२० ॥

- **सहस्रं हि सहस्राणाम् अनृचां यत्र भुञ्जते ।**

> एकस् तान् मन्त्रवित् प्रीतः सर्वान् अर्हति धर्मतः ॥ ३।१२१ ॥**

**अनृचां** अनृगर्थविदाम् । उपलक्षणम्: यतो[^२३१] ऽनृचानां प्राप्तिर् एव नास्ति, श्रोत्रियायैवेति नियमात् । समासान्तः छान्दसत्वान् न कृतः, वृत्तानुरोधाच् च । एवं हि पठन्ति । 

- अपि माषं मषं कुर्यान् न तु छन्दो विचालयेत् । इति । 

अथ वा **अनृचा** इति प्रथमाबहुवचनम् । "अनृचाः सहस्रं यथा भुञ्जते" इति संबन्धः । यथा सहस्रं गाव इति । **एकः प्रीतस्** तर्पितो भोजितो **मन्त्रविद्** वेदार्थवित् **सर्वांस् तान्** अनृचान् **अर्हति** स्वीकरोति, आत्मसात् करोति,[^२३२] तैर् अभेदम् आपद्यते । अभेदे च यत् तेषु सहस्रेषु भोजितेषु फलं तद् एकस्मिन्न् अवाप्यते इत्य् अवगतिर् उत्पद्यते । 

- निन्देयम् अविदुषो विद्वद्विध्यर्था । न पुनः सहस्रसंख्यातानाम् एकस्य च समफलत्वम् उच्यते । विदुषां विधानाद् अविदुषां प्राप्तिर् एव नास्ति । अथाप्य् असति विदुषि श्रोत्रियायैवेत्य् अनेन पाक्षिकी अविदुषो ऽपि प्राप्तिर् आशङ्क्यते, तथापि विस्तरस्य प्रतिषेधो मा भूद् इत्य् अतो यथाश्रुतार्थसंभवः ॥ ३।१२१ ॥

- **ज्ञानोत्कृष्टाय देयानि कव्यानि च हवींषि च ।**

> न हि हस्ताव् असृग्दिग्धौ रुधिरेणैव शुध्यतः ॥ ३।१२२ ॥**

ज्ञानेन विद्यया उत्कृष्टः अधिकः तस्मै[^२३३] **देयानि कव्यानि** ।[^२३४] अयम् असौ हस्तरुधिरदिग्धोपमार्थः । रुधिरदिग्धौ हस्तौ[^२३५] रुधिरेणोपमृज्यमानाव् अधिकतरं रज्येते, न निर्मलौ भवतः, एवम् अविद्वान् ब्राह्मणः भोज्यमानः पितॄन् अधो नयतितराम्[^२३६] ॥ ३।१२२ ॥

- **यावतो ग्रसते ग्रासान् हव्यकव्येष्व् अमन्त्रवित् ।**

> तावतो ग्रसते प्रेतो दीप्तशूलर्ष्ट्ययोगुडान् ॥ ३।१२३ ॥**

सत्य् अपि श्राद्धप्रकरणे वाक्याद् भोक्तुर् अयं दोषानुवादः । तथा चोक्तम्:

- तस्माद् अविद्वान् बिभियाद् यस्मात् तस्मात् प्रतिग्रहात् । इति । (म्ध् ४।१९१)

**शूलर्ष्ट्ययो** आयुधविशेषाः[^२३७], **अयोगुडः**[^२३८] आयसः पिण्डः । यदर्थं श्राद्दम् आरब्धं स दीप्तान् तप्तायःपिण्डान् यमपुरुषैर् आश्यते[^२३९] । 

- व्यासदर्शनात् तु भोजयितुर् अयं दोषो न भोक्तुः । न पितॄणां न तावन् मृतानाम् अन्यकृतेन प्रतिषेधातिक्रमेण दोषसंबन्धो युक्तः, कृताभ्यागमादिदोषापत्तेः । यदि हि पुत्रेण तादृशो ब्राह्मणो भोजितः को ऽपराधो मृतानाम् ।

- <span style="text-decoration:underline;">ननु</span> चोपकारो ऽपि पुत्रकृतः पितॄणाम् अनेन न्यायेन न प्राप्नोति । न[^२४०] प्राप्नुयाद् यदि तादर्थ्येन श्राद्धादि नोदितं स्यात् । इह तु नास्ति चोदना, पितुर् उपकारकामेनैवं कर्तव्यम्[^२४१], श्येनवत् । यत् तु **तावतो ग्रसते प्रेतः** इति तद् भोजयितृसंबन्धे ऽप्य् उपपद्यते । "यस्य ब्राह्मण ईदृशः श्राद्धं भुङ्क्ते स इदं फलम् आप्नोति" इति युक्तः संबन्धः । प्राकरणिकश् चायम् अविद्वद्भोजनप्रतिषेधः । तदतिक्रमणे कर्मवैगुण्यम्, तद्वैगुण्ये च श्राद्धाधिकारान् निवृत्तिर् एव दोषः । पितॄणां श्राद्धोपकाराल् लाभः । ततो ऽपि विध्यतिक्रमे पुत्रस्य युक्तः प्रत्यवायः । किं तर्हि तद् भगवतो व्यासस्य वचनम्:

- ग्रसते यावतः पिण्डान् यस्य वै हविषो ऽविदः ।

- ग्रसते तावतः शूलान् गत्वा वैवस्वतक्षयम् ॥ 

पाठान्तरं "प्रेत्य" इति । भोक्तुर् एव प्रेत्यता । नाविदुषा दैवपित्र्ययोर् भोक्तव्यम्[^२४२] ॥ ३।१२३ ॥

- **ज्ञाननिष्ठा द्विजाः केचित् तपोनिष्ठास् तथापरे ।**

> तपःस्वाध्यायनिष्ठाश् च कर्मनिष्ठास् तथापरे ॥ ३।१२४ ॥**

सर्वगुणेभ्यो विद्यां प्रशंसितुं गुणविभागकथनम्, प्रशंसा च विदुषे दानार्था । **ज्ञाने** विद्यायां **निष्ठा** प्रकर्षो येषां ते **ज्ञाननिष्ठाः** ज्ञानाधिकारिणः । गमकत्वाद् व्यधिकरणानाम् अपि बहुव्रीहिः । भृशम् अभ्यस्तवेदार्थास् तत्परा एवम् उच्यन्ते । एवं सर्वत्र निष्ठान्तेषु द्रष्टव्यम् । **तपश्** च **स्वाध्यायश्** चेति द्वन्द्वगर्भो बहुव्रीहिः । तपांसि चान्द्रायणादीनि, स्वाध्यायो वेदाध्ययनम् । **कर्माण्य्** अग्निहोत्रादीनि । सर्व एते गुणाः सर्वेषु समुच्चिता इति द्रष्टव्याः । न हि एकगुणसद्भाव इतरगुणहीनस्य पात्रताम् आपादयति, किं तु कस्यचित् को ऽपि प्रकर्ष उच्यते । यथा च **निष्ठा**शब्दः समाप्तिवचनः प्रकर्षं लक्षयति । तन्निष्ठस्[^२४३] तत्पर उच्यते । सर्वगुणसद्भावे ऽपि यदि एकत्र[^२४४] प्रकर्षो ऽन्ये च गुणाः[^२४५] मध्यमाः, तथा च भवत्य् एव पात्रम् । अप्रकृष्टे त्व् एकस्मिन् सर्वगुणसद्भावे ऽपि न पात्रतां लभन्ते । 

- समुच्चयश् च व्याख्यायते, येन[^२४६] ज्ञानरहितस्य कर्मानुष्ठानसद्भाव इत्य् उक्तं द्वितीये । 

- <span style="text-decoration:underline;">अन्यैस्</span> तु **ज्ञाननिष्ठः** परिव्राजको[^२४७] व्याख्यायते । तस्य हि आत्मज्ञानाभ्यासः कर्मन्यासेन विशेषतो विहितः । **तपोनिष्ठो** वानप्रस्थः । स हि तापस इत्य् आख्यायते: "ग्रीष्मे पञ्चतपास् तु स्यात्" (म्ध् ६।२३) इति । **तपःस्वाध्यायनिष्ठाः** ब्रह्मचारिणः । **कर्मनिष्ठा** गृहस्थाः । अतश् चानाश्रमिणो[^२४८] निषिध्यन्ते । तथा च पौराणिकाः "चातुराश्रम्यबाह्येभ्यः श्राद्धं नैव प्रयोजयेत्" ॥ ३।१२४ ॥ 

- **ज्ञाननिष्ठेषु कव्यानि प्रतिष्ठाप्यानि यत्नतः ।**

> हव्यानि तु यथान्यायं सर्वेष्व् एव चतुर्ष्व् अपि ॥ ३।१२५ ॥**

गुणविभागे प्रयोजनम् आह । **कव्यानि** पितॄन् उद्दिश्य यद् दीयते तत् कव्यम् । तानि **ज्ञाननिष्ठेषु प्रतिष्ठाप्यानि** प्रदेयानीत्य् अर्थः । **यत्न**वचनात् तदभावे **चतुर्ष्व्** अपि हव्यवत् । पित्र्ये ज्ञाननिष्ठाः पात्रतमाः । उक्तं हि "पात्राणाम् अपि तत् पात्रम्" (वध् ६।२६) इति । अन्नदानम् अविशेषेण चतुर्भ्यो ऽपि इति श्लोकार्थः । **न्यायः** शास्त्रीयो विधिः ॥ ३।१२५ ॥

- **अश्रोत्रियः पिता यस्य पुत्रः स्याद् वेदपरगः ।**

> अश्रोत्रियो वा पुत्रः स्यात् पिता स्याद् वेदपारगः ॥ ३।१२६ ॥**

संशयोपन्यासार्थः श्लोकः ॥ ३।१२६ ॥

- **ज्यायांसम् अनयोर् विद्याद् यस्य स्याच् छ्रोत्रियः पिता ।**

> मन्त्रसंपूजणार्थं तु सत्कारम् इतरो ऽर्हति ॥ ३।१२७ ॥**

यस्य पिता अपाठः स्वयं तु वेदपारगः साङ्गवेदाध्यायी, इतरस्य तु पिता वेदपारगः स्वयं तु मूर्खः, तयोः कः श्रेयान् इति संशयं कृत्वा सिद्धान्तम् आह । 

- **अनयोः** स्वयंश्रोत्रियपितृमूर्खस्वयंमूर्खपितृश्रोत्रिययोः स्वयंमूर्खपितृश्रोत्रियं **ज्यायांसं** प्रशस्यं श्राद्धे योग्यं जानीयात्, यद्य् अस्य श्रोत्रियः पिता । इतरो मन्त्रपूजनार्थं न ब्राह्मणबुद्ध्या, किं तु मन्त्रास् तेन ये ऽधीतास् ते तत्र पूज्यन्ते । न मन्त्राणां श्राद्धे पूजा विहिता, तस्मान् नासौ भोजयितव्यः । 

- श्लोकद्वयेन संशयसिद्धान्तरूपोपन्यासेनार्थवादभङ्ग्या पितृश्रोत्रियत्वम् आत्मश्रोत्रियत्वं च श्राद्धभोजने कारणम् इत्य् एतद् उच्यते, न केवलम् आत्मश्रोत्रियत्वम् । न तु स्वयम् अनधीयानस्य पितृश्रोत्रियत्वेन भोज्यता विधीयते । तद् उक्तम् "दूराद् एव परीक्षेत" (म्ध् ३।१२०) इति । अत्राध्ययनपरीक्षा पुरुषद्वयविषयानेन नियम्यते । जातिगुणपरीक्षा तु ततो ऽधिकपुरुषविषयापि यथा । अतस् तस्यैव विशेषाभिधानार्थत्वाद् अपौनरुक्त्यम् ॥ ३।१२७ ॥

- **न श्राद्धे भोजयेन् मित्रं धनैः कार्यो ऽस्य संग्रहः ।**

> नारिं न मित्रं यं विद्यात् तं श्राद्धे भोजयेद् द्विजम् ॥ ३।१२८ ॥**

सत्याम् एव श्रोत्रियत्वादिपूर्वगुणसंपदि मैत्र्यादिनिमित्तेन प्रतिषेधो ऽयम् । **मित्रं** समानसुखदुःखम् आत्मनिर्विशेषं **न श्राद्धे भोजयेत्** । **धनैर्** अन्यैर् **अस्य** मित्रस्य स्वीकारो मैत्रीकरणम् । अविच्छेदो वा मैत्र्यम्, उपकार इति यावत् । न केवलं न मित्रं भोजयेत्, यावद् अरिं शत्रुम् अपि । **नारिं न मित्रं यं विद्यात्** । यत्र न रागो न द्वेषो न चान्यः कश्चित् संबन्धो यत्र प्रीतिनिमित्ता कार्यार्थता शङ्क्यते, अरिमित्रयोः प्रदर्शनार्थत्वात् । तथा संबन्धाशङ्कयैव मातामहादयो ऽनुकल्पपक्षोक्ताः । 

- <span style="text-decoration:underline;">शत्राव्</span> अपि मैत्रीकरणार्थदानसंभावना यदि, मैत्रीकरणम् इति संग्रहः, अरिसंग्रहणं न कर्तव्यम् । 

- <span style="text-decoration:underline;">विस्पष्टार्थं</span> भविष्यति ॥ ३।१२८ ॥

- **यस्य मित्रप्रधानानि श्राद्धानि च हवींषि च ।**

> तस्य प्रेत्य फलं नास्ति श्राद्धेषु च हविःषु च ॥ ३।१२९ ॥**

पूर्वस्य प्रतिषेधस्यार्थवादो ऽयम् । **मित्र**शब्दो ऽयं भावप्रधानः, **मित्रप्रधानानि** मैत्रीप्रधानानि । तेनोभयोर्[^२४९] मित्रयोः शेषः । देवतोद्देसेन दानम् अदृष्टार्थं वा केवलं ब्राह्मणभोजनं[^२५०] **हवींषि** इति लक्ष्यते । **प्रेत्य फलं नास्ति** ।

- <span style="text-decoration:underline;">ननु</span> चासमानकर्तृत्वात् कार्यानुत्पत्तिः । प्रेणः[^२५१] कर्ता पुरुषः श्राद्धकृत्, अस्तिताया[^२५२] नञर्थोपहितायाः फलम् ।

- <span style="text-decoration:underline;">केचिद्</span> आहुः । प्रेत्येतिशब्दान्तरं परलोकवचनं निपातसंज्ञम्[^२५३] । 

- अथ प्रेणो ऽपि[^२५४] फलं कर्तृ, तस्य फलं प्रेत्य प्रकर्षेण निकटम् आगत्यापि[^२५५] न भवति न भोग्यतां याति ॥ ३।१२९ ॥

- **यः संगतानि कुरुते मोहाच् छ्राद्धेन मानवः ।**

> स स्वर्गाच् च्यवते लोकाच् छ्राद्धमित्रो द्विजाधमः ॥ ३।१३० ॥**

**संगतानि** मित्रभावान्[^२५६] यः कुरुते **श्राद्धेन मोहात्** शास्त्रार्थम् अजानानः **स स्वर्गाच् च्यवते** । न प्राप्नोति स्वर्गम् इत्य् अर्थः । असंबन्धसामान्याच् च्यवत इत्य् उच्यते । यथा प्राप्तः स्वर्गं ततश् च्युतः स्वर्गेण न संबध्यते एवम् अयम् अपि । अनेन च स्राद्धफलाप्राप्तिर् एव कथ्यते । सर्वशेषता हि तथा भवति । **श्राद्धमित्रः** श्राद्धं मित्रम् अस्येति । मित्रलाभहेतुत्वात् श्राद्धम् एव मित्रम्, अतो बहुव्रीहिः । **द्विजानाम् अधमः** । द्विजग्रहणं प्रदर्शनार्थम् । शूद्रेणापि न मित्राणि भोजनीयानि ।

- <span style="text-decoration:underline;">ननु</span> चाब्राह्मण्याद् एव शूद्रस्य मित्रत्वप्राप्तिर् नास्ति । 

- <span style="text-decoration:underline;">केनैषा</span> परिभाषा कृता: शूद्रस्य ब्राह्मणैर् मित्रैर् न भवितव्यम् । 

- <span style="text-decoration:underline;">समानजातीयानाम्</span> एव मित्रव्यवहारो नोत्तमजातीयानां हीनजातीयैः सह, इति चेत् ।

- <span style="text-decoration:underline;">एतद् अपि न</span> । एवं ह्य् आह: "श्वेतकेतुर् ह वा आरुणेयः", "अस्ति मे पञ्चालेषु क्षत्रियो मित्रम्" इति । किं च संबन्धोपलक्षणार्थं च मित्रप्रतिषेधो व्याख्यातः । भवन्ति च शूद्रस्य ब्राह्मणा अर्थसंबन्धिनः, पारशवस्य ज्ञातयो ऽपि ॥ ३।१३० ॥

- **संभोजनी साभिहिता पैशाची दक्षिणा द्विजैः ।**

> इहैवास्ते तु सा लोके गौर् अन्धेवैकवेश्मनि ॥ ३।१३१ ॥**

**सं**शब्दः सहार्थे वर्तते । सह भुज्यते यया सा **संभोजनी** । मैत्र्या हि सहभोजनं[^२५७] प्रवर्तते । गोष्ठीभोजनं वा संभोजनम् इष्यते । पिशाचानाम् अयं धर्मो यत् श्राद्धे मित्रसंग्रहः । रथ्याः पुरुषाः पिशाचाः । **सा दक्षिणा इहैव लोके आस्ते**, नामुत्र फलं दातुं समर्था । गौर् यथान्धैकस्मिन्न् एव गृहे तिष्ठति, एवम् इयं दक्षिणा **इहैवास्ते**, मित्रजनार्थैव भवति । न पितृभ्य उपकारार्थाय प्रभवति । दानं **दक्षिणा** ॥ ३।१३१ ॥

- **यथेरिणे बीजम् उप्त्वा न वप्ता लभते फलम् ।**

> तथानृचे हविर् दत्वा न दाता लभते फलम् ॥ ३।१३२ ॥**

**इरिणम्** ऊषरम् । यस्मिन् क्षेत्रे भूमिदोषात् बीजम् उप्तं न चोद्गच्छति तद् **इरिणम्** । यत्र **वप्ता** कर्षको **न**[^२५८] **लभते फलम्** । एवम् **अनृचे** वेदाध्ययनरहिते **हविर्** दैवं पित्र्यं च **दत्वा न लभते फलम्** । अनृच इति सप्तम्यन्तम् । ऋचो वेदोपलक्षणार्थम् ॥ ३।१३२ ॥

- **दातॄन् प्रतिग्रहीतॄंश् च कुरुते फलभागिनः ।**

> विदुषे दक्षिणां दत्वा विधिवत् प्रेत्य चेह च ॥ ३।१३३ ॥**

<span style="text-decoration:underline;">विदुषे</span> या दक्षिणा दीयते सा दातॄन् फलभागिनः कुरुते इति युक्तम् । प्रतिग्रहीतारस् तु कतरत् फलं भुञ्जते । यदि तावद् अदृष्टम्, तद् अयुक्तम् अनोदितत्वात् प्रतिग्रहस्य दृष्टफललाभेन प्रवृत्तेः । अथ दृष्टम्, तद् अविदुषो ऽपि दृश्यते । 

- <span style="text-decoration:underline;">सत्यम्</span> । प्रशंसैषा । ईदृशम् एतद् विदुषे दानं यत् प्रतिग्रहीताप्य् अदृष्टफलभाग् भवेत् । सत्य् अपि दृष्टे किं पुनर् दातेति ।

- **प्रेत्य** स्वर्ग **इह** कीर्तिः: यथाशास्त्रम् अनुतिष्ठतीति जनैः साधुवादो दीयते । **विधिवद्** इत्य् अनुवादो ददाति चैवं धर्म्येष्व्[^२५९] इति ॥ ३।१३३ ॥

- **कामं श्राद्धे ऽर्चयेन् मित्रं नाभिरूपम् अपि त्वरितम् ।**

> द्विषता हि हविर् भुक्तं भवति प्रेत्य निष्फलम् ॥ ३।१३४ ॥**

> यत्नेन भोजयेच् छ्राद्धे बह्वृचं वेदपारगम् ।**

> शाखान्तगम् अथाध्वर्युं छन्दोगं तु समाप्तिकम् ॥ ३।१३५ ॥**

**वेदपारगशाखान्तगसमाप्तिकाः** शब्दा एकार्थाः समन्त्रब्राह्मनिकायाः कृत्स्नायाः शाखाया अध्येतॄन् आचक्षते । न मन्त्रसंहिताया नापि ब्राह्मणस्य, तदेकदेशस्य वा । वेदैकशाखाध्यायिनो ऽपि श्रोत्रिया उच्यन्ते । अतस् तन्निवृत्त्यर्थम् उक्तं श्रोत्रियाय देयम् इति । श्रोत्रियश् च वेदाध्यायी । वेदशब्दश् च समन्त्रब्राह्मणिकां शाखाम् आचष्टे । तदेकदेशम् अपि या कृत्स्नशाखाध्यायी[^२६०] कथं गृह्येतेत्य् एवमर्थम् इदम् ।

- <span style="text-decoration:underline;">ननु</span> चाश्रमिणो भोजनीया इत्य् उक्तम् । तत्रानधीतसकलस्वाध्यायानां नैव गार्हस्थ्याद्याश्रमसंभवः । एवं ह्य् उक्तम् "वेदः कृत्स्नो ऽधिगन्तव्यः" (म्ध् २।१६५) इति । 

- <span style="text-decoration:underline;">ब्रह्मचारिणस्</span> तर्हि प्रक्रान्तवेदाध्ययनस्य असमाप्तिगस्यापि स्यात् । वेदपारगशाखान्तगसमाप्तिकशब्दैर् एकार्थैः कार्त्स्न्यं सर्वैर् एव प्रतिपाद्यते । 

- एकेनैव सिद्धे वृत्तानुरोधान् नानारूपैकार्थानेकशब्दोच्चारणम् । वेदानां पारं गच्छति । शाखाया अन्तःसमाप्तिर् अस्यास्तीति **समाप्तिकः** । **अध्वर्युर्** यजुर्वेदशाखाध्यायी, नायम् ऋत्विग् विशेषवचनो ऽध्वर्युशब्दः । अध्वर्यवः प्रवचनम् उच्यते । तदध्ययनसंबन्धात् पुरुषो ऽध्वर्युः । **छन्दोगः** सामवेदाध्यायी । स्मृत्यन्तरे त्रिसाहस्रविद्यः **समाप्तिक** उक्तः । तत्र सहस्रशब्दः सहस्रगीतिसंबन्धात् सामवेदे वर्तते, तस्य इमाः साहस्र्यस् तिस्रः साहस्र्यः विद्या यस्य त्रिसाहस्रविद्यः । ताण्डवमौक्तिक्यं सामगानाम् इति सहस्रवर्त्मनः सामवेदस्य तस्य तिस्रो विद्याः । दशतयी चतुःषष्टि ब्राह्मणं च बाह्वृच्यम् । 

- <span style="text-decoration:underline;">अन्ये</span> त्व् आथर्वणिकनिषेधार्थम् इदं श्लोकम् मन्यन्ते । कार्त्स्न्याद् विवक्षायाम् एतद् एवावक्ष्यत्:

- अधीते वेदशाखां यः कृत्स्नां तं भोजयेद् द्विजम् । इति ।

- <span style="text-decoration:underline;">ननु</span> चाथर्वणिकनिषेधे ऽप्य् एतत्समानम् । तत्रापि शक्यम् एवं वक्तुं तन्निषेधे प्रायेण "न भोज्य आथर्वणिकः" इत्य् एवम् एवावक्ष्यत् । स्वशब्देन निषेधप्रतिपत्तिर् लाघवं च । 

- <span style="text-decoration:underline;">नैतद्</span> एवम् । किम् अन्यविधानेनान्यनिषेधो ऽवगम्यते स्वशब्देन वा निषेधः । विचित्रा धर्मोपदेशस्य कृतिर् मनोः ॥ ३।१३५ ॥

- **एषाम् अन्यतमो यस्य भुञ्जीत श्राद्दम् अर्चितः ।**

> पितॄणां तस्य तृप्तिः स्याच् छाश्वती साप्तपौरुषी ॥ ३।१३६ ॥**

कश्चिन् मन्येत "पितृकृत्ये त्रीन्" (म्ध् ३।११५) इत्य् उक्तम् । पूर्वश्लोके च नानाशाखाध्यायिन उपात्ताः । तत्र सब्रह्मचारिणां नास्ति प्राप्तिर् इति तदाशङ्कानिवृत्त्यर्थम् इदम् । 

- **एषां** त्रयाणां त्रैविद्यानाम् **अन्यतमो** भोजनीयः । एतद् उक्तं भवति । समानशाखाध्यायिनो नानाशाखाध्यायिनो वा भोजनीयाः । **अर्चितः** पूजितः प्रार्थित अर्घादिना । **साप्तपौरुषी तृप्तिः** । सप्तपुरुषान् व्याप्नोति । अनुशतिकादेर् आकृतिगणत्वाद् उभयपदवृद्धिः । कालमहत्वोपलक्षणार्थं चैतत् । दीर्घकाला पितॄणां तृप्तिर् भवति । यावत् सप्तपुरुषा आगामिनः पुत्रपौत्रादयो जाता जनिष्यन्ते वा तावत् तथाविधब्राह्मणदानात्[^२६१] पितरस् तृप्यन्ति । **शाश्वती** नान्तरा विच्छिद्य पुनर् उद्भवति । किं पुनः सर्वदा स्थितैव ॥ ३।१३६ ॥

- **एष वै प्रथमः कल्पः प्रदाने हव्यकव्ययोः ।**

> अनुकपस् त्व् अयं ज्ञेयः सदा सद्भिर् अनुष्ठितः ॥ ३।१३७ ॥**

"पितृयज्ञम्" (३।११२) इत्य् आरभ्य पञ्चविंशतिमात्राः[^२६२] श्लोका अतिक्रान्तास् तत्रैतावन् अर्थो ऽभिहितः । अमावास्यायां श्राद्धं कर्तव्यम् । श्रोत्रियो विद्वान् साधुचरणः प्रत्याख्याताभिजनः श्रोत्रियापत्यम् असंबन्धी भोजनीयः । परिशिष्टं सर्वम् अर्थवादार्थम् । 

- **एषो** ऽनन्तरोकतः **प्रथमो** मुख्यः **कल्पो** विधिः, श्राद्धे यद् असंबन्धिने दीयते । **अयं तु** वक्ष्यमाणो **ऽनुकल्पो ज्ञेयः** । मुख्याभावे यो ऽनुष्ठीयते प्रतिनिधिन्यायेन सो ऽनुकल्प उच्यते । **सदे**त्यादि स्तुत्यर्थः ॥ ३।१३७ ॥

- **मातामहं मातुलं च स्वस्रीयं श्वशुरं गुरुम् ।**

> दौहित्रं विट्पतिं बन्धुम् ऋत्विग्याज्यौ च भोजयेत् ॥ ३।१३८ ॥**

**स्वस्रीयो** भगिन्याः पुत्रः । **विट्पतिर्** जामाता, प्रजावचनत्वात् विट्शब्दस्य । अतिथिर्[^२६३] अन्ये । स हि सर्वविशांपतिः गृहाभ्यागतो लोके ऽपि विट्शब्देनोच्यते । **बन्धुः** शालः सगोत्रादिः ॥ ३।१३८ ॥

- **न ब्राह्मणं परीक्षेत दैवे कर्मणि धर्मवित् ।**

> पित्र्ये कर्मणि तु प्राप्ते परीक्षेत प्रयत्नतः ॥ ३।१३९ ॥**

नायं **दैवे कर्मणि** ब्राह्मणपरीक्षाप्रतिषेधः, किं तर्हि काणश्लीपद्यादीनां कदाचिद् दैवे ऽभ्यनुज्ञानार्थः । **पित्र्ये कर्मणि** श्राद्धकाले प्राप्ते परीक्षां यत्नेन कुर्यात्, न दैवे । कदाचिद् वक्ष्यमाणान् अपि भोजयेत् । येत् चाभ्यनुज्ञायन्ते तान् दर्शयिष्यामः । अन्ये[^२६४] तु वक्ष्यमाणस्य प्रतिषेधप्रकरणस्य यत्नतो वर्जनार्थम्[^२६५] उपक्रममात्रं श्लोकः, न तु काणादीनां दैवे ऽभ्यनुज्ञानार्थः ॥ ३।१३९ ॥

- **ये स्तेनपतितक्लीबा ये च नास्तिकवृत्तयः ।**

> तान् हव्यकव्ययोर् विप्रान् अनर्हान् मनुर् अब्रवीत् ॥ ३।१४० ॥**

**स्तेनः** चौरः । **पतितः** पञ्चानां महापातकानाम् अन्यतमस्य कर्ता । **क्लीबो** नपुंसकः उभयव्यञ्जनो वातरेताः षण्ढश् च । **नास्तिका** लोकायतिकादयः । नास्ति दत्तं नास्ति हुतं नास्ति परलोक इति ये स्थितप्रज्ञास् तेषां वृत्तिर् आचारः अश्रद्दधानता नास्तिकवृत्तिर् येषां ते **नास्तिकवृत्तयः** । उत्तरपदलोपीसमासः । नास्तिका इत्य् एव सिद्धे वृत्तिपदसमाश्रयणं[^२६६] श्लोकपूरणार्थम् । अथ वा नास्तिकेभ्यो वृत्तिर् जीवनं येषां त एवम् उच्यन्ते । **तान् हव्यकव्ययोर्** दैवे पित्र्ये च **अनर्हान् मनुर् अब्रवीत्** । प्रतिषेधादरार्थं[^२६७] मनुग्रहणम्, सर्वधर्माणां मनुनोक्तत्वात् ॥ ३।१४० ॥

- **जटिलं चानधीयानं दुर्वालं कितवं तथा ।**

> याजयन्ति च ये पूगांस् तांश् च श्राद्धे न भोजयेत् ॥ ३।१४१ ॥**

**जटिलो** ब्रह्मचारी, तस्य ह्य् अयं केशविशेषः पाक्षिको विहितो "मुण्डो वा जटिलो वा स्यात्" (म्ध् २।२१९) इति । उपलक्षणं च जटा ब्रह्मचारिणस् ततो मुण्डो ऽपि प्रतिषिध्यते । तस्य **चानधीयानस्य** प्रतिषेधः ।

- <span style="text-decoration:underline;">ननु</span> "श्रोत्रियायैव देयानि" (म्ध् ३।११८) इति चानधीयानस्य प्राप्तिर् एव नास्ति । 

- <span style="text-decoration:underline;">प्रक्रान्ताध्ययनः</span> अनधीतवेदः अगृहीतवेदश् चेत्[^२६८] प्राप्नुयात् ।

- <span style="text-decoration:underline;">ननु</span> च "वेदपारगः" (म्ध् ३।१३५) इति वचनात् कुतः प्रक्रान्ताध्ययनस्य प्राप्तिः । 

- एवं तर्हि अधीतवेदो ऽप्य् अस्वीकृतवेदो ऽनधीयानो ऽभिप्रेतः । "व्रतस्थम् अपि दौहित्रम्"[^२६९] (म्ध् ३।२२४) इत्य् अनेन वा दौहित्रतैवात्र[^२७०] नाध्ययनम् इति कश्चिन् मन्येत तदर्थम् इदम् । अनधीयानस्य प्रतिषेधाद् विदुषस् तस्याधिकारो ऽस्तीत्य् अवगम्यते । 

- **दुर्वालः** स्खलितलोहितकेशो विकलेन्द्रियो[^२७१] वा । तस्य हि[^२७२] निर्वचनं कुर्वन्ति । दूर्वया[^२७३] शाद्वलेनाप्य् अलं तस्य वासो भवतीति । स हि दूर्वयैव प्राव्रियते लज्जया च वाससाम् अभावे तावन्मात्रेणाप्य् अपिदधाति[^२७४] शेफम् । **कितवो** द्यूतकारः । **याजयन्ति च ये पूगान्** संघान् । व्रात्यस्तोमादिभिर् व्रात्यानां हि संहितानां यागो विहितः । प्रतिषिद्धं च तद् याजनं "व्रात्यानां याजनं कृत्वा" (म्ध् ११।१९६) इति । वयं ब्रूमः । यः क्रमशः प्रत्येकम् अपि बहून् याजयति बहुकृत्व आर्त्विज्यं करोति, सो ऽपि न भोज्यः । तथ् च वसिष्ठः: "यश् चापि बहुयाज्यः स्याद् यश् चोपनयते बहून्" (वध् १४।१७) इति । 

- <span style="text-decoration:underline;">केचिद्</span> आहुः: श्राद्धग्रहणात् पित्र्य एवैषां प्रतिषेधो न तु दैवे। 

- <span style="text-decoration:underline;">तद् अयुक्तम्</span> । तद् अपि श्राद्धाङ्गम् एव श्राद्धशब्देन युक्तं वक्तुम् ॥ ३।१४१ ॥

- **चिकित्सका देवलका**[^२७५]** मांसविक्रयिणस् तथा ।**

> विपणेन च जीवन्तो वर्ज्याः स्युर् हव्यकव्ययोः ॥ ३।१४२ ॥**

भिषजः **चिकित्सकाः** । **देवलकाः** प्रतिमापरिचारकाः । आजीवनसंबन्धेनैतौ प्रतिषिध्येते । धर्मार्थत्वे तु चिकित्सकदेवकत्वयोर् अदोषः । **मांसविक्रयिणः** सौनिकाः । द्वितीयान्तपाठे पूर्वश्लोकाद् आख्यातानुषङ्गः । **विपणेन जीवन्तः** प्रतिषिद्धेन पणेन । प्रतिषिद्धाः पणा[^२७६] दशमाध्याये वक्ष्यन्ते । तेन ये जीवन्ति ते **वर्ज्याः** उभयत्र । **मांसविक्रयिणस्** तु धर्मार्थम् अपि निषिध्यन्ते । यस्य केनचिन् मांसम् उपहृतम्, अन्यस्य च तेनार्थः, उपहृतमांसस्य घृतेन होमोपयोगिना, "स मांसं घृतेन विनिर्मिमीते," भवत्य् असौ धर्मार्थो विनिमयः । विक्रयशब्दवाच्यता विनिमयस्यापि भवतीत्य् अत ईदृशा धर्मार्थमांसविकयिणो ऽपि प्रतिषिध्यन्ते ॥ ३।१४२ ॥

- **प्रेष्यो ग्रामस्य राज्ञश् च कुनखी श्यावदन्तकः ।**

> प्रतिरोद्धा गुरोश् चैव त्यकाग्निर् वार्धुषिस् तथा ॥ ३।१४३ ॥**

**प्रेष्य** आज्ञाकरः । ग्रामेण यो यत्र कुत्रचित् कार्येण प्रेष्यते । एवं राजप्रेष्यः । **कुनखी श्यावदन्तकः** । **प्रतिरोद्धा गुरोर्** वाग्व्यवहारे ऽन्यत्र च यो गुरोः प्रतिबन्धे प्रातिकूल्ये च वर्तते । **त्यक्ताग्निस्** त्रेतावसथ्ययोर् अन्यतरस्यापि । **वार्धुषिः** सत्य् अन्यस्मिन् जीविकोपाये वृद्धिजीविकः । 

- वृद्धिस् तु योक्ता धान्यानां वार्धुषित्वं तद् उच्यते ।

- इति यत् स्मरणं तत् स्वप्रक्रियायाम् एव । वैयाकरणा हि वृद्धिजीविनो धान्याद् अन्यत्रापि वार्धुषिकशब्दं स्मरन्ति । ते च शब्दार्थस्मरणे प्रमाणतरा अभियोगवशात् ॥ ३।१४३ ॥

- **यक्ष्मी च पशुपालश् च परिवेत्ता निराकृतिः ।**

> ब्रह्मद्विट् परिवित्तिश् च गणाभ्यन्तर एव च ॥ ३।१४४ ॥**

**यक्ष्मी** व्याधितः । राजयक्ष्मगृहीत इत्य् <span style="text-decoration:underline;">अन्ये</span> । **पशुपालः** यष्टिहस्तस् तद्वृत्तिजीवनः ।

- **निराकृतिः** सत्य् अधिकारे महायज्ञानुष्ठानरहितः । अद्यत्वे ऽप्य् अनुपजीव्यः अनद्धा निराकृतिर् उच्यते । एवं हि शतपथे: "यो न देवान् अर्चति न पितॄन् न मनुष्यान्" (श्ब् ६।३।१।२४) इति । <span style="text-decoration:underline;">यैस्</span> तु पठ्यते: "अस्वाध्यायश्रुतधनैर् निराकृतिर् उदात्दृतः" इति, न ते शब्दार्थसंबन्धविदः । तस्येहाप्राप्तिर्[^२७७] एव, श्रोत्रियनियमात् । निराकर्ता देवादीनां निराकृतिर् इति धात्वर्थानुगमो ऽस्ति । धर्मधर्मिणोश् चाभेदविवक्षायां क्तिनापि[^२७८] प्रयोग उपपन्न इति । निपूर्वो ऽयं धातुर् अपवर्जने वर्तते । निराकृता अपवर्जिता उच्यन्ते: भोजनान् निराकृता, अधिकारान् निराकृता इति । अवर्जनं चाकृतिः सा निर्गतास्माद् इति निराकृतिः । संस्थानं चाकृतिस् तथा च कुत्सायां निर्द्रष्टव्यो दुराक्र्तिर् निषिध्यते । आह च "वाग्रूपवयःशीलसंपन्नः" (ग्ध् १५।९) । वाक्संपन्नो वाग्मी पटुवागिन्द्रियश् च । बहुजिह्वो न भोज्याः । रूपसंपन्नो मनोहरावयवसंनिवेशः । वयःसंपन्नः[^२७९] । "युवभ्यो दानं प्रथमं प्रतिवयस इत्य् एके" (ग्ध् १५।१०–११) इति । संज्ञाशब्दो वायं क्तिजन्तः । 

- **ब्रह्मद्विट्** ब्राह्मणानां वेदस्य वा द्वेष्टा, ब्रह्मशब्दस्योभयार्थवाचित्वात्: "ब्रह्मज्ञो ब्राह्मणः स्मृतः" इति । **गणः** सङ्घः । सहैकया क्रियया जीवन्ति ये ते गणशब्दवाच्यास् तदर्तर्गताश् चातुर्विद्यब्राह्मणाः । **परिवेत्तृपरिवित्ती** वक्ष्यमाणस्वरूपौ ॥ ३।१४४ ॥

- **कुशीलवो ऽवकीर्णी च वृषलीपतिर् एव च ।**

> पौर्नर्भवश् च काणश् च यस्य चोपपतिर् गृहे ॥ ३।१४५ ॥**

चारणनटनर्तकगायनादयः **कुशीलवाः** । **अवकीर्णी** विप्लुतब्रह्मचर्यः । **वृषली** शूद्रा तस्याः **पतिः** । असत्याम् अन्यस्यां[^२८०] च मन्यन्ते । वृषल्या एव च यः पतिः, यस्य द्विजातिभार्या नास्ति । 

- कुत एतत् ।

- प्रकरणान्तरे विगर्हिताचारसंग्रहं श्रूयते "एतान् विगर्हिताचारान्" (म्ध् ३।१५७) इति । शूद्राविवाहश् च सर्वेषाम् अनुज्ञातत्वात्, न गर्हितः । स च कृतसजातीयापरिणयनस्यानुज्ञातः । अतो ऽसत्यां सजातीयायां वृषल्या भर्ता प्रतिषिध्यते अत्र ।

- **पौनर्भवः** । पुनर्भूः पुनरूढा[^२८१] । वक्ष्यति नवमे ऽध्याये "पत्या वा परित्यक्ता" (म्ध् ९।१७५) इति । **काण** एकेनाक्ष्णा विकलः । **यस्य च उपपतिर्** जायाजारो ऽवस्थितायां भार्यायाम् अस्ति । उपेक्षया निन्द्यते । तद् उक्तं "अन्नादे भ्रूणहा मार्ष्टि पत्यौ भार्यापचारिणी" (म्ध् ८।३१७) इति ॥ ३।१४५ ॥

- **भृतकाध्यापको यश् च भृतकाध्यापितस् तथा ।**

> शूद्रशिष्यो गुरुश् चैव वाग्दुष्टः कुण्डगोलकौ ॥ ३।१४६ ॥**

**भृतकाध्यापकः** भृतकः सन् यो स्थितो ऽध्यापकः । भृतक इति "यदीयद् ददासि वेदम् अध्यापयामि" इति यः प्रवर्तते पणेन स **भृतकाध्यापकः** । एषा हि भृतिः प्रसिद्धा कायवाहादिषु । यस् त्व् "इयता धनेनेयद् अध्यापयामि "इति न निश्चित्य वचनव्यवस्थया, पूर्वम् अध्यापयति लभते चाध्यापनार्थम्, नासौ भृतकाध्यापकः । अनिरूपितपरिमाणपूर्वे चार्थदाने[^२८२] विहितम् अध्यापनम् । 

- एवं **भृतकाध्यापितः** । यो व्युत्पन्नबुद्धिः[^२८३] सत्यकामवत् स्वयं भृतिं दत्वाधीते स एवम् उच्यते । यस् तु पित्रादिना भृतिं दत्वा उपाध्यायान्तराभावे ऽध्याप्यते न तस्य विगर्हिताचारत्वम् । बालो हि पित्रा प्रतिषिद्धेभ्यो निवर्तनीयः । एतद् उक्तम् "गुरौ शिष्यश् च याज्यश् च" (म्ध् ८।३१७) इति । 

- **शूद्रस्य शिष्यो** व्याकरणादिविद्यासु **गुरुश्** च शूद्रस्यैव । उपसर्जनीभूतस्यापि संबन्धः, स्मृतिशास्त्रत्वात्, विगर्हिताचारत्वस्य सर्वशेषत्वात् । शूद्रगुरुत्वं च गर्हितं नान्यत् । **वाचा दुष्टः** परुषानृतभाषी । अभिशस्त इत्य् <span style="text-decoration:underline;">अन्ये</span> । **कुण्डगोलकौ** वक्ष्यमाणौ ॥ ३।१४६ ॥

- **अकारणे परित्यक्ता मातापित्रोर् गुरोस् तथा ।**

> ब्राह्मैर् यौनैश् च संबन्धैः संयोगं पतितैर् गतः ॥ ३।१४७ ॥**

असति कारणे यः परित्यजति मातरं पितरं आचार्यं च । गुरुशब्दः सामान्यशब्दत्वाद् उपाध्याये ऽपि प्रवर्तते । 

- <span style="text-decoration:underline;">यत् तु</span> तथा सति मातापितृग्रहणं न कर्तव्यं स्यात्, गुरुत्वाद् एव सिद्धेर् अत आचार्य एवेह गुरुर् इति व्याचक्षते । 

- <span style="text-decoration:underline;">तद् अयुक्तम्</span> । असति मातापितृग्रहणे गुरुशब्दः पितर्य् एव कृत्रिमाकृत्रिमन्यायेन प्रवर्तते । पृथगुपादाने तु शास्त्रान्तरवद् आचार्यः श्रेष्ठो गुरूणाम् इति सामान्यशब्दता सिद्धा भवति । 

- परित्यागकारणं च "त्यजेत् पितरं राजघातकम्" (ग्ध् २०।१) इत्यादि । मातापित्रोः परित्यागस् तत्पादसेवादेः शुश्रूषायाः अकरणम्, तदाराधने अतत्परत्वम् । गुरोर् एवम् एव । अध्यापनसमर्थे ऽध्यापयितरि च तत्त्यागेनान्यत्राध्ययनम् । 

- **पतितैः संयोगं गतः** संबन्धं कृतवान् । **ब्राह्मैर्** याजनाध्यापनाधिभिर् **यौनैः** कन्यादादिभिः ।

- <span style="text-decoration:underline;">ननु</span> च पतितत्वाद् एवासौ वर्यः । 

- <span style="text-decoration:underline;">केचिद्</span> आहुः:"संवत्सरेण पतति पतितेन सहाचरन्" (म्ध् ११।१७९) नार्वाग् अयं प्रतिषेधः । 

- <span style="text-decoration:underline;">अथ</span> केयं वाचो युक्तिः संबन्धसंयोगं गत इति । 

- <span style="text-decoration:underline;">नात्र</span> संबन्धशब्दो वैशेषिकादिप्रसिद्ध्या संयोगादिवचनः, किं तर्हि क्रियैवात्र संबन्धहेतुत्वात् संबन्धशबेनोच्यते । याजनादिलक्षणे संयोगशब्दश् च संबन्धमात्रम् उपलक्षयति ॥ ३।१४७ ॥

- **अगारदाही गरदः कुण्डाशी सोमविक्रयी ।**

> समुद्रयायी बन्दी च तैलिकः कूटकारकः ॥ ३।१४८ ॥**

अगारस्य गृहस्य दग्धा । गरं ददातीति । प्रदर्शनार्थं च गरग्रहणं विषादीनाम् अपि । कुण्डस्य अन्नम् अश्नाति । एवं गोलकस्य, प्रदर्शनार्थत्वात् कुण्डस्य । सोमं विक्रीणीते । ओषधिः सोमस् तं यो विक्रीणीते, यागार्थम् औषधार्थं वा । <span style="text-decoration:underline;">अन्ये</span> तु सोमसाधनान् ज्योतिष्टोमादियागान् आहुः । तेषां च विक्रयो यद्य् अपि न संभवति, अमूर्तत्वात् क्रियायास्, तथाप्य् अविदुषाम् एवंविधस्याचारस्य दर्शणाद् अयं प्रतिषेधः । दृश्यन्ते ह्य् अविद्वांस एवं वदन्तो "यन् मया सुकृतं कृतं तत् ते ऽस्तु" इति । सुकृतं सुकृतैः साधितं धर्मम्[^२८४] । तथा च "यां च रात्रीम् अजायेथा यां च प्रेतासि तद् उभयम् अन्तरेणेष्टापूर्तं ते लोकं सुकृतम् आयुः प्रजां वृञ्जियं यदि मे द्रुह्युः" इति । यथैव शपथा एवं दानविक्रयाव् अपि वाचा यः करोति स वर्ज्यते । अकार्यता चात एव ईदृशानां शपथदानविक्रयादीनां वाचा क्रियमाणानाम् अनुमीयते । समुद्र उदधिस् तं यो याति । **बन्दी** स्तुतिपाठकः । **तैलिकः** तिलादीनां बीजानां पेष्टा । **कूटकारकः** साक्ष्येष्व् अनृतवादी ॥ ३।१४८ ॥

- **पित्रा विवदमानश् च कितवो मद्यपस् तथा ।**

> पापरोग्य् अभिशस्तश् च दाम्भिको रसविक्रयी ॥ ३।१४९ ॥**

पित्रा यो विवदते परुषं भाषते, राजकुले व्यवहरतीति पूर्वपक्षोत्तरपक्षभङ्ग्या भागादिनिमित्तम् । तथा च गौतमः: "पित्राकामेन विरक्तान्" इति (ग्ध् १५।१९) । 

- <span style="text-decoration:underline;">प्रतिरोद्धा</span> गुरोर् इत्य् अनेनैतत् कथं पुनरुक्तम् उच्यते । 

- <span style="text-decoration:underline;">अन्यः</span> प्रतिरोधः अन्यश् च विवादः । यत् किंचित् गुरोर् अभिप्रेतं वस्तु "कथम् इदं सिध्येत्" इति तत्र संबन्धकथनम्[^२८५] प्रतिरोधः[^२८६] । न्याय्ये ऽपि वस्तुनि तदिच्छाप्रतिघातः प्रतिरोद्धृत्वम् । प्रतिराद्धेति तत्र पाठान्तरम् । आभिमुख्येन हिंसिता हस्तादिना गुरोः प्रतिरोद्धा चपेटादिदानेन । अस्मिन् पक्षे स्थितम् अन्यत्वं विवादस्य । 

- **कितवो** द्यूतस्य कारयिता सभिकः । यस् तु स्वयंवेदिता स प्राग् एव निषिद्धः । "केकरम्" अन्ये पठन्ति, केकरो मद्यप इति । स च वलितप्रेक्षी अध्यर्धदृष्टिः । कातरम् <span style="text-decoration:underline;">अन्ये</span> । स च शुकपक्षतारकः । 

- **मद्यपः** । सुराया अन्यस्यारिष्टादेर् मद्यस्य पाता सुरापः, पतितत्वेनैव निरस्तः । 

- **पापरोगी** कुष्ठी । स हि लोके ऽत्यन्तनिन्द्यः, पापरोगीत्य् अभिधातुं युक्तः । अस्माद् एव च प्रतिषेधात् यक्ष्मीत्य् अत्र न सर्वो व्याधिगृहीतो गृह्यते, कस् तर्हि, क्षयी । यदि हि सर्वो गृह्येत तेनैव सिद्धत्वात् पापरोगीति नाकरिष्यत् । 

- **अभिशस्तः** पातकोपपातकयोः कर्तेति लोके प्रसिद्धः, असत्य् अपि तत्कर्तृकत्वनिश्चये । 

- **दाम्भिकः** छद्मना धर्मं चरति[^२८७] लोकपक्त्यर्थम्, न कर्तव्यम् इति कृत्वा करोति । 

- **रसविक्रयी** विषस्य विक्रेता । तस्य ह्य् एतद् अभिधानम् । "उपांशुभेदी रसदः," "रसदः सत्त्री"[^२८८] इत्यादि विषदो रसद उच्यते ॥ ३।१४९ ॥

- **धनुःशराणां कर्ता च यश् चाग्रेदिधिषूपतिः ।**

> मित्रध्रुग् द्यूतवृत्तिश् च पुत्राचार्यस् तथैव च ॥ ३।१५० ॥**

धनुः शरांश् च यः शिल्पीव करोति । **यश् चाग्रेदिधिषूपतिः** । दिधिषूशब्दः काकाक्षिवद् उभयेन संबध्यते । स्मृतिशास्त्रत्वाच् चेदृशः संबन्धो लभ्यते । लेखालोष्ठादयो ऽपि स्मृत्यर्थं संकेत्यन्ते भवन्ति चार्थकराः । अत एतन् न वाच्यम् "कथम् एकशब्दः समासान्तर्गतो द्वाभ्यां भिन्नप्रस्थानाभ्याम् अभिसंबध्येत इति । गौतमेन हि द्वयं निषिद्धम् (ग्ध् १५।१६) । इहापि संबन्धभेदे लिङ्गम् । द्विपदः समासः । न ह्य् अग्रेदिधिषूपतिर् नाम कश्चिद् अस्ति । एतौ च वक्ष्यमाणलक्षणौ । 

- **मित्रध्रुक्** । मित्रं यो द्रुह्यति । मित्रस्य यः कार्योपघाते वर्तते ।[^२८९] **द्यूतवृत्तिर्** द्यूतं[^२९०] जीविका यस्य ।

- <span style="text-decoration:underline;">ननु</span> च "कितवो मदयपः" इत्य् अत्रोक्तम् एव ।

- <span style="text-decoration:underline;">नावश्यं</span> **द्यूतवृत्तिर्** एव द्यूतस्य प्रयोजकः, किं तर्हि यः स्वयं देवितुं न जानाति गुरुभयाद् वा न दीव्यति । व्यसनी तु देवैः शप्ततयान्यं देवयति । तदर्थो द्वितीयः कितवशब्दः । अथ वा अनृतश्तीका[^२९१] द्यूतसभास्थाणवो **द्यूतवृत्तयः** । 

- **पुत्र आचार्यो** ऽध्यापको यस्य । मुख्यम् आचार्यत्वं न पुत्रे संभवति ॥ ३।१५० ॥

- **भ्रामरी गण्डमाली च श्वित्र्य् अथो पिशुनस् तथा ।**

> उन्मत्तो ऽन्धश् च वर्ज्याः स्युर् वेदनिन्दक एव च ॥ ३।१५१ ॥**

व्याधिवेशेषवचा एते । **भ्रामरी** अपस्मारी । **गण्डमाली** कपोले कण्ठे पिटका मालाकारा जायन्ते । **श्वित्री** श्वेतकुष्ठः । **पिशुनः** परमर्मप्रकाशकः कर्णेजपः । **उन्मत्तः** अनवस्थितचित्तो धातुसंक्षोभेण[^२९२] पिशाचगृहीतः यत्किंचनवादी यत्किंचनकारी वा । **अन्धः** चक्षुर्विकलः । **वेदनिन्दकः** ।

- <span style="text-decoration:underline;">ननु</span> च ब्रह्मद्विट्शब्देनैव ब्रह्मशब्दस्यानेकार्थकत्वात् वेदनिन्दको गृहीत एव ।

- <span style="text-decoration:underline;">नैवम्</span> । अन्या निन्दा अन्यो द्विषः । चित्तधर्मो द्वेषः, तदुपर्यप्रीतिशब्देन कुत्सनं निन्दा ॥ ३।१५१ ॥

- **हस्तिगोऽश्वोष्ट्रदमको नक्षत्रैर् यश् च जीवति ।**

> पक्षिणां पोषको यश् च युद्धाचार्यस् तथैव च ॥ ३।१५२ ॥**

हस्त्यादीनां विनेत **दमकः**,[^२९३] गतिशिक्षयिता । **नक्षत्रैर् यश् च जीवति** । नक्षत्रशब्देन ज्योतिःशास्त्रं लक्ष्यते, तेन जीवति ज्योतिषिकः । **पक्षिणां** श्येनादीनाम् आखेटार्थं पोषयिता । **युद्धाचार्यो** धनुर्वेदोपदेशकः ॥ ३।१५२ ॥

- **स्रोतसां भेदको यश् च तेषां चावरणे रतः ।**

> गृहसंवेशको दूतो वृक्षारोपक एव च ॥ ३।१५३ ॥**

स्रोतांसि उदकागमाः, तेषां **भेदकः** । सेतुं भित्त्वा देशान्तरे व्रीह्यादिसेकार्थं नयति । **तेषां च** स्रोतसाम् एव **चावरणे**[^२९४] **रतः** । आवरणं आच्छादनम् । यतः प्रदेशाद् उदकम् उद्भवति तत् स्थगयति । गृहाणां संनिवेशोपदेशकः, वास्तुविद्याजीवी, स्थपतिः सूत्रधारादिः । न त्व् आत्मनो गृहाणां संनिवेशयिता । **दूतो** राज्ञः प्रेष्यो दासवद् विनियोज्यः । दूतस् तु संधिविग्रहादाव् एव प्रेष्यते । वृक्षान् रोपयति मूल्येन । धर्मार्थं तु न दोषः, अविगर्हिताचारत्वात् । विहितं वृक्षारोपणम् "दशाम्रवापी नरकं न याति" ॥ ३।१५३ ॥

- **श्वक्रीडी श्येनजीवी च कन्यादूषक एव च ।**

> हिंस्रो वृषलवृत्तिश् च गणानां चैव याजकः ॥ ३।१५४ ॥**

श्वभिः क्रीडति **श्वक्रीडी** । क्रीडार्थं शुनो बिभर्ति । श्येनैर् जीवति क्रयविक्रयादिना । प्रागुक्तः[^२९५] पक्षिणां पोषकः पञ्जरादिसंस्थितानां धारयिता । कन्याम् अकन्यां य करोति स **कन्यादूषकः** । **हिंस्रः** स्वभावक्रूरः वधरतः । **वृषलवृत्तिः** शूद्रेभ्यः सेवादिना यो जीवति । "वृषलपुत्रः" इति पाठान्तरम् । केवला एव वृषलाः पुत्रा यस्य । "शूद्रापत्यैश् च केवलैः" (म्ध् ३।६४) इति गर्हिताचारः । **गणानां** देवतायाजकः । गणयागाः प्रसिद्धाः ॥ ३।१५४ ॥

- **आचारहीनः क्लीबश् च नित्यं याचनकस् तथा ।**

> कृषिजीवी श्लीपदी च सद्भिर् निन्दित एव च ॥ ३।१५५ ॥**

**आचारो** गृहाभ्यागतानां पूजादिप्रयुक्तेर् लौकिकसमाचारः, तेन वर्जितः । **क्लीबो** ऽल्पसत्वः, भग्नोत्साहः कर्तव्येषु । **याचनकः** सदैव यो याचते, यश् च याच्ञया परान् उद्वेजयति । वस्तुस्वभावो ऽयं याच्ञया याच्यमानोद्वेजनम् । "नन्द्यादिभ्यो युः"[^२९६] (३।१।१३४) स्वार्थे कः । **कृषिजीवी** स्वयंकृतया कृष्या जीवति, सति चोपायान्तरे अस्वयंकृतयापि । **श्लीपदी** एकः पादो महान् यस्य । **सद्भिर् निन्दितः** दुर्भगः, विनापि दोषेण सतां द्वेष्यः ॥ ३।१५५ ॥

- **औरभ्रिको माहिषिकः परपूर्वापतिस् तथा ।**

> प्रेतनिर्यापकश् चैव वर्जनीयाः प्रयत्नतः ॥ ३।१५६ ॥**

**उरभ्रा** मेषास् तैश् चरति, क्रयविक्रयादिना व्यवहरति, तद्धनप्रधानो वा । एवं **माहिषिकः** । परः पूर्वो यस्याः, तस्याः पतिः भर्ता । या अन्यस्मै दत्ता अन्येन वा ऊढा तां पुनः यः संस्करोति, पुनर् भवति भर्ता पौनर्भवो नरो भर्त्तासाव् इति शास्त्रेण । प्रेतान् यो निर्यापयति वहति । एते **यत्नतो वर्जनीयाः** ॥ ३।१५६ ॥

- **एतान् विगर्हिताचारान् अपाङ्क्तेयान् द्विजाधमान् ।**

> द्विजातिप्रवरो विद्वान् उभयत्र विवर्जयेत् ॥ ३।१५७ ॥**

**विगर्हितो** निन्दितः **आचारः** कर्मानुष्ठानम् एषाम् इति । काणादयः पूर्वदोषलिङ्गेन । स्तेनादयो ऽनुभूयमानदोषाः प्रत्यक्षादिना । **उभयत्र** दैवे पित्र्ये च । **वर्जयेत्** परिहरेत् । **अपाङ्क्तेयाः** पङ्क्तिं नार्हन्ति । भवार्थे ढक् कर्तव्यः । अनर्हत्वम् एव पङ्क्तावभवनेन प्रतीयते । अन्यैर् ब्राह्मणैः सह भोजनं नार्हन्ति । अत एव पङ्क्तिदूषका उच्यन्ते । तैः सहोपविष्टा अन्ये ऽपि दूषिता भवन्ति ॥ ३।१५७ ॥

- **ब्राह्मणो ह्य्**[^२९७]** अनधीयानस् तृणाग्निर् इव शाम्यति ।**

> तस्मै हव्यं न दातव्यं न हि भस्मनि हूयते ॥ ३।१५८ ॥**

यथैते स्तेनादयः पङ्क्तिदूषकाः, एवम् अनधीयानस् तत्तुल्यदोष इत्य् एवमर्थं पुनर्वचनम् । 

- <span style="text-decoration:underline;">अन्ये</span> तु व्याचक्षते । अधीयानानां काणादीनाम् असति वर्तमाने विगर्हिताचारत्वे दैवे कदाचित् प्राप्त्यर्थम् । अनधीयानो ब्राह्मणो वर्ज्यः, यस् तु अधीते तस्मै हव्यं कव्यम् इति न दीयते — एवमर्थम् एवात्र हव्यग्रहणम् । हव्ये **अनधीयानः** केवलो वर्ज्यः । ये च दृश्यमानगर्हिताचाराः । अतो ये च वचनेन उभ्यत्र प्रतिषिद्धास् ते दैवे पित्र्ये च वर्ज्याः, अन्ये तु पित्र्य एव । तथा च वसिष्ठः: 

- अथ चेन् मन्त्रविद् युक्तः शारीरैः पङ्क्तिदूषणैः ।

- अदूष्यं तं यमः प्राह पङ्क्तिपावन एव सः ॥ इति । (वध् ११।२०)

**तृणाग्निर् इव शाम्यतीति** । तृणाग्निर् यथा न शक्नोति हवींषि पक्तुम्, हुतमात्रेण हविषा शाम्यति उद्वाति च । यस्मिन्न् अग्नौ हुतं न भस्मीभवति । न ततो होमात् फलम् । एवं हि श्रूयते: "असमिद्धे न होतव्यम् । अग्निर् वै सर्वा देवतः" इति । एवम् अनधीयानो ब्राह्मणस् तृणाग्नितुल्यः । एतद् एवाह: **न हि भस्मनि हूयते** इति । यथा तृणाग्निः प्राग् भस्मीभवति, न तत्र हूयते, एवं तादृशो ब्राह्मणो न भोज्यते ॥ ३।१५८ ॥

- **अपङ्क्त्यदाने यो दतुर् भवत्य् ऊर्ध्वं फलोदयः ।**

> दैवे कर्मणि**[^२९८]** पित्र्ये वा तं प्रवक्ष्याम्य् अशेषतः ॥ ३।१५९ ॥**

अस्य प्रतिषेधविधेः फलम् आह । पङ्क्तिम् अर्हन्तीति पङ्क्त्याः । न पङ्क्त्याः **अपङ्क्त्याः** । दण्ड्यादिदर्शनाद् रूपसिद्धिः । तेभ्यो **दाने** **यः** **फलोदयः** फलोत्पत्तिर् **भवति** **दातुः**, तं सर्वम् इदानीं ब्रवीम्य् अवहिता भवतेति ॥ ३।१५९ ॥

- **अव्रतैर् यद् द्विजैर् भुक्तं परिवेत्त्रादिभिस् तथा ।**

> अपाङ्क्तेयैर् यद् अन्यैश् च तद् वै रक्षांसि भुञ्जते ॥ ३।१६० ॥**

**अव्रताः** असंयताः शास्त्राचारवर्जिताः । **परिवेत्तृ**प्रभृतयो यद्य् अपि शास्त्रबाह्यास् तथापि भेदेन स्मरणार्थं दोषगुरुत्वार्थं वा कथ्यन्ते । अन्ये **चापङ्क्तेयाः** काणश्लीपद्यादयः । तैर् यद् अन्नं[^२९९] भुक्तं श्राद्धे भवति, तद् रक्षांसि देवद्विषो भुञ्जते, न च पितरः । अतो निष्फलं तच्छ्राद्धं भवतीत्य् उक्तं भवति । रक्षोग्रहणम् अर्थवादः ॥ ३।१६० ॥

- **दाराग्निहोत्रसंयोगं कुरुते यो ऽग्रजे स्थिते ।**

> परिवेत्ता स विज्ञेयः परिवित्तिस् तु पूर्वजः ॥ ३।१६१ ॥**

अग्रे आदौ जातः **अग्रजः** सोदर्यो भ्रातोच्यते । एवम् हि पठ्यते: 

- पितृव्यपुत्रान् सापत्नान् परनारीसुतांस् तथा ।

- दाराग्निहोत्रसंयोगे न दोषः परिवेदने ॥ इति । (प्स्म् ४।२८)

अत्र सोदर्यो ऽग्रजः । तस्मिन् **स्थिते** ऽकृतदाराग्निसंयोगे । तिष्ठति प्रकृतव्यापारनिवृत्तौ प्रयुक्तः । **अग्निहोत्र**शब्दः कर्मवचनो ऽपि तदर्थे ऽग्न्याधाने वर्तते । स्मृत्यन्तरे विशेषः पठ्यते:

- उन्मत्तः किल्बिषी कुष्ठी पतितः क्लीब एव च ।

- राजयक्ष्मामयावी च न योग्यः स्यात् प्रतीक्षितुम् ॥

एतद् अप्य् अनधिकारोपलक्षणार्थम् । अतश् चापाङ्क्तेयो ऽपि गृह्यते[^३००] । कालविशेषो ऽधिको व्यपेक्षते । तथा च स्मृतिः: "अष्टौ वर्षान्य् उदीक्षेत षड् इत्य् एके" (ग्ध् १८।१९) इति । एषा च वर्षसंख्या यदा कनीयान् प्राप्तविवाहकालः ततः प्रभृति द्रष्टव्यः[^३०१] । विवाहकालश् च स्वाध्यायविधिनिवृत्तिः ।

- <span style="text-decoration:underline;">ननु</span> च प्रोषिताधिकारे तत् पठितम् । भर्तरि प्रोषिते यः स्त्रीणां प्रवासकालस् तम् उपक्रम्य भ्रातरीत्यादि पठितम् ।

- <span style="text-decoration:underline;">सत्यम्</span> । वाक्यान्तरे प्रोषितशब्दस्य प्रत्यक्षः संबन्धो ऽवगतः । वाक्यान्तरे तु संबन्धे प्रमाणं वक्तव्यम् । न च तद् अस्ति, यथा स्वरितेनाधिकार इति (च्ड़्। पाण् १।३।११) । न चात्र तच्छब्दो ऽस्ति । न च तदपेक्षया विनैव तस्य वाक्यस्यापरिपूर्णत्वम् । वसिष्ठेन चाविशेषेणाग्निशब्देन स्मार्तस्याप्य् अग्नेर् ग्रहणं कृतम्[^३०२] । 

- <span style="text-decoration:underline;">केचित्</span> पितर्य् अप्य् अकृताधाने विधिम् इच्छन्ति । अग्रजशब्दस्य यौगिकत्वात् पिताप्य् अग्रजो भवतीति । 

- <span style="text-decoration:underline;">यद्य्</span> अप्य् एवम् अन्यो ऽपि यो ऽग्रजस् तत्राप्य् एवं प्राप्नोति । न चायम् अग्रजानुजव्यवहारः पितापुत्रयोर् विद्यते । स्मृत्यन्तरे ऽपि तु पठ्यते "भ्रातरि च ज्याससि" (ग्ध् १८।१८) इति । 

- **परिवित्तिः** **पूर्वजो** ज्येष्ठः ॥ ३।१६१ ॥

- **परिवित्तिः परीवेत्ता यया च परिविद्यते ।**

> सर्वे ते नरकं यान्ति दातृयाजकपञ्चमाः ॥ ३।१६२ ॥**

प्रसङ्गात् परिवेदनसंबन्धिनाम् अन्येषाम् अपि दोषदर्शनद्वारेण निषेधं करोति । निषेधपरिवर्जितः[^३०३] परिभूतो वा वेदनेन **परिवित्तिः** । परिवर्ज्यं ज्येष्ठं करोति परिवेदनं **परीवेत्ता**[^३०४] । **यया** कन्यया च **परिविद्यते** । **सर्वे ते नरकं यान्ति** । **दाता याजकश्** च येषां नरकगामिनां **पञ्चमः** । दाता कन्याया एवं प्रकृतत्वात् पित्रादिः । याजको विवाहे यः करोति होमं यो वा तत्रोपदेष्टा । अथ वा तेषाम् एव परिवेत्तृपरिवित्तितत्कन्यादातॄणां ज्योतिष्टोमादीनाम् अपि यज्ञानाम् ऋत्विक् । तस्माज् ज्येष्ठेन तथा कर्तव्यं यथास्य कनीयसो भ्रातुर् विवाहे विघनकतृत्वं न भवति । कनीयसापि कालप्रतीक्षा द्वादशाष्टषड्वार्षादिविषया कर्तव्या । कन्ययापि तादृशाय[^३०५] दातुं न देयम् । दातृयाजकौ पञ्चमौ येषाम् इति द्वन्द्वगर्भो बहुव्रीहिः ॥ ३।१६२ ॥

- **भ्रातुर् मृतस्य भार्यायां यो ऽनुरज्येत कामतः ।**

> धर्मेणापि नियुक्तायां स ज्ञेयो दिधिषूपतिः ॥ ३।१६३ ॥**

नियोगधर्मेण प्रवृत्तो भ्रातुर् मृतस्य तद्भार्यागमने यो ऽनुरज्येत प्रीतिं भावयेत् । **कामतः** । नियोगधर्मातिक्रमेण "सकृत् सकृद् ऋतौ" (म्ध् ९।७०) इत्येवं विधिं हित्वा इच्छानुरागं गाढालिङ्गनपरिचुम्बनादि कुर्याद् असकृद् वा प्रवर्तेत, चेतसा वा विक्रियेत, कामिनीप्रेमदृष्टिबन्धवचनादिलिङ्गेनानुरागित्वेन विभावितो **दिधिषूपतिर्** वेद्यः । **अग्रेदिधिषूपति**लक्षणं तु स्मृत्यन्तरात् ज्ञेयम्: "जीवत्य् अग्रेदिधिषूपतिः" इति । 

- <span style="text-decoration:underline;">केचित्</span> तु नैवायं समाम्नाये श्लोको ऽस्तीत्य् आहुः । अपरिपूर्णं च लिङ्गं ब्रुवते । द्वयस्य लक्षणे कर्तव्ये, न कर्तव्यकरिणाम्[^३०६] एकस्योपपद्यते । स्मृत्यन्तरे चैतद् उभयं लक्ष्यते:

- परपूर्वापतिं धीरा वदन्ति दिधिषूपतिम् ।

- यस् त्व् अग्रेदिधिषूर् विप्रः सैव यस्य कुटुम्बिनी ॥ 

न त्व् इह संभवति, परपूर्वापतेः पृथग् एव निषिद्धत्वात् । तस्माद् अन्यो दिधिषूपतिः ॥ ३।१६३ ॥

- **परदारेषु जायेते द्वौ सुतौ कुण्डगोलकौ ।**

> पत्यौ जीवति कुण्डः स्यान् मृते भर्तरि गोलकः ॥ ३।१६४ ॥**

**पत्यौ जीवति** तद्गृहे स्थितायां तद्भार्यायां यो गूढोत्पन्नः भङ्ग्या उपपतित्वेन वा पत्युः क्षमया जायते सो ऽन्यजातः **कुण्ड** उच्यते । **मृते** तु **गोलकः** । 

- <span style="text-decoration:underline;">एताव्</span> अनियुक्तासुताव् इति केचित् । 

- <span style="text-decoration:underline;">तद् अयुक्तम्</span> । तयोर् अब्राह्मण्याद् एवाप्राप्तिः । तस्मान् नियोगोत्पन्नौ **कुण्डगोलकौ** । 

- <span style="text-decoration:underline;">कथं</span> पुनर् अनियुक्तासुतयोर् अब्राह्मण्यम् इतरयोस् तु ब्राह्मण्यम् ।

- <span style="text-decoration:underline;">जातिलक्षणे</span> पत्नीग्रहणात्, "सर्ववर्णेषु तुल्यासु पत्नीषु" (म्ध् १०।५) इति । संबन्धिशब्दश् च पत्नीशब्दो भर्तृशब्दवत् । यज्ञसंयोगे च पत्नीशब्दो व्युत्पाद्यते[^३०७] न चान्यदीयया भार्यया सहान्यस्य यज्ञाधिकारः । 

- <span style="text-decoration:underline;">यद्य्</span> एवं नियोगोत्पन्नयोर् अपि समानन्यायत्वान् नैव ब्राह्मण्यम् । 

- <span style="text-decoration:underline;">दशम</span> एतन् निर्णेष्यामः । 

- मा भूद् वा नियुक्तानियुकासुतयोः कस्यचिद् अपि ब्राह्मण्यम् ।

- <span style="text-decoration:underline;">ननूक्</span>तम् असति ब्राह्मण्ये प्राप्त्यभावात् प्रतिषेधानुपपत्तिः । पतितप्रतिषेधाद् एव एतद् भविष्यति । द्विजातिकर्मभ्यो हानिः पतनम् । द्विजतिकर्मत्वे सति श्राद्धभोजनस्य कुतः पतिते प्राप्तिः । आम्नायते च प्रतिषेधो "ये स्तेनपतिताः" (म्ध् ३।१४०) ॥ ३।१६४ ॥

- **ते तु जाताः परक्षेत्रे प्राणिनः प्रेत्य चेह च ।**

> दत्तानि हव्यकव्यानि नाशयन्ति प्रदायिनाम् ॥ ३।१६५ ॥**

"जात्याख्यायाम्" (पाण् १।२।५८) इति बहुवचनं **प्राणिन** इति । ब्राह्मण्यादिव्यपदेशम् अवजानते प्राणिन इत्य् एवं व्यपदेशार्हा, न व्यपदेशान्तरम् अर्हन्ति । अतस् ते **नाशयन्ति** **हव्यकव्यानि** निष्फलीकुर्वन्ति **प्रदायिनां** दातॄणाम् । परिवेत्त्रादीनां लोके नातिप्रसिद्धत्वात् शब्दैश् चास्मृतत्वाद् व्यवस्थार्थं लक्षणप्रणयनम् ॥ ३।१६५ ॥

- **अपङ्क्त्यो यावतः पङ्क्त्यान् भुञ्जानान् अनुपश्यति ।**

> तावतां न फलं तत्र दाता प्राप्नोति बालिशः ॥ ३।१६६ ॥**

पङ्क्तिम् अर्हन्तीति **पङ्क्त्याः** । सद्भिर् एकत्रासनभोजनाद्यर्हता पङ्क्त्यता, तदभावाद् **अपङ्क्त्यः** । स **यावतः पङ्क्त्यान्** विद्वत्तपस्विश्रोत्रियान् **भुञ्जानान् अनुपश्यति**, **तावतां न तत्र** पितृतृप्त्याख्यं **फलं** भवति । अतः स्तेनादयः श्राद्धं कुर्वता ततः प्रदेशाद् अपसारणीयाः । **बालिशो** मूर्खः ॥ ३।१६६ ॥

- **वीक्ष्यान्धो नवतेः काणः षष्टेः श्वित्री शतस्य च ।**

> पापरोगी सहस्रस्य दातुर् नाशयते फलम् ॥ ३।१६७ ॥**

<span style="text-decoration:underline;">ननु</span> चान्धस्य कुतो दर्शनम्, येनेदम् उच्यते **वीक्ष्यान्धो नवतेर्** इति ।

- <span style="text-decoration:underline;">सत्यम्</span> । तत्प्रदेशसंनिधानम् अनेन लक्ष्यते । यावान् देशश् चक्षुष्मतो दृष्टिगोचरस् तावतो देशाद् अनावृताद् अन्धो विवासनीयः । **काणः** षष्टेः । नात्रायम् अर्थो ऽत ऊर्ध्वं भोज्या इति । केवलं संख्यापचयेन दोषलाघवं प्रायश्चित्तविशेषार्थं ज्ञाप्यते । **श्वित्री** कुष्ठी भण्यते । **पापरोगी** प्रसिद्धः ॥ ३।१६७ ॥

- **यावतः संस्पृशेद् अङ्गैर् ब्राह्मणाञ् छूद्रयाजकः ।**

> तावतां न भवेद् दतुः फलं दानस्य पौर्तिकम् ॥ ३।१६८ ॥**

**यावतो** **ब्राह्मणान्** स्पृशत्य् **अङ्गैः** पङ्क्तिगतः[^३०८] । अत्राप्य् अङ्गस्य स्पर्शनं न विवक्षितम्, किं तर्हि, पूर्ववत् तद्देशसंनिधिः । **पौर्तिकं फलम् ।** पूर्ते भवं **पौर्तिकम्** । बहिर्वेदिदानाद् यत् फलं तत् **पौर्तिकम्** ॥ ३।१६८ ॥

- **वेदविच् चापि विप्रो ऽस्य लोभात् कृत्वा प्रतिग्रहम् ।**

> विनाशं व्रजति क्षिप्रम् आमपात्रम् इवाम्भसि ॥ ३।१६९ ॥**

प्रसङ्गाच् छूद्रयाजकस्याप्रतिग्राह्यतानेन कथ्यते । **वेदविद् अपि** यदि तस्य शूद्रयाजकस्य संबन्धिनो द्रव्यस्य प्रतिग्रहं करोति, **लोभाद्** इत्य् अनुवादः, सो ऽपि **विनाशं व्रजति**, अभिलषितेनार्थेन वियुज्यते धनपुत्रपशुशरीरादिना । किं पुनर् अवेदवित् । वेदविदः किल प्रतिग्रहे नातीव दोष इति वक्ष्यति । **आमपात्रम्** अपक्वं शरावादिभाजनम् । **अम्भसि** जले क्षिप्तम् ॥ ३।१६९ ॥

- **सोमविक्रयिणे विष्ठा भिषजे पूयशोणितम् ।**

> नष्टं देवलके दत्तम् अप्रतिष्ठं तु वार्धुषौ ॥ ३।१७० ॥**

तस्यां जातौ जायते यत्र **विष्ठास्य** भोजनं भवति । एवं **भिषजे** । **नष्टं** निष्फलम् उद्वेगकरं वा । नष्टं हि द्रव्यं उद्वेगं जनयति । अविद्यमाना प्रतिष्ठा स्थितिर् यस्य तद् **अप्रतिष्ठम्** । नानारूपैः शब्दैर् एवंविधस्य दानस्य नैष्फल्यम् कर्तुश् च दोषसंबन्धः प्रतिपाद्यते । **नष्टम् अप्रतिष्ठम्** इति नानयोर् अर्थाभेदशङ्का कार्या, कार्यविभेदात् ॥ ३।१७० ॥

- **यत् तु वाणिजके दत्तं नेह नामुत्र तद् भवेत् ।**

> भस्मनीव हुतं द्रव्यं तथा पौनर्भवे द्विजे ॥ ३।१७१ ॥**

अयम् अपि पूर्ववद् व्याख्येयः । वाणिजकस्य भोजनं निषिद्धम् । न तद्देशसंनिधिः । न हि यथा पूर्वत्र वीक्ष्येति दृष्टिगोचरे देशे लक्षणया संनिधिस् तद्वद् इह तादृशं किंचिन् निबन्धनम् अस्ति । **पौनर्भवो** नवमे वक्ष्यते (म्ध् ९।१७५) ॥ ३।१७१ ॥

- **इतरेषु त्व् अपङ्क्त्येषु यथोद्दिष्टेष्व् असाधुषु ।**

> मेदोऽसृङ्मांसमज्जास्थि वदन्त्य् अन्नं मनीषिणः ॥ ३।१७२ ॥**

ये ऽस्मिन्न्[^३०९] अपङ्क्त्यदानफलप्रदर्शनप्रकरणे पठिताः अन्धादयस्, तेभ्यो ऽन्ये स्तेनादयः प्रतिकाण्डोद्दिष्टास्, तेषु **यथोद्दिष्टेषु** भोजितेषु दातुर् इमान्य् उपतिष्ठन्ते, **मेदोऽसृङ्मांसा**दीनि । तादृशजातौ जायते यत्रैतदाहारो भवति, कृमिक्रव्याद्गृध्रादिजाताव् इति । **मनीषिणो** वेदविदो **वदन्ति** । 

- सर्वस्यायम् अर्थः । अपङ्क्तेषु[^३१०] भोजितेषु श्राद्धाधिकारो न कृतो भवत्य् अकरणे च विध्यतिक्रमदोषो ऽवश्यंभावी, नित्यत्वाद् अस्य विधेः ॥ ३।१७२ ॥

- **अपङ्क्त्योपहता पङ्क्तिः पाव्यते यैर् द्विजोत्तमैः ।**

> तान् निबोधत कार्त्स्न्येन द्विजाग्र्यान् पङ्क्तिपावनान् ॥ ३।१७३ ॥**

**अपङ्क्त्यैः** पूर्वोक्तैर् **उपहता** दूषिता **पङ्क्तिः** परिषद् **यैर्** ब्राह्मणैः **पाव्यते** निर्दोषा क्रियते । **तान्** वक्ष्यमाणैः श्लोकैः शृणुत । **कार्त्स्न्येन** निःशेषेण ब्रवीमि । अर्थवादरूपाण्य् अन्यानि पदानि । यथैवैकत्र भुञ्जानो दुष्टो दूषयति अदुष्टान् एवं पङ्क्तिपावनः स्वगुणातिशयाद् अन्येषाम् अपि दोषान् अपनुदतीत्य् अस्यार्थः । न चानेनापङ्क्त्यानां भोजनम् अनुज्ञाप्यते, किं तर्हि पङ्क्तिपावनो ऽवश्यम् अन्वेषितव्यः । तस्मिंश् च लब्धे यद्य् अन्ये नातिनिपुणतः परीक्षिताः त्रिपुरुषं यावत् तथापि, तथापि न चेद्[^३११] उपलभ्यमानदोषाः, वृथापि भोजयितव्या इत्य् एवमर्थः पङ्क्तिपावनोपदेशः ॥ ३।१७३ ॥

- **अग्र्याः सर्वेषु वेदेषु सर्वप्रवचनेषु च ।**

> श्रोत्रियान्वयजाश् चैव विज्ञेयाः पङ्क्तिपावनाः ॥ ३।१७४ ॥**

**अग्र्याः** उत्तमाः सर्वसंशयव्युदासेन निपुणतः स्वीकृतवेदाः । **सर्वेषु च प्रवचनेषु अग्र्याः** इत्य् एवम् । प्रोच्यते व्याख्यायते यैर् तानि[^३१२] वेदार्थः प्रवचनान्य् अङ्गानि । षडङ्गो वेदो यैर् अभ्यस्तो ऽभ्यस्यते च । **श्रोत्रियान्वये जाताः** पितृपितामहादयो येषां तादृशा एव । 

- <span style="text-decoration:underline;">ननु</span> चेदृशा एव भोज्यतया विहितास् तत्र को ऽतिशयो येनेदानीं[^३१३] पङ्क्तिपावनत्वम् उच्यते । 

- <span style="text-decoration:underline;">किंचिद्</span>विद्वद्भ्यो दानम्, सति श्रोत्रियत्वे विहितम् । न चेह विद्वत्तोपात्ता । न च तया पङ्क्तिपावनत्वोपपत्तिः । गुणविशेषापेक्षं हि पङ्क्तिपावनत्वं न गुणापचये युक्तम् । तस्माद् विद्वदभावे केवलश्रोत्रियाय दानार्थम् एतत् । असति विदुषे श्रोत्रियाय दानं मुख्यम् एव न गौणम् इत्य् उक्तं भवति ।

- बहुवचनं व्यक्त्यपेक्षम् ।[^३१४] **च**कारः समुच्चये ॥ ३।१७४ ॥

- **त्रिणाचिकेतः पञ्चाग्निस् त्रिसुपर्णः षडङ्गवित् ।**

> ब्रह्मदेयानुसंतानो ज्येष्ठसामग एव च ॥ ३।१७५ ॥**

**त्रिणाचिकेता**ख्यो वेदविभागो ऽध्वर्यूणाम्: "पीतोदका जग्धतृणाः" (च्ड़्। काटु १।३) इत्यादिः । तदध्ययनसंबन्धात् पुरुषो ऽत्र **त्रिणाचिकेत** उच्यते । अन्ये च त्रिणाचिकेतम् अधीयानानां व्रतम् आम्नातम् । तत् येन चरितं स **त्रिणाचिकेतः**[^३१५] । अत्रापि लक्षणयैव पुरुष उच्यते ।[^३१६]

- न चैवं मन्तव्यं तावन्मात्रेण पङ्क्तिपावनत्वम्, किं तर्हि सति श्रोत्रियत्वादिगुणयोगे ऽधिको ऽयं गुणो द्रष्टव्यः पङ्क्तिपावनहेतुतया । 

- पञ्चाग्निविद्या नाम छान्दोग्योपनिषदि (छु ५।३–१०) विद्याम्नायते, "स्तेनो हिरण्यस्य" इत्यादि (छु ५।१०।९) यस्याः फलम् । तदध्ययनसंबन्धात् पुरुषो ऽपि **पञ्चाग्निः** पूर्ववत् । 

- <span style="text-decoration:underline;">अन्ये</span> तु पञ्चाग्नयो यस्य, त्रयस् त्रेताग्नयः सभ्यावसथ्यौ च द्वौ, **पञ्चाग्निः** । तत्र सभ्यो नाम यो महासाधनस्य शीतापनोदार्थम् एव बहुषु देशेषु व्यवह्रियते । 

- **त्रिसुपर्णो** नाम मन्त्रस् तैत्तिरीयके बाह्वृच्ये च: "ये ब्राह्मणास् त्रिसुपर्णं पठन्ति" इत्यादिः । षडङ्गो वेदस् तं वेत्तीति **षडङ्गवित्** । ब्राह्मधर्मेण आहूय दानेन या दत्ता तस्यानुसन्तानस् ततो जातः । **ज्येष्ठसामगश्** च । ज्येष्ठदोहानि आरण्यके सामानि, तानि गायति स एवम् उच्यते । अत्रापि सामगानेन तद्व्रताचरणेन वा पुरुष इत्य् उच्यते ॥ ३।१७५ ॥

- **वेदार्थवित् प्रवक्ता च ब्रह्मचारी सहस्रदः ।**

> शतायुश् चैव विज्ञेया ब्राह्मणाः पङ्क्तिपावनाः ॥ ३।१७६ ॥**

**वेदस्यार्थं** जानाति ।

- <span style="text-decoration:underline;">ननु</span> च षडङ्गविद् उक्त एव ।

- <span style="text-decoration:underline;">सत्यम्</span> । अङ्गैर् विना स्वयम् अप्य् ऊहति प्रज्ञया[^३१७] यः स इह **वेदार्थविद्** अभिप्रेतः । अथ वा तस्यैवायम् अनुवादः पुनः पुनः क्रियते । न वेदार्थज्ञानेन विना सत्य् अप्य् अन्यगुणयोगे श्राद्धार्हाः । 

- **प्रवक्ता** व्याख्याता वेदार्थस्यैव । **ब्रह्मचारी** । **सहस्रदः** । अविशेषोपादानेन गवां सहस्रं यो दत्तवान् । इदं च युक्तम् । सहस्रशब्दस्य बहुनामत्वात्, बहु यो ददाति, उदारो वेत्य् अर्थः । न हि गवां संख्येयत्वे प्रमाणम् अस्ति । वेदे ऽप्य् उक्तम् "गावो वै यज्ञस्य मातरः" इति । अविशेषचोदनायां गावः प्रतीयन्ते । **शतायुर्** वृद्धवयाः । स हि परिपक्वकषायतया[^३१८] पावनत्वम् अश्नुते । शतम् आयुर् अस्येति **शतायुः** । वर्षाणि संख्येयानि, प्रसिद्धेः । अथ वा शतशब्दो बह्वर्थः, बह्वायुः । वृद्धवयस्त्वं चात्राभिप्रेतम् । उक्तं तु गौतमीये: "युवभ्यो दानं प्रथमम् एके पितृवत्" इति (ग्ध् १५।१०–११) । एवमर्थम् एव च ब्रह्मचारिग्रहणम् इह व्याचक्षते । स हि पूर्ववया भवति ॥ ३।१७६ ॥

- **पूर्वेद्युर् अपरेद्युर् वा श्राद्धकर्मण्य् उपस्थिते ।**

> निमन्त्रयीत**[^३१९]** त्र्यवरान् सम्यग् विप्रान् यथोदितान् ॥ ३।१७७ ॥**

उक्ता यादृशा ब्राह्मणा भोजनीयाः । इदानीम् अन्येतिकर्तव्यतोच्यते । **पूर्वेद्युर्** यद् अहः श्राद्धं कर्तव्यम् अमावास्यायां त्रयोदश्यां वा, ततः पूर्वस्मिन्न् अहनि चतुर्दश्यां द्वादश्यां वा, श्वः श्राद्धे कर्तव्ये ब्राह्मणान् निमन्त्रयेत् । **अपरेद्युस्** तदहर् एव वा । विकल्पश् चात्र नियमापेक्षः । यः शक्नोति नियमान् पालयितुं स पूर्वेद्युः, अशक्तस् तदहर् एव । अधिकनियमानुपालनाच् च महाफलम् । निमन्त्रणे कर्तव्ये अध्येषणपूर्वकम् व्यापारणम् अभ्युपगमनं च । त्रयो ऽवरा येषां ते **त्र्यवराः** । यद्य् अत्यन्तं न्यूनास् तदा त्रयः । शक्तौ त्व् अयुजो यथोत्साहम् इत्य् उक्तम् । अवशिष्टः पदसंघातः श्लोकपूरणार्थः । **उपस्थिते** प्राप्ते । **यथोदितान्** यथोक्तान् ॥ ३।१७७ ॥

- **निमन्त्रितो द्विजः पित्र्ये नियतात्मा भवेत् सदा ।**

> न च छन्दांस्य् अधीयीत यस्य श्राद्धं च तद् भवेत् ॥ ३।१७८ ॥**

**पित्र्ये** श्राद्धे **निमन्त्रितो नियतात्मा**[^३२०] **भवेत्** । संयतात्मा ब्रह्मचर्यं परिरक्षेत्,[^३२१] अन्यांश् च यमनियमान् अनुतिष्ठेत स्नातकव्रतादीन् । पुरुषव्रतानां नृत्यगीतादिप्रतिषेधानां कर्माङ्गता विधीयते । तथा कर्तव्यं श्राद्धकृता यथासौ ब्राह्मणो निमन्त्रणात् प्रभृति संयतेन्द्रियो भवति, अन्यथा श्राद्धं दुष्येत् । **न च छन्दांसि** वेदान् अधीयीत[^३२२] । यच् च वेदाक्षरोच्चारणम् अध्ययनं तन् निषिध्यते । जपस् तु संध्योपासनादाव् अप्रतिषिद्धः । **यस्य** तत्कर्तव्यं **स्राद्धं भवेत्** । पित्र्ये श्राद्धे निमन्त्रितवन् **नियतात्मा भवेत्** । संयतात्मा च सो ऽपि **नियतात्मा भवेद्** इति पदयोजना । अतो भोक्तुः कर्तुश् च निमन्त्रणात् प्रभृति तुल्यो नियमो ऽनध्ययनं च ॥ ३।१७८ ॥

- **निमन्त्रितान् हि पितर उपतिष्ठन्ति तान् द्विजान् ।**

> वायुवच् चानुगच्छन्ति तथासीनान् उपासते ॥ ३।१७९ ॥**

निमन्त्रितेन नियतात्मना भवितव्यम् इत्य् अस्य विधेर् अर्थवादो ऽयम् । यस्मान् **निमन्त्रितान्** ब्राह्मणान् अदृश्येन रूपेण **पितर उपतिष्ठन्ति** तच्छरीरम् अन्प्रविशन्ति, यथा भूतग्रहाविष्टम् । **वायुवद् अनुगच्छन्ति**[^३२३] । यथा वायुः प्राणः पुरुषं गच्छन्तम् अनुगच्छति,[^३२४] न गच्छन्तं प्राणो जहति, एवं पितरो वायुभूता भवन्ति । **तथासीनान्** ब्राह्मणान् **उपासते** । गच्छत्स्व् अनुगच्छन्ति, उपविष्टेषूपविशन्ति । निमन्त्रिता द्विजा पितृरूपापन्ना भवन्तीत्य् अर्थः । तस्मान् न स्वतन्त्रैर् निमन्त्रितैर् भवितव्यम् ॥ ३।१७९ ॥

- **केतितस् तु यथान्यायं हव्ये कव्ये द्विजोत्तमः ।**

> कथंचिद् अप्य् अतिक्रामन् पापः सूकरतां व्रजेत् ॥ ३।१८० ॥**

**केतित** उपनिमन्त्रितः । **हव्ये कव्ये** दैवे पित्र्ये च । अङ्गीकृत्य निमन्त्रणम् अभ्युपगम्य श्राद्धभोजनम्, यदि कथंचिद् अतिक्रामति, भोजनकाले न संविधीयते, ब्रह्मचर्यं च न रक्षति, तदा **सूकरतां** गच्छति स ब्राह्मणः । **कथंचित्** कामाद् विस्मृत्य वा । **यथान्यायम्** इति वृत्तपूरणम् । 

- <span style="text-decoration:underline;">अन्ये</span> त्व् आहुः । प्रार्थ्यमानस्यानभ्युपगम एवातिक्रमः । तथा च स्राद्धकल्पे उक्तम्: "अनिन्दितेनामन्त्रितो नातिक्रामेत्" इति । 

- <span style="text-decoration:underline;">एतच् चायुक्तम्</span> । लिप्सया प्रवृत्तिः श्राद्धे, न पुनः शास्त्रतः । तत्रासत्यां[^३२५] लिप्सायां यदि नाङ्गीकरोति तदा को दोषः ॥ ३।१८० ॥

- **आमन्त्रितस् तु यः श्राद्धे वृषल्या सह मोदते ।**

> दातुर् यद् दुष्कृतं किंचित् तत् सर्वं प्रतिपद्यते ॥ ३।१८१ ॥**

वृषलीशब्दः स्त्रीमात्रोपलक्षणार्थः, सामान्येन ब्रह्मचर्यस्य विधानात् । अतो ब्राह्मण्य् अपि वृषल्य् एव । वृषस्यति चालयति भर्तारम् इति यौगिकत्वं दर्शयति । अतो ऽयम् अर्थः । भोजनम् अङ्गीकृत्य तदहः यः स्त्रिया **सह मोदते** रमते, तया सह सुरतसंभोगेच्छया संलापालिङ्गनाद्य् अपि यो जनयति, तस्यायं दोषः । **दातुः** श्राद्धस्य कर्तुः, **यद् दुष्कृतं** पापं **किंचित्** **तत् सर्वं** तस्मिन् संक्रामति । अनिष्टफलयोगमात्रम् अनेन निर्दिश्यते । अन्यथा यत्र दाता पुण्यकृत् तत्र न कश्चिद् दोषः स्यात् । मोदनं हर्षोत्पत्तिः । तेन संलापालिङ्गनाद्य् अपि न कर्तव्यम् ॥ ३।१८१ ॥

- **अक्रोधनाः शौचपराः सततं ब्रह्मचारिणः ।**

> न्यस्तशस्त्रा महाभागाः पितरः पूर्वदेवताः ॥ ३।१८२ ॥**

**अक्रोधनाः** क्रोधवर्जिताः । **शौचपराः** । शौचं शुद्धता मृद्वारिभ्यां प्रायश्चित्तेनान्तःशुद्ध्या वा । **सततं** शुद्धेर् विशेषनम् । तेन निष्ठीवनादाव् आचमनादि तत्क्षणम् एव कर्तव्यम् । **ब्रह्मचारिणः** स्त्रीसंभोगं परिहरति । **न्यस्तशस्त्राः** । न्यस्तं त्यक्तं शस्त्रं यैः । शस्त्रग्रहणं दण्डपारुष्योपलक्षणार्थम् । **महाभागाः** । औदार्यधनित्वादिगुणयोगो महाभागता । यत[^३२६] एवंविधं पितॄणां रूपम्, ते च[^३२७] ब्राह्मणान् आविशन्ति, अतस् तैस् तद्रूपधारिभिर् भवितव्यम् इत्य् अर्थवादेनायम् अर्थो विधीयते ।[^३२८] **पूर्वदेवताः** पितरो नाम, कल्पान्तरे ऽप्य् एते[^३२९] देवता एवेति स्तुतिः । पूर्वकालं पितॄणाम् अर्चनीयत्वात् पूर्वग्रहणम् ॥ ३।१८२ ॥

- **यस्माद् उत्पत्तिर् एतेषां सर्वेषाम् अप्य् अशेषतः ।**

> ये च यैर् उपचर्याः स्युर् नियमैस् तान् निबोधत ॥ ३।१८३ ॥**

य **एतेषां** प्तॄणाम् **उत्पत्तिर्** **ये च** पितरो **यैर् उपचर्याः** । ब्राह्मणेन सोमपाः, क्षत्रियेण हविष्मन्तः इत्यादि । तत् सर्वम् अप्य् **अशेषत** इदानीम् उच्यमानं **निबोधत** बुध्यध्वम् । **नियमैर्** इत्य् अनुवादः, पूर्वम् एव विहितत्वात् "नियतात्मा भवेत्" इति (म्ध् ३।१७८) । बहुवचनं बहुत्वान् नियमानाम् ॥ ३।१८३ ॥

- **मनोर् हैरण्यगर्भस्य ये मरीच्यादयः सुताः ।**

> तेषाम् ऋषीणां सर्वेषां पुत्राः पितृगणाः स्मृताः ॥ ३।१८४ ॥**

हिरण्यगर्भः प्रजापतिः । तस्य पुत्रो **हैरण्यगर्भो मनुः** । तथा चोक्तं प्रथमाध्याये: "एवं सर्वं स सृष्ट्वेदं मां च" इति (म्ध् १।५१) । तस्य **मनोर्** **ये मरीच्यादयः** पुत्राः अत्र्यङ्गिरसाव् इत्यादयस् **तेषाम् ऋषीणां** ये **पुत्रास्** त एते **पितृगणाः** ।

- <span style="text-decoration:underline;">ननु</span> च पित्रादयः सर्वस्यात्मीयाः पितरः[^३३०] । एवं हि चोदितम्:[^३३१] "पित्रे पितामहाय प्रपितामहाय पिण्डान् निर्वपेत्" । तथा "अत ऊर्ध्वं पुत्रास् त्रिभ्यो दद्युः" इति । तत्र किम् इदम् उच्यते "ऋषीणां पुत्राः पितरः सोमपा नाम विप्राणाम्" इति । न च विकल्पः शक्यः प्रतिपत्तुम्: "सोमपेभ्यो दद्यात् पितृपितामहेभ्यो वा" इति । अत उत्पत्तौ "पुत्रेण कर्तव्यम्" इति श्रूयते । संबन्धिशब्दश् च पुत्रशब्दः । तथा "पिता यस्य तु वृत्तः स्यात्" इति (म्ध् ३।२११) । तस्माद् वक्तव्यो ऽस्य प्रकरणस्यार्थः ।

- <span style="text-decoration:underline;">उच्यते</span> । स्तुतिर् इयं पूर्वविधिशेषभूता । नात्र तेषां संप्रदानता श्रुता ।

- <span style="text-decoration:underline;">ननु</span> च "उपचर्याः" (म्ध् ३।१८३) इति विधिर् अस्ति । 

- <span style="text-decoration:underline;">नायं</span> चरतिः सामान्यक्रियारूपो विधिविषयो भवितुम् अर्हति । उपचारो नाम कश्चिद् दानयागादिवद् वेदे न प्रतीयते । प्रायेण ह्य् अयं करोतिवत् संनिहितक्रियापरतया प्रयुज्यते । संनिहितं च श्राद्धम् । तत्र विशिष्ठसंप्रदानकं[^३३२] विहितं न शक्यं पुनर् विधातुम्, विधेयत्वेन[^३३३] च न संनिधिर् अस्ति । संनिहितस्य चरतिर् बाधकः । यो ऽपि लोके "गुरव उपचर्याः" इतिप्रयोगस् तत्रापि शुश्रूषालक्षणार्थः पादधावनादिः प्रतीयते । सो ऽपि यथोदितानां पितॄणां न संभवति । प्रकृत्यैकवाक्यतया चार्थवत्तोपपत्तेर् नार्थान्तरकल्पनापि संभवति । यदि च सोमपादयो यथावर्णं श्राद्धे[^३३४] देवतात्वेनाभिप्रेताः स्युस् ततो ऽभिजनवर्णनम् उपयोगि । स्तावकत्वे[^३३५] तु सर्वम् उपपद्यते । 

- यः कश्चित् पितृद्वेषात् पित्र्ये कर्मण्य् उपहतबुद्धिर् अनादरवान्त् स्यात् तस्य प्रवृत्त्यर्थम् इदम् आरभ्यते । मैवं मंस्थाः "मृतमनुष्यरूपाः पितरः, ये न[^३३६] तर्पिताः, श्राद्धे किं दोषं करिष्यन्ति, तर्पिता वा किं गुणम्" इति । यत एते महाप्रभावाः । सर्वस्य जगतः प्रभुर् हिरण्यगर्भस् तस्य पुत्रो मनुः तस्यैते पौत्राः । अत एव ऋषीणां चेत्य् उच्यते । न मनोर् ये केचिद् अन्ये पुत्राः, किं तर्हि **ऋषयस् ते** च[^३३७] प्रथितप्रभावा **मरीच्यादयः** । तेषां पुत्राः पितरः । बहुविधाश् च प्रतिपत्तारो य एतादृशेभ्यो ऽर्थवादवाक्येभ्यः प्रवर्तन्तेतराम् ।

- <span style="text-decoration:underline;">ये च</span> व्याचक्षते, "सोमपादिदृष्टिः पितृषु कर्तव्या" इति, <span style="text-decoration:underline;">ते</span> प्रमाणाभावाद् उपेक्षणीयाः । न हि यथादित्ये ब्रह्मदृष्टिः उपदिश्यते एवम् इह तादृशं किंचन वचनम् अस्ति ।

- <span style="text-decoration:underline;">ये</span> ऽप्य् आहुः "गृहीत्वा गोत्रनामनी पितृभ्यो दद्यात्" इति, तच् चैतद्गोत्रं सोमपाः इत्यादिवर्णभेदेन । <span style="text-decoration:underline;">तद् अप्य् अयुक्तम्</span> । नामनिर्देशो ऽयं न गोत्रनिर्देशः, सोमपानाम् इति श्रवणात् । <span style="text-decoration:underline;">गोत्रनामधेयत्वे</span> ऽपि नामशब्द उपपद्यत एवेति चेत्, <span style="text-decoration:underline;">एवं</span> तर्हि गोत्रनिर्देशे[^३३८] वैयधिकरण्यं स्यात्, "पितॄणां सोमपा गोत्रम्" इति, न तु पितरः सोमपा इति ।

- <span style="text-decoration:underline;">अथाभेदोपचारेण</span> गोत्रेण संतानव्यपदेशो दृष्ट इत्य् उच्यते, यथा बभ्रुर् मन्दुर् इति । 

- <span style="text-decoration:underline;">अत्रोच्यते</span> । इदम् इह निरूप्यं किम् एतद् गोत्रं नाम । आदिपुरुषः संज्ञाकारी विद्यावित्तशौर्यौदार्यादिगुणयोगेन ख्याततमो येन कुलं व्यपदिश्यते[^३३९] । एवं तर्हि सर्वेषाम् एव ब्राह्मणादीनाम् अवान्तरगोत्रभेदाः सन्तीति । स्मरन्ति च यादृशं पुरुषं तत्संतानजाः पुरुषा "वयम् अमुष्यकुले जाताः" इत्य् अतस् तेनैव व्यपदेशो युक्तः । न हि "सोमपा वयम्" इति कश्चिद् गोत्रत्वेन सोमपान् स्मरति, यथा भृगुगर्गगालावान् । ब्राह्मणानां च तैर् एव गोत्रव्यपेदेशो युक्तः । तानि हि मुख्यानि गोत्राणि । रूढिरूपेण न तत्र गोत्रशब्दः प्रवर्तते । न हि तेषां गोत्रत्वे एतल्लक्षणम् अस्ति "आदिपुरुषः संज्ञाकारी गोत्रम्" इति, अनादित्वाद् एतद्गोत्राणाम्, ब्राह्मणादिजातिवत् । न हि पराशरजन्मत ऊर्ध्वं पाराशरव्यपदेशः केषांचिद् ब्राह्मणानाम् । एवं सति आदिमत्ता वेदस्य प्रसज्येत[^३४०] । अतो नित्यत्वाद् एतस्य[^३४१] गोत्रव्यपदेशस्योदकतर्पणादौ तद् एव गोत्रं श्रयितव्यम् । ये तु संज्ञाकारिणस् ते न नित्याः, इदानींतनाः । न च नित्ये संबवत्य् अनित्यसोमपादानं वैदिके कर्मणि युक्तम् । अतो ब्राह्मणैर् यथागोत्रं गार्ग्याय गर्गगोत्राय वा स्वधा इदम् उदकम् अस्त्व् इति एवमादिशब्देनोद्देशं कृत्वा ततो नामोच्चार्य उदकदानादि कर्तव्यम् । 

- क्षत्रियादीनां नैतादृशो गोत्रव्यवहारो विद्यते । न हि यथा ब्राह्मणो गोत्रं नियतं स्मरति, एवं क्षत्रियादयः । तस्मात् तेषां लौकिकम् एव गोत्रम्, आदिपुरुषः संज्ञाकारी ख्याततम इति । अतस् तेन गोत्रेण श्राद्धादौ व्यपदिश्यन्ते आदिमतापि नामधेयेनैव । न तु तेषां क्षत्रियाणां हविर्भुगित्यादिगोत्रतया श्राद्धादौ व्यपदेशम् अर्हन्ति ।

- <span style="text-decoration:underline;">ये ऽप्य् आहुर्</span> अज्ञातपित्रादिनामका ये तेषाम्[^३४२] एतैः शब्दैः श्राद्धादि चोद्यते "सोमपान् आह्वयामि सोमपेभ्यः स्वधा" इति । 

- <span style="text-decoration:underline;">एतद् अपि</span> न सम्यक् । उक्तं हि "नामान्य् अविद्वांस् ततः पितामहप्रपितामहेति" । यदि चार्थवादतया न प्रकृतशेषत्वेनार्थ्वत्ता लभ्येत, तत एव कल्पा आश्रियेरन् । न त्व् एकवाक्यतयान्वये संभवति वाक्यभेदकल्पनेनार्थो न्याय्यः ॥ ३।१८४ ॥

- **विराट्सुताः सोमसदः साध्यानां पितरः स्मृताः ।**

> अग्निष्वात्ताश् च देवानां मारीचा लोकविश्रुताः ॥ ३।१८५ ॥**

श्राद्धार्थवादा अमी श्लोकाः, अशेषेणैकवाक्यत्वात् । न हि **साध्यानां पितरः** श्राद्धसंप्रदानं शिष्यन्ते, देवतात्वात् साध्यानाम्[^३४३] । देवतानां च न[^३४४] कर्मस्व् अधिकारः[^३४५], नियोज्यत्वाभावात् । न हि देवता नियोक्तुं शक्यते, देवतात्वहानिप्रसङ्गात् । अधिकारे सति प्रतिपत्तव्यं कर्तृत्वम् । कर्तृत्वे च कुतः संप्रदानभावः । न चान्यद् देवतारूपम् । विराजः सुताः **विराट्सुताः सोमसदो** नाम, ते **साध्यानां पितरः** । ईदृशम् एव नित्यं कर्मावश्यं कर्तव्यम्, यत् साध्याः पूर्वदेवाः कृतकरणीया[^३४६] अपि पितॄन् अर्चयन्ति । अग्नौ पक्वं चरुपुरोडाशादिकं स्वदन्ते **अग्निष्वात्ताः देवानाम्** इन्द्राग्न्यादीनां पितरः । मरीचेर् जाता **मारीचाः** । **लोकविश्रुताः** प्रसिद्धाः ॥ ३।१८५ ॥

- **दैत्यदानवयक्षाणां गन्धर्वोरगरक्षसाम् ।**

> सुपर्णकिन्नराणां च स्मृता बर्हिषदो ऽत्रिजाः ॥ ३।१८६ ॥**

सर्व एते दैत्यादयह् शास्त्रानधिकृताः अर्थवादार्थं संकीर्त्यन्ते । तेषां च स्वरूपम् इतिहासप्रसिद्धम् । **सुपर्णा** पक्षिविशेषाः । **किन्नरा** अश्वमुखास् तिर्यञ्चः । एवंविधम् एतत् पित्र्यं[^३४७] कर्म यद् दैत्यदानवरक्षांसि यज्ञविध्वंसकराण्य् अपि नातिवर्तन्ते तथा तिर्यञ्चो ऽप्य् असंज्ञास्मृतिकाः । अत्रेर् जाता **बर्हिषदो** नाम ॥ ३।१८६ ॥

- **सोमपा नाम विप्राणां क्षत्रियाणां हविर्भुजः ।**

> वैश्यानाम् आज्यपा नाम शूद्राणां तु सुकालिनः ॥ ३।१८७ ॥**

उक्तार्थः प्राग् एवायं स्लोकः । सोमं पिबन्ति ज्योतिष्टोमादिदेवता[^३४८] इन्द्रादयः[^३४९] । **हविर्भुजश्** चरुपुरोषाशादिदेवताः । **आज्यपा** आघारावाज्यभागप्रयाजादिदेवताः । **सुकालिनः** । कालयन्ति अपवर्जयन्ति कर्मेति सुकालिनः । कर्मापवर्गहोमदेवता "अयाश् चाग्नेस्यनभिशस्तीश् च" (म्स् १।४।३) इत्यादिविहिताः ॥ ३।१८७ ॥

- **सोमपास् तु कवेः पुत्रा हविष्मन्तो ऽङ्गिरःसुताः ।**

> पुलस्त्यस्याज्यपाः पुत्रा वसिष्ठस्य सुकालिनः ॥ ३।१८८ ॥**

हविर्भुज एव **हविष्मन्तः** । **कविर्** भृगुः । "काव्यं वदन्त्य् उशनसम्" इति स्मरन्ति भार्गवं च । यथैता देवता ऋषीणां पुत्रा एवं त्वदीयाश् चापि पितरो देवतारूपा एवेति मावमंस्थाः ॥ ३।१८८ ॥

- **अनग्निदग्धान् अग्निदग्धान् काव्यान् बर्हिषदस् तथा ।**

> अग्निष्वात्तांश् च सौम्यांश् च विप्राणाम् एव निर्दिशेत् ॥ ३।१८९ ॥**

**अनग्निदग्धः** सोमः । न ह्य् अग्निना तस्य पाको ऽस्ति । तेन या देवता इज्यन्ते ता अप्य् अनगिदग्दाः समृद्धास् तद्गुणत उच्यन्ते । एवम् अग्निदग्धानि चरुपुरोडाशादीनि हवींषि अग्निना पच्यन्ते । तैर् या देवता इज्यन्ते ता **अग्निदग्धाः** । पूर्ववद् एवम् अभिसंबन्धः क्रियते । ये अग्निदग्धा उच्यन्ते तान् अग्निदग्धान् निर्दिशेत् । ये अनग्निदग्धास् तान्त् सोमपान् एव निर्दिशेत् । एवं **काव्यान् बर्हिषद** इति । कवेः पुत्राः काव्यास् ते च "सोमपास् तु कवेः पुत्राः" (म्ध् ३।१८८) इत्य् उक्ताः । **बर्हिषदो** ऽत्रिजा उक्ताः । नायम् एवकारो यथादेशम् द्रष्टव्यः । तथा ह्य् अयम् अर्थः स्यात् । विप्राणाम् एवेति पितरो न क्षत्रियादीनाम् । तच् च प्रागुक्तेन विरुध्यते । न चैते वर्णभेदेन पितृत्वेनोक्ताः, येन तस्माद् आच्छिद्य ब्राह्मणादिसंबन्धिता एषाम् उच्यते । तस्माद् अपकृष्य एवकारो ऽग्निष्वात्तन् एव सौम्यान् एव निर्दिशेद् इत्य् एवं संबन्धनीयः । **विप्र**ग्रहणम् अनुवादत्वात् क्षत्रियादिप्रदर्शनार्थम् । एवंनामानश् चैते पितरो वेदे श्रूयन्ते "अग्निष्वात्ताः पितरो ये ऽग्निदग्धा ये अनग्दग्धाः" इति तान् मन्त्रान् उदाहृत्य विवृणोति ।

- अथ वैवं[^३५०] संबन्धः क्रियते । य एतैः शब्दैः पितर उच्यन्ते तान् विप्राणाम् एव निर्दिशेत् स्वपितॄन् । न च शब्दभेदेनार्थभेदशङ्का कर्तव्या । विप्रग्रहणम् अधिकार्युपलक्षणार्थं प्राधान्यात् । प्रधानेन ह्य् उपलक्षणं भवति "राजा गच्छति" इति ॥ ३।१८९ ॥

- **य एते तु गणा मुख्याः पितॄणां परिकीर्तिताः ।**

> तेषाम् अपीह विज्ञेयं पुत्रपौत्रम् अनन्तकम् ॥ ३।१९० ॥**

**एते तु मुख्या गणाः** सोमपादयः **पितॄणाम्** । **तेषाम् अपि** पुत्रपौत्राः अनन्ता विद्यन्ते । ते ऽपि पितर एव । अस्माद् वानियमवचनाद्[^३५१] एतद् गम्यते । न सोमपादय उद्देश्याः । यदि हि तेषाम् अपि पुत्रपौत्राः पितरस् ते ह्य् उद्देश्याः स्युः, न च तेषां किंचिन् नामधेयम् आम्नातम् । तस्माद् अर्थवादतैवावसीयते । गवाश्वप्रभृतित्वात् **पुत्रपौत्रम्** इत्य् एकवद्भावः । **अनन्तकम्** अपरिमितम् । स्वार्थे कः ॥ ३।१९० ॥

- **ऋषिभ्यः पितरो जाताः पितृभ्यो देवमानवाः ।**

> देवेभ्यस् तु जगत् सर्वं चरं स्थाण्व् अनुपूर्वशः ॥ ३।१९१ ॥**

न पित्र्यं कर्म दैवात् कर्मणो न्यूनं द्रष्टव्यम् । अपि तु तद् एव प्रधानतमम् । यतो जन्मज्येष्ठाः पितरो देवानाम् । तथा हि **ऋषिभ्यः** पितर उत्पन्नाः **पितृभ्यो** देवा इत्य् एष सृष्टिक्रमः । **देवेभ्यो** ऽन्यत् **सर्वं जगत् चरं** जङ्गमं **स्थाणु** स्थावरम् **अनुपूर्वशः**, प्रथमे ऽध्याये उक्तः क्रमः । अतिक्रान्तो ऽर्थवादसंपातः ॥ ३।१९१ ॥

- **राजतैर् भाजनैर् एषाम् अथो वा रजतान्वितैः**[^३५२]** ।**

> वार्य् अपि श्राद्धया दत्तम् अक्षयायोपकल्पते ॥ ३।१९२ ॥**

**राजतानि** च **भाजनानि** रूप्यमयानि पात्राणि । तदभावे **रजतान्वितैः** दारुमयानि ताम्रमयानि सौवर्णानि[^३५३] वा रौप्येणैकदेशयुक्तानि कर्तव्यानि । एतच् च पात्रं देयं घृतमध्वादिव्यञ्जनसौहित्याक्षिप्तं पात्रम्, तत्रेयं रूप्यमयता विधीयते पात्रे । यच् च पिण्डनिर्वपणादि तद्धस्ताभ्याम् एव कर्तव्यम् । यद् अप्य् उदकनिनयनं पिण्डेष्व् अवनेजनादि च तद् अपि हस्ताभ्याम् एव, "अपसव्येन हस्तेन" (म्ध् ३।२०४) इति वचनात् । यत् तूदकतर्पणम् आन्वहिकं तद् अपि हस्तेनापसव्येन सव्येन वा कर्तव्यम् । 

- इदं हि श्राद्धप्रकरणे पठितम् । 

- तन् न । अप्राकरणिकस्य कर्मणो ऽङ्गम् अप्य् अनारभ्याधीतम् । 

- तत्रैव वचनम् अस्ति ।

- भवतु, अनुवादः[^३५४] स्यात् ।[^३५५] 

- **वार्य् अपि** । अपिशब्दः पात्रप्रशंसां सूचयति । तिष्ठतु तावत् संस्कृतभोजनदानं वारिमात्रम् अपि यदि रूप्यपात्रेण दीयते तद्रूप्यगुणसंबन्धाद् अक्षयं भवति । **अक्षयायोपकल्पते** । अक्षयायास् तृप्तेर् हेतुर् भवतीत्य् अर्थः । **श्रद्धयेति** सर्वदानेषु विहितत्वाद् अनुवादः ॥ ३।१९२ ॥

- **देवकार्याद् द्विजातीनां पितृकार्यं विशिष्यते ।**

> दैवं हि पितृकार्यस्य पूर्वम् आप्यायनं स्मृतम् ॥ ३।१९३ ॥**

देवान् उद्दिश्य यत् क्रियते तद् **दैवं कार्यम्** । ततः **पितृकार्यं विशिष्यते**, विशेषेण कर्तव्यम् उद्दिश्यते । अनेन पित्र्यस्य प्राधान्यम् आह । दैवं तत्राङ्गं कर्मेत्य् उक्तं भवति । अङ्गकर्मताम् एव स्पष्टयति । दैवं हि यद् ब्राह्मणभोजनं **तत् पितृकार्यस्याप्यायनं** वृद्धिकरम् । न स्वतःप्रधानं पित्र्यस्यैव पोषकम् ॥ ३।१९३ ॥

- **तेषाम् आरक्षभूतं तु पूर्वं दैवं नियोजयेत् ।**

> रक्षांसि विप्रलुम्पन्ति श्राद्दम् आरक्षवर्जितम् ॥ ३।१९४ ॥**

रक्षैव आरक्षं तत् प्राप्तं **आरक्षभूतं** आरक्षार्थम् इत्य् उक्तं भवति । उपमायां वा भूतशब्दः, रक्षार्थम् इव[^३५६] । यदा तु रक्षार्थम् अतः **पूर्वं दैवं** ब्राह्मणं **नियोजयेत्** निमन्त्रयेत्[^३५७] आसने चोपवेशयेत् । अपरो ऽर्थवादः । **रक्षांसि** अदृश्यानि कानिचित् सत्वात्नि इतिहासे । क्रिया **विप्रलुम्पन्ति** आच्छिद्यन्ति पितृभ्यः श्राद्धम् । के पुनर् देवा उद्देश्याः । गृह्ये तावत् "विश्वान् देवान् हवामहे" इति मन्त्रस्य विनियोगाद् विश्वेदेवाः प्रतीयन्ते । पुराणे ऽप्य् उक्तम्: "विश्वेदेवा इति श्रुतिः" इति ॥ ३।१९४ ॥

- **दैवाद्यन्तं तद् ईहेते पित्राद्यन्तं न तद् भवेत् ।**

> पित्र्याद्यन्तं त्व् ईहमानः क्षिप्रं नश्यति सान्वयः ॥ ३।१९५ ॥**

आदिश् च अन्तश् च आद्यन्तौ । दैवं आद्यन्ताव् अस्येति **दैवाद्यन्तम्** । दैवेन कर्मणा आदिर् उपक्रमः श्राद्धस्य कर्तव्यः । अतश् च निमन्त्रणं देवानां पूर्वं कर्तव्यम् । अन्तः समाप्तिः । विसर्जितेषु पित्र्येषु ब्राह्मणेषु पश्चाद् देवानां विसर्जनं कर्तव्यम् । 

- <span style="text-decoration:underline;">गन्धादिदाने</span> ऽपि दैवोपक्रमतां मन्यन्ते । 

- <span style="text-decoration:underline;">न तु</span> तेषां पदार्थानां दैवेनोपक्रमसमाप्ती संभवतः, आवृत्तिप्रसङ्गात् । प्रयोगधर्मश् चायं दैवाद्यन्तता, न प्रतिपदार्थधर्मः । पदार्थानां तु गन्धमाल्यादीनां दैवोपक्रमताविशेषेण[^३५८] कर्तव्यम् उद्दिश्यते । तावत् प्रवृत्तिकेनैव[^३५९] क्रमेण सिद्ध्यति । निमन्त्रणं तावद् दैवपूर्वं कर्तव्यम् । यत एव प्रथमः पदार्थ आरब्धस् तत एवान्येषाम् आरम्भो युक्तः । पदार्थः पदार्थान्तरारम्भं नियच्छति यतः । तद् उक्तम्: "प्रकृत्या कृतकालानां गुणानां तदुपक्रमात्" इति[^३६०] । 

- तच् छ्राद्धकर्म **ईहेत** कुर्यात् । परिशिष्टो ऽर्थवादः । **पित्र्याद्यन्तं न तद् भवेत्** । दैवाद्यन्तत्वस्य विहितत्वात् पित्र्याद्यन्तप्रेतिषेधो ऽर्थवादतया लौकिकवाक्यवन् नेयः । लोके हि किंचिद् विधाय तद्विपरीतम् अप्राप्तम् अपि निषेधति । क्रिया हि द्र्वयं विनयति नाद्रव्यम् इति । **क्षिप्रं नश्यति सान्वयः** । संतानाफलप्रदर्शनरूपो ऽयं निन्दार्थवादः । अतश् च सर्वं परिवेषणादि दैवपूर्वकं कर्तव्यम् ।

- यत् त्व् अन्तरा भक्ताद्युपनयनं पिपासतां च पानादिदानं तद् यस्यैवेच्छा प्रथमम् उपजाता तस्मा एवोपनेतव्यम् । अनर्थिनस् तदनुरोधेनोपनीयमाने प्रधानविधिबाधः स्यात् "हर्षयेत् ब्राह्मणान्" इति । तथा कश्चिन् मधुररसप्रियो ऽपरो ऽम्लरससात्म्यस् तत्र, "भक्ष्यं भोज्यं च विविधं पानानि सुरभीणि च" (म्ध् ३।२१७) इति बहुषु पानकेषु सत्सु यद्य् अन्यानुरोधेन न अन्यत्र रससात्म्यम् आपादयेत् ततो व्याधिर् अस्य जनितः स्यात् । तस्माद् उपक्रमसमापने एव दैवादिना[^३६१] ॥ ३।१९५ ॥

- **शुचिं देशं विविक्तं च गोमयेनोपलेपयेत् ।**

> दक्षिणाप्रवणं चैव प्रयत्नेनोपपादयेत् ॥ ३।१९६ ॥**

**शुचिर्** भस्मास्थिकपालकाद्यनुपहतः । **विविक्तो** विस्तीर्णो बहुभिर् जनैर् अनाकीर्णः । **दक्षिणाप्रवणो** दक्षिणस्यां दिश्य् अवनतः । तादृशं देशं यत्नेन संपादयेत् । स्वभावतश् चेत् तादृशो न लभ्यते तथा कर्तव्यं यथा स्वव्यापारेण संपाद्यते । तं च गोशकृतोपलेपयेत् । मृदादयो निवर्तन्ते, गोमयेनोपलेपनियमात् ॥ ३।१९६ ॥

- **अवकाशेषु चोक्षेषु जलतीरेषु चैव हि ।**

> विविक्तेषु च तुष्यन्ति दत्तेन पितरः सदा ॥ ३।१९७ ॥**

**अवकाशो** देशः । **चोक्षाः** स्वभावशुचयो मनःप्रसादजनका अरण्यादयः । **जलतीराणि** सरित्समीपपुलिनादीनि । **विविक्तेषु** विजनेषु तीर्थेषु च । विध्यन्तरम् इदम् । अतश् च गोमयोपलेपननियमो नास्ति, उपपादयेद् इति वचनात् । यत्र संपाद्यं शुचित्वं तत्रासौ नियमः । स्वभावतः शुचिषु "दृष्टम् अद्भिर् निर्णिक्तम्" (म्ध् ५।१२५) इत्य् एतावतैव योग्यता । एतेषु देशेषु **दत्तेन** कृतेन श्राद्धेनात्यन्ततुष्टाः[^३६२] **पितरो** भवन्तीति ॥ ३।१९७ ॥

- **आसनेषूपकॢप्तेषु बर्हिष्मत्सु पृथक् पृथक् ।**

> उपस्पृष्टोदकान् सम्यग् विप्रांस् तान् उपवेशयेत् ॥ ३।१९८ ॥**

**उपकॢप्तेषु** कल्पितेषु विन्यस्तेषु **पृथक् पृथक्** विभागेन । नैकम् आसनं दीर्घधौतफलकादि सर्वेभ्यो दद्यात् । परस्परं यथा न स्पृशन्ति तथोपवेशनीया इति पृथग्ग्रहणम् । **बर्हिष्मत्सु** दर्भविष्टरास्तीर्णेषु । **उपस्पृष्टोदकान्** स्नातान् कृताचमनविधींश् च । **तान्** पूर्वनिमन्त्रितान् **उपवेशयेत्** ॥ ३।१९८ ॥

- **उपवेश्य तु तान् विप्रान् आसनेष्व् अजुगुप्सितान् ।**

> गन्धमाल्यैः सुरभिभिर् अर्चयेद् देवपूर्वकम् ॥ ३।१९९ ॥**

उपवेशनानन्तरं **गन्धमाल्यैर् अर्चयेत्** । गन्धान् कुकुङ्कुमकर्पूरादीन् दद्यात् । माल्यानि कुसुमस्रजः । **सुरभि**ग्रहणं माल्यविशेषणम् । निर्गन्धानि पुष्पाणि न दद्यात् । गन्धेष्व् अपि युक्तं विशेषणम्, सन्ति गन्धा असुरभयस् तन्निवृत्त्यर्थम् । अथ वा सुरभिभिर् धूपैः । स्वतन्त्रं सुरभिग्रहणम् । दैवेभ्यो ब्राह्मणेभ्यः **पूर्वं** दत्त्वा ततः पित्र्येभ्यो दात्वयम् ।

- इदं तु **दैवपूर्व**ग्रहणं प्राग्भोजनप्रवृत्तेः पदार्थानां तदादिनियमार्थम् । प्रवृत्तभोजनानां तु पानव्यञ्जनादिषु न नियम इत्य् एवमर्थं आहुः । अन्यथा को ऽर्थः पुनर् अभिधाने स्यात् । 

- **अजुगुप्सितान्** अनिन्दितान् **विप्रान्** । अनुवादो ऽयम् । तादृशानाम् एव विधानम् । अथ वा सत्य् अपि भूतप्रत्ययनिर्देशे प्रकृत्यर्थकर्तव्यतानिषेध एवायम् । उपरिष्टान् न जुगुप्सेत न निन्देतेत्य् उक्तं भवति । प्रत्ययार्थमात्रत्यागो वरं न सर्वपदार्थत्याग इति मन्यन्ते । अनुवादे हि कृत्स्नम् एव पदम् अनर्थकम् ॥ ३।१९९ ॥

- **तेषाम् उदकम् आनीय सपवित्रांस् तिलान् अपि ।**

> अग्नौ कुर्याद् अनुज्ञातो ब्राह्मणो ब्राह्मणैः सह ॥ ३।२०० ॥**

अनुलिप्तेषु स्रग्विषु सुरभिधूपाञ् जिघ्रत्सु अर्घोदकम् उपनेतव्यम् । तेनैव **सपवित्रांस्**[^३६३] **तिलान् अपि** । पवित्रशब्दो दर्भेषु वर्तते । **तेषां** ब्राह्मणानाम् **उदकम् आनीय** दत्वा तैर् **अनुज्ञातो** **ऽग्नौ** होमं **कुर्यात्** । **ब्राह्मणैर् अनुज्ञातः कुर्याद्** इति संबन्धः । **सह** सर्वे युगपद् अनुज्ञां दद्युः । 

- अनुज्ञापनवाक्यम् अपि सामर्थ्यप्राप्तम् । न हि ते ऽप्रार्थिता[^३६४] अनुजानीरन् । ततश् च "अग्नौ कर्वाणि, करिष्ये" इत्य् एवमादीनि प्रश्नवाक्यानि लभ्यन्ते । अनुज्ञावाक्यम् अपि सामर्थ्यात् प्राप्तम् । सर्वं चैतत् साधुभिः शब्दैः कर्तव्यम् । प्रदर्शितं चैतत् गृह्यकारैः "अग्नौ करवाणि करिष्ये इति चानुज्ञापयेद् ॐकुर्व् इत्य् एवं ब्रूह्युः" ॥ ३।२०० ॥

- **अग्नेः सोमयमाभ्यां च कृत्वाप्यायनम् आदितः ।**

> हविर्दानेन विधिवत् पश्चात् संतर्पयेत् पितॄन् ॥ ३।२०१ ॥**

यद् अग्नौ कर्तव्यं तद् उच्यते । **अग्नेः** चतुर्थ्यर्थे षष्ठी । अग्निर् एका देवता । **सोमयमाभ्याम्** इति द्वन्द्वस्य देवतात्वम् अग्नीषोमवत् । अनयोर् देवतयोर् **आदित आप्यायनं हविर्दानेन कृत्वा पश्चात् संतर्पयेत् पितॄन्** । पिण्डनिर्वपणं ब्राह्मणभोजनं च कुर्याद् इत्य् अर्थः । गृह्ये त्व् अन्या देवताः समाम्नाताः । येषां गृह्यं नास्ति तेषाम् इदं देवतावचनम् । **आप्यायनं** पोषणम् । "हविषा देवताः पुष्यन्ति" इत्य् अर्थवादः ॥ ३।२०१ ॥

- **अग्न्यभावे तु विप्रस्य पाणाव् एवोपपादयेत् ।**

> यो ह्य् अग्निः स द्विजो विप्रैर् मन्त्रदर्शिभिर् उच्यते ॥ ३।२०२ ॥**

स्मार्तस्य वैवाहिकस्य दायादेर् वा अग्नेर् अभावे विधिर् अयम् उच्यते । लौकिकस्य तु पितृयज्ञनिषेधात् भावाभावाव् अचिन्त्यौ । "न पैतृयज्ञिको होमो लौकिके ऽग्नौ" इति वक्ष्यति (म्ध् ३।२७२) । 

- कथं पुनस् तस्याग्नेर् अभावः । 

- प्रोषितस्याग्निना विना द्रव्यब्राह्मणदेशसंपत्तौ च श्राद्धकाल उक्तः, नामावस्यैव । तत्र[^३६५] प्रोषितेन यदि पङ्क्तिपावनः प्राप्तो द्रव्यं वा कालशाकादि तत्रायं विधिर् उच्यते ।

- <span style="text-decoration:underline;">ननु</span> च प्रोषितस्य कथं श्राद्धाधिकारः । यदि तावद् भार्या प्रवसति अग्निनापि तत्रैव संनिधातव्यम् । यतो नोभाभ्याम् अग्नेर् विरह इष्यते, भार्यया[^३६६] यजमानेन च । एवं हि श्रूयते: "नाग्निर् अन्तरितव्यः प्रवस्ताम्" इति । अथ केवल एव गृहस्थः प्रवसेत् तदा भवेद् अग्न्यभावः । किं तु मध्यकत्वाद् एतस्य सहाधिकाराच् च, भार्यायाम् असंनिहितायाम्, तदिच्छाया अभावात् कथं साधारणस्य श्राद्धे विनियोगः । साधारणे हि द्रव्ये अन्यतरानिच्छायां त्याग एव न संवर्तते ।

- <span style="text-decoration:underline;">अथोच्यते</span> । तीर्थेष्व् अपि श्राद्धकरणम् अनेन न्यायेन न[^३६७] प्राप्नोति । तत्रेमानि वचनानि विरुध्यन्ते: 

- पुष्करेष्व् अक्षयं श्राद्धं तपश् चैव महाफलम् ।

- महोदधौ प्रभासे च तद्वद् एव विनिर्दिशेत् ॥ इति ।

- <span style="text-decoration:underline;">नैष दोषः</span> । भार्यया सह तीर्थयात्रां गच्छतः साग्निकस्योपपत्स्यते । इह तु भार्यया सह प्रवासः, तदा नास्त्य् अग्नेर् अभावः । अथ केवलस्य, तदा भार्येच्छाया अपरिज्ञानाद् अनधिकारः । 

- <span style="text-decoration:underline;">उच्यते</span>[^३६८] । प्रवसन् भार्याम् अनुज्ञापयति "धर्माय विनियोगं द्रव्यस्य करिष्यामि" इति । तत्प्राप्तानुज्ञो ऽधिकरिष्यते । 

- प्राक् चोपनयनाद्[^३६९] असत्य् अग्निपरिग्रहे विधिर् अयं भविष्यति । अस्ति चानुपनीतस्य श्राद्धाधिकारः । "स्वधानिनयणाद्" (म्ध् २।१७२) इति दर्शितम् । स्नातस्य च प्राग् विवाहात् पितृमरणादाव् अग्न्यभावः ।

- <span style="text-decoration:underline;">ननु</span> च परमेष्ठिमरणे ऽग्निपरिग्रहः काठके पठ्यते । 

- <span style="text-decoration:underline;">कृतदारस्यासौ</span> द्रष्टव्यो न स्नातकमात्रस्य । द्वौ हि कालौ स्मार्तकस्याग्नेर् विहितौ: "भार्यादिर् दायादिर् वा"[^३७०] (ग्ध् ५।७) । तत्र येन विवाहकाले न परिगृहीतो ऽग्निः, पित्राविभक्तत्वात्, ज्येष्ठेन वा सह वसता "भ्रातॄणाम् अविभक्तानाम् एको धर्मः प्रवर्तते" (न्स्म् १३।३७) इति अनेन, तस्यासौ द्वितीयः कालः "दायकालाद् ऋते वा" इति । एष एव दायकालो यदा पिता म्रियते । तदपेक्षम् एवैतत् । "शुचिर् भूतः पितृभ्यो दद्यात्", "भ्राष्ट्र्यो हाग्निम् आनीय प्रतिजागृयात्" इति । न चेद् अग्न्याधानं श्राद्धाङ्गम् । तथा[^३७१] सति न[^३७२] तदर्वाग् यस्योत्पत्तिः श्राद्धं वा वर्तते । न चाप्य् अत्यागो ऽस्ति । "एष औपसदो ऽग्निस् तस्मिन् पाकयज्ञः" इति पठ्यते । न च पाकयज्ञे ऽप्य् अभार्यस्याधिकारः । "पत्न्यवेक्षितम् आज्यं भवति" । "व्रतं च पत्न्य् उपेयात्" इति दर्शपूर्णमासयोः श्रूयते । न च यदा पत्नी तदैतत् व्रतोपायनाज्यावेक्षणे पत्नीकर्तृके भविष्यत इति शक्यम् अवकल्पयितुम्, नित्यवद् आम्नानात् । विधिर् होतव्यः प्राप्नोति । 

- <span style="text-decoration:underline;">ननु</span> च न पितृमरणम् एव दायकालः । एवं हि पठ्यते: "सपिण्डीकरणं कृत्वा विभजेरन् ततः सुताः" इति ।

- <span style="text-decoration:underline;">विभागस्यायं</span> कालो न दायस्य । विभागे ऽपि नायं नियमः, यतो "धर्म्या[^३७३] पृथक्क्रिया" (म्ध् ९।१११) इति पठ्यते । तस्याश् च धर्मत्वं विभक्तानां पृथक् पृथक् श्राद्धकरणेनातिथ्यादिपूजया च । 

- न च[^३७४] "नव श्राद्धं सह दद्युः" इत्यादीनि वाक्यानि समाप्तविद्याविषयाणि । ईषद्विद्यो रागोद्रेकात् स्वदारनियमं मातिक्रमिषम् इति कृतविवाहः प्रक्रान्तवेदार्थप्रवणस् तस्य संवत्सरमात्रेण विद्यासमाप्ताव् इदम् उच्यते: "सपिण्डीकरणं कृत्वा विभजेरन्" इति । तदा मृतभार्यस्य पुनर् दारांश् चिकीर्षत आ दारप्राप्तेर् भवत्य् अग्नेर् अभावः । सर्वथा पत्न्या सह यष्टव्यम् इत्य् अस्तित्ववचने सति नाकृतविवाहस्याग्निपरिग्रहः ।

- एवं स्थिते ऽग्नेर् अभावे आहुती ब्राह्मणस्य हस्ते प्रक्षिपेत् । कस्य ब्राह्मणस्य । य एव निमन्त्रितास् तेषाम् अन्यतमस्य दैव उपवेशितस्यान्यस्य वा निमन्त्रितस्य । अर्थवादो **यो ह्य् अग्निः** इति । **मन्त्रदर्शिभिः** संमतश् चेदम्[^३७५] अर्थविद्भिः ॥ ३।२०२ ॥

- **अक्रोधनान् सुप्रसादान् वदन्त्य् एतान् पुरातनाः**[^३७६]** ।**

> लोकस्याप्यायने युक्तान् श्राद्धे देवान् द्विजोत्तमान् ॥ ३।२०३ ॥**

अयम् अर्थवाद एव । ब्राह्मणानां देवतारूपत्वं संपादयति । अग्निर् देवता । तत्र हुतं तन्मुखेन देवता अश्नन्ति । ब्राह्मणो ऽप्य् एवंरूपः । तद्धस्ते ऽपि क्षिप्तं देवता अश्नन्त्य् एव । 

- <span style="text-decoration:underline;">किं</span> पुनर् देवतानां रूपं येन ब्राह्मणो ऽपि देवतारुप उच्यते । 

- <span style="text-decoration:underline;">अत</span> आह **अक्रोधनान्** इति । कथं[^३७७] ब्रुवते । तदर्थं दर्शयति । य एवंस्वभावा ब्राह्मणास् तेषां हस्ते आज्याहुती प्रक्षेप्तव्ये । 

- <span style="text-decoration:underline;">अन्ये</span> त्व् आहुः । पूर्वत्राक्रोधना इत्यादिना पितॄन् उद्दिश्य निमन्त्रितानां स्तुत्यानाम् अक्रोधनादिधर्मो विहितः । अनेन देवनिमन्त्रितानाम् इति विशेषः । 

- तथा चाह: **श्राद्धे देवान्** इति । **पुरातना** मुनय[^३७८] एवं वदन्ति । द्वितीयान्तो वा पठितव्यः । पुरातनान् एतान् देवान्त् साध्यदेवान् अस्मिन् कल्पे समुत्पन्नान् । **लोकस्याप्यायने युक्तान्** । एवं श्राद्धं भुञ्जते । तत्र नैवं मन्तव्यम्: दृष्टसुखार्थ्नो लोभात् स्वार्थे प्रवर्तन्ते ऽतश् च किम् इत्य् एषां पूजा क्रियते । यत आप्याययन्ति लोकं पृथिवीम् अन्तरिक्षं दिवं चातो नैषाम् अवज्ञा कर्तव्या ॥ ३।२०३ ॥

- **अपसव्यम् अग्नौ कृत्वा सर्वम् आवृत् परिक्रमम् ।**

> अपसव्येन हस्तेन निर्वपेद् उदकं भुवि ॥ ३।२०४ ॥**

अग्नौ यत् कर्तव्यम् "अग्नये स्वधा नमः" इति आहुतिप्रक्षेपलक्षणं कार्यं तद् **अपसव्यम्** । दक्षिणेन हस्तेन कर्तव्यम्, न सव्येन, नोभाभ्याम्, "उभयोर् हस्तयोर् मुक्तम्" (म्ध् ३।२१५) इति निषेधात् । 

- <span style="text-decoration:underline;">हस्तद्वयसंयोगेन</span> कर्तव्यताशङ्कायाम् अपसव्येनेत्य् उक्तम् इति केचित् । 

- <span style="text-decoration:underline;">इदं</span> त्व् अयुक्तम् । या अग्नाव् आहुतयो हूयन्ते तासां च या **आवृत् परिक्रमस्** तस्यापसव्यता विधीयते । दक्षिणासंस्था आहुतीः कुर्यात् नोदक्संस्थाः, यथा दैवे । दर्व्या वा हविर्भिस् तु कारयितव्यं नोदीच्यां किं तर्हि दक्षिणाभिमुखं यथोदकं पित्र्येण तीर्थेन कार्यते । 

- **सर्व**ग्रहणाद् अन्यद् अपि परिवेषणाद्य् **अपसव्यम्** एव कर्तव्यम् । **अपसव्येन** **हस्तेनोदकं** **निर्वपेत्** । "शनैः" इति वा पाठः । अत्रार्थः । अन्यथा "राजतैर् भाजनैः" (म्ध् ३।१९२) इत्य् अनेन राजतभाजनप्राप्तये सव्यहस्तविधिः । **आवृत्** तिरावृत् ॥ ३।२०४ ॥

- **त्रींस् तु तस्माद् धविःशेषात् पिण्डान् कृत्वा समाहितः ।**

> औदकेनैव विधिना निर्वपेद् दक्षिणामुखः ॥ ३।२०५ ॥**

यत् तद्धोमार्थं पात्रे गृहीतम् अन्नं तस्माद् **धुतशिष्टात्** **त्रीन्** **पिण्डान् कृत्वा** दक्षिणस्यां दिशि मुखं कृत्वा **निर्वपेत्** । दर्भेषु पितॄन् उद्दिश्य प्रक्षिपेत् । संहतं द्रव्यं पिण्डशब्देनोच्यते । तेन विशदम् अन्नं न दातव्यम् । **औदकेन** । औदको विधिर् यः समनन्तरम् एवोक्तः "अपसव्येन" इत्यादि (म्ध् ३।२०४) ।

- अत्रेदं संदिह्यते । किं यत् तदन्नं ब्राह्मणभोजनार्थं साधितं ततो ऽप्य् उद्धृत्य हविःसंस्कारः कर्तव्यः, उत[^३७९] पृथक् चरुः साधनीय[^३८०] इति । किंपरिमाणं च तद् धविर् इति । न ह्य् अत्र "चतुरो मुष्टीन्" इत्यादिपरिमाणसंभवः । 

- विचारितम् एतत् । विशेषाश्रवणात् कामचारः । परिमाणं यावता अर्थसिद्धिर् भवति । औदकविध्यतिदेशाच् च स्वहस्तेनापसव्येन पिण्डनिर्वपणम्, न राजतैः पात्रैः । **समाहित**ग्रहणं वृत्तपूरणार्थम् ॥ ३।२०५ ॥

- **न्युप्य पिण्डांस् ततस् तांस् तु प्रयतो विधिपूर्वकम् ।**

> तेषु दर्भेषु तं हस्तं निर्मृज्याल् लेपभागिनाम् ॥ ३।२०६ ॥**

**न्युप्य** दत्त्वा **दर्भेषु तान् पिण्डान् तं हस्तं निर्मृज्याद् दर्भेषु** तेषु येष्व् एव पिण्डनिर्वपणं कृतम् । स्मृत्यन्तरदर्शनात्, दर्भमूलेषु मार्जनम् । 

- <span style="text-decoration:underline;">अपरे</span> च न हस्तसंलग्नस्यान्नस्योदकस्यैव[^३८१] दर्भेषु संश्लेषणम् । यदि न किंचिद् अपि हस्ते संश्लिष्येत् तथापि हस्तं दर्भेषु निमृज्याद् एव । न ह्य् एतत् प्रतिपत्तिकर्मैव । येनासति वचनप्रयोजने न क्रियेत[^३८२] । नेह श्रूयते "हस्तलग्नं निर्मृज्यात्" किं तर्हि हस्तम् एव ।

- <span style="text-decoration:underline;">ननु</span> च **लेपभागिनाम्** इति स्रूयते । तत्रासति लेपे न प्राप्नोति । अतः किम् उच्यते "यदि न किंचिद् अपि हस्ते संश्लिष्येत् तथापि कर्तव्यम्" इति । 

- <span style="text-decoration:underline;">उच्यते</span> । साक्षात् मूर्तम् अन्नं कदाचिन् न श्लिष्यति । पिण्डेष्व् अनुवर्त्यमानेषु अन्नरस उष्मावसंपर्कात् संक्रामति[^३८३] हस्ते । स एव लेप उच्यते । 

- **लेपभागिनाम्** इति षष्ठी निर्मार्जनस्य तत्संबन्धिताम् आह । न च लेपभागिनः प्रत्यक्षदृश्याः सन्ति येषां स्वस्वाम्यादिसंबन्धो लेपस्य क्रियेत । तस्माऌ लेपभागिनाम् अयं भागो ऽस्त्व् इति मनसा ध्यायेत । शब्देन वोद्दिशेत् । 

- <span style="text-decoration:underline;">अन्ये</span> तु प्रपितामहात् पूर्वे ये पितरस् तान् लेपभागिन आहुः । अस्मिन् दर्शने प्रपितामहपित्रे प्रपितामहपितामहायेत्यादिभिः शब्दैर् उद्देशः कर्तव्यो ऽसति तन्नामनिवेदने । 

- **हस्तम्** इत्य् एकवचननिर्देशाद् एकेनापसव्येन हस्तेन पिण्डनिर्वपणं दर्शयति । **प्रयत** इत्य् अनुवादह्, विहितत्वात् । **विधिपूर्वकम्** इति शास्त्रान्तरदृष्टं विधिं परिगृह्णाति । "गन्धमाल्यधूपाच्छादनसिद्धोपहारैः पिण्डं निर्वपेत्" इति शङ्खः । यस् त्व् इह विधिः श्रुतः स स्वमतेनैवोक इति विधिपूर्वकम् इत्य् एतद् अनर्थकम् । तस्माच् छास्त्रान्तरविध्युपसंहारार्थं **विधिपूर्वकम्** इति वचनम् ॥ ३।२०६ ॥

- **आचम्योदक् परावृत्य त्रिर् आयम्य शनैर् असून् ।**

> षडृतूंश् च नमस्कुर्यात् पितॄन् एव च मन्त्रवत्**[^३८४]** ॥ ३।२०७ ॥**

दर्भेषु पिण्डान् दत्त्वोदीचीं दिशं परावर्तेत । सव्येन मार्गेण । स्मृत्यन्तरे हि "सव्यावृद् उदक् परावृत्त्य" इति पठ्यते । उत्तराभिमुखः स्थित्वा आचामेत् । **आचम्य** त्रीन् प्राणायामान् कुर्यात् । **असून्** प्राणान् **आयम्य** संनिरुध्य इत्य् एव । अत्र च "गायत्रीं शिरसा" (य्ध् १।२३) इत्यादिविधिर् नास्ति । **शनैर्** यथा नातिपीडा भवति । तथा चाह । यथावाक्यं प्राणान् आसित्वा । तद् अभिमुख एव सकृण् नमस्कुर्यात् । वसन्ताय नम इत्यादि । पितॄंश् च नमस्कुर्यात् । **मन्त्रवत्** । "नमो वः पितरः" इत्यादिना मन्त्रेण । पितॄणां नमस्कारः पिण्डाभिमुखेन कर्तव्यः । "अभिपर्यायवृत्त्या" इति हि स्मृत्यन्तरम् ॥ ३।२०७ ॥

- **उदकं निनयेच् छेषं शनैः पिण्डान्तिके पुनः ।**

> अवजिघ्रेच् च तान् पिण्डान् यथान्युप्तान् समाहितः ॥ ३।२०८ ॥**

यत एव पात्राद् उदकेन प्राक् पिण्डदानाद् दर्भेषूदकनिनयनं कृतं तत एव पुनर् निनयनं **पिण्डान्तिके** पिण्डसमीपे कर्तव्यम् इति । **शेष**ग्रहणं प्रतिपत्त्यर्थं तस्योदकस्य । तथा हि शेषशब्द उपपन्नो भवति । अतश् च कथंचित् तस्याभावे नास्ति पुनर् निनयनम् । गृह्ये तु "नित्यं निनयनम्" इत्य् उक्तम् । **अवजिघ्रेच् च तान् पिण्डान्** । अवघ्राणं गन्धोपलब्धिः । गृह्ये तु "चरोः प्राणभक्षं भक्षयेत्" इत्य् उक्तम् । **यथान्युप्तान्** येन क्रमेण निरुप्तान् पित्रे पितामहाय प्रपितामहायेति । **समाहित** इति श्लोकपूरणम् ॥ ३।२०८ ॥

- **पिण्डेभ्यस् स्वल्पिकां**[^३८५]** मात्रां समादायानुपूर्वशः ।**

> तान् एव विप्रान् आसीनान् विधिवत् पूर्वम् आशयेत् ॥ ३।२०९ ॥**

अत्यन्त्**आल्पिका** **मात्रा** अवयवो भागस् तम् एव । यो ब्राह्मणो ऽयं पितरम् उद्दिश्य उपवेशितः, तदीयात् पिण्डात् किंचिन्मात्रं स एवाशयितव्यः । **अनुपूर्वश** इत्य् उक्तार्थम् । इह तच्छब्दात् प्रकृतपरामर्शकाद् अग्न्यभाव इत्य् अत्र न प्रकृतवचनम् । पूर्वम्[^३८६] अन्यस्माद् अदनीयात् ॥ ३।२०९ ॥

- **ध्रियमाणे तु पितरि पूर्वेषाम् एव निर्वपेत् ।**

> विप्रवद् वापि तं श्राद्धं स्वकं पितरम् आशयेत् ॥ ३।२१० ॥**

उक्तं "पितृभ्यः पिण्डान् निर्वपेत्" इति । क एते पितरो नाम । अनेकार्थो हि पितृशब्दो जनयितरि वर्तते । जनकः पितेति संबन्धिशब्दो दृश्यते । पूर्वप्रमीताः पित्रादयो ऽन्ये च संबन्धिनः प्रेताः पितर उच्यन्ते । तथा च "नमो वः पितरः" इत्यादिमन्त्रा बहुवचनान्ताः समर्था निगदा भवन्ति । अत एव स्त्रीश्राद्धे नोह्यन्ते । नमस् ते मातर् नमस् ते पतामही इत्यादि न क्रियते । अत एकोद्दिष्टे संख्योहः क्रियते, न प्रातिपदिकोहः । तथा च सूत्रकारः: "एकवन् मन्त्रान् ऊहेत" इत्यादि । "नमस् ते पितर्" इत्य् एवम् ऊहः क्रियते । यो भ्रातुः पितामहादेर् वा एकोद्दिष्टं करोति स चैवम् ऊहति: नमस् ते भ्रातः,[^३८७] नमस् ते पितामह, नमस् ते पितृव्येत्यादि । पितृव्यादीनाम् अनपत्यानां श्राद्धं विहितम् । "यो यत आददीत स तस्मै दद्यात्" इति । देवताविशेषवचनो ऽप्य् अस्ति पितृशब्दः कूटस्थनित्ये ऽर्थे वर्तते । निरुक्तकारा हि दैवते मध्यस्थान् पितॄन् समामनन्ति "मरुतः रुद्राक्षभृतः पितरः" इति । 

- एवम् अनेकार्थे पितृशब्दे विशेषावधारणार्थम् आह । **ध्रियमाणे** जीवति **पितरि** सति **पूर्वेषां** पितामहप्रपितामहतत्पितॄणां **निर्वपेत्**, त्रयाणां, बहुवचननिर्देशात् । तथा च गृह्ये: "येभ्यः पिता दद्यात् तेभ्यः पुत्रो दद्यात् पितापुत्रौ चेद् आहिताग्नी स्याताम्" इति ।

- <span style="text-decoration:underline;">ननु</span> च न चतुर्थं पिण्डो गच्छतीयाहुः ।

- <span style="text-decoration:underline;">सत्यम्</span> । नैवात्र चतुर्थः पिण्डो दीयते । 

- पक्षान्तरम् आह **विप्रवद् वा** । यथा ब्राह्मणा[^३८८] निमन्त्रणापूर्वकं ब्रह्मचारिणो नियमवण्तश् च पूज्यन्ते, तथैव जीवत्पितृकेण पिता भोजनीयः । **श्राद्धं** स्राद्धर्थम् अन्नं स्राद्धम् । 

- अत्र च पितृत्वम् एव भोज्यत्वे करणं न जातिगुणाव् अपेक्ष्यौ । एवं ह्य् आहुः: पितृप्रीत्यर्थं श्राद्धम्, तत्र मृतस्य प्रीतौ कर्तव्यायां को जीवति पितरि परिभवो येनासौ न भोजयेत्[^३८९] । 

- **स्वकम्** इत्य् अनुवादः, संबन्धिशब्दत्वाद् एव सिद्धेः ।

- भोजनम् अत्र पितुश् चोदितं हितम्[^३९०], पिण्डनिर्वपणं तु दर्भेषु पितॄणां कर्तव्यम् एतत् त इति विरोधात् । यदि हि पात्रस्थानीया दर्भास् तदा जीवतः पितुः स्वाम्ये दानोत्पत्तौ अल्पिकां मात्राम् आशयेद् इति न युज्यते । जीवतो हि स्वम् इच्छाविनियोज्यम् । न च तस्मिन् पिण्डे ऽञ्जनादिदानम्[^३९१] उपपद्यते अर्धजरतीयप्रसङ्गात् । न ह्य् अत्राञ्जनादिसंस्कृतेन पितुः किंचित् प्रयोजनम् अस्ति । तस्माद् अदृष्टार्थम्[^३९२] अञ्जनादिदानम् । अञ्जनादिरहितं तु कदाचिद् आत्मनः पितुः परस्य वा भोजनयोग्यं भवतीत्य् एवम् अर्धजरतीयम् । तस्माद् अस्मिन् पक्षे पिण्डनिर्वपणं द्वयोः पितामहप्रपितामहयोः । गृह्यकारास् तु स्मरन्ति: "जीवत्पितृकस्य न पिण्डपितृयज्ञो न श्राद्धम्", किं तर्हि "अनारम्भ एव तस्य कर्मणो होमान्तता वा" ॥ ३।२१० ॥

- **पिता यस्य तु वृत्तः**[^३९३]** स्याज् जीवेच् चापि पितामहः ।**

> पितुः स नाम संकीर्त्य कीर्तयेत् प्रपितामहम् ॥ ३।२११ ॥**

पितुर् नामसंकीर्तनेन तदीयावाहनपिण्डदानब्राह्मण्भोजनानि लक्ष्यन्ते । **कीर्तयेत् प्रपितामहम्** । जीवते पितामहाय न दद्यात् । किं तर्हि ततः पूर्वाभ्यां "पितुः पितृभ्यो निपृणीयात्" इति स्मरन्ति ॥ ३।२११ ॥

- **पितामहो वा तच्छ्राद्धं भुञ्जीतेत्य् अब्रवीन् मनुः ।**

> कामं वा समनुज्ञातः स्वयम् एव समाचरेत् ॥ ३।२१२ ॥**

यथा जीवत्पिता भोज्यते तद्वत् पितामहो ऽपि । अनुज्ञां पितामहात् प्राप्य[^३९४] **समाचरेत् स्वयम्** । परतो द्वयोर् दद्यात्, प्रपितामहाय एकस्मा एव वा । एष कामं[^३९५] स्वयम् इत्य् अनयोर् अर्थः ॥ ३।२१२ ॥

- **तेषाम् दत्त्वा तु हस्तेषु सपवित्रं तिलोदकम् ।**

> तत् पिण्डाग्रं प्रयच्छेत् तु स्वधैषाम् अस्त्व् इति ब्रुवन् ॥ ३।२१३ ॥**

यद् उक्तं "पिण्डेभ्यः स्वल्पिकां मात्राम् आशयेत्" (म्ध् ३।२०९) इति, तस्यायं कालविधिर् देशविधिश् च । अग्रदेशात् पिण्डस्य मात्रा आदातव्या । दर्भांस् तिलोदकं च दत्त्वा तदनन्तरं पिण्डभागं **प्रयच्छेत्** । **स्वधैषाम् अस्त्व् इति ब्रुवन्** । **एषाम्** इति सर्वनाम्ना विशेषनामानि गृह्यन्ते । एवं संबन्धः क्रियते: येषां यानि नामानि तान्य् उच्चार्य स्वधास्त्व् इति ब्रूयात् । अतः स्वधाशब्दयोगे चतुर्थ्या निर्देशः कर्तव्यः: स्वधा देवदत्तायास्तु, स्वधा यज्ञदत्तायास्त्व् इति । एवं व्याख्याने शास्त्रान्तरविरोधो न भवति ॥ ३।२१३ ॥

- **पाणिभ्यां तूपसंगृह्य स्वयम् अन्नस्य वर्द्धितम् ।**

> विप्रान्तिके पितॄन् ध्यायन् शनकैर् उपनिक्षिपेत् ॥ ३।२१४ ॥**

उभाभ्यां हस्ताभ्यां स्वयं गृहीत्वा **अन्नस्य वर्धितम्** अन्नेन पूर्णं भाजनं **विप्रान्तिके** रसवत्यगारादीनाम्, यत्र ब्राह्मणा भोज्यन्ते, तस्मिन् देशे **उपनिक्षिपेत्** ब्राह्मणानां समीपे स्थापयेत् ।

- <span style="text-decoration:underline;">अन्ये</span> तु व्यचक्षते । **वर्धितं** परिवर्तुलम् अन्नम् उच्यते । **तद् विप्रान्तिके पितॄन् ध्यायन्** "तुभ्यम् इदम्" इति ध्यात्वा **निक्षिपेत्,** यथा विकिरम् ।

- **तद् अयुक्तम्** । "उपनीय सर्वं परिवेषयेत्" इति वक्ष्यति (म्ध् ३।२१८) । अतः परिवेषणार्थं प्रदेशान्तराद् आनीय तस्योपनिक्षेपो ऽयम् ॥ ३।२१४ ॥

- **उभयोर् हस्तयोर् मुक्तं यद् अन्नम् उपनीयते ।**

> तद् विप्रलुपन्त्य् असुराः सहसा दुष्टचेतसः ॥ ३।२१५ ॥**

द्वाभ्यां हस्ताभ्यां अन्नम् उपनेतव्यं परिवेष्टव्यम्, न चैकेनेति । पर्वेषणम् उपनयनम् एव । ततस् तत्राप्य् अयम् एव धर्मः पूर्वोक्तः । तस्यार्थवादः ।

- उभाभ्यां हस्ताभ्यां **मुक्तं** वर्जितम् अपरिगृहीतं यद् अन्नम् **उपनीयते** परिवेषणार्थं **तद् विप्रलुम्पन्ति** विनाशयन्त्य् **असुराः** । **सहसा** बलेन । **दुष्टचेतसः** पापात्मानः । **असुरा** देवद्विषः । **उभयोर्** इत्य् अधिकरणे सप्तमी । **मुक्तम्** अकृष्टम् अस्थितम् । भवन्ति च प्रतिषेधोपसंनिधाने ऽपि कारकविभक्तयः: ग्रामान् नागच्छत्य् आसने नोपविशति त्रिरत्रं नोपवसति[^३९६] ॥ ३।२१५ ॥

- **गुणांश् च सूपशाकाद्यान् पयो दधि घृतं मधु ।**

> विन्यसेत् प्रयतः पूर्वं भूमाव् एव समाहितः ॥ ३।२१६ ॥**

**गुणा** व्यञ्जनानि । एषाम् एव[^३९७] प्रदर्शनार्थम् उत्तरः प्रपञ्चः । **सूपशाकाद्यान् विन्यसेद् भूवाव्** **एव** उपयच्छेत, न दारुमये फलकादौ ॥ ३।२१५ ॥

- **भक्ष्यं भोज्यं च विविधं मूलानि च फलानि च ।**

> हृद्यानि चैव मांसानि पानानि सुरभीणि च ॥ ३।२१७ ॥**

धानाशष्कुल्यादयो भक्ष्याः । खरविशदम् अभ्यवहरणीयं हि **भक्ष्यम्** इत्य् उच्यते । **भोज्यं** घृतपूरादिः[^३९८] ॥ ३।२१७ ॥

- **उपनीय तु तत् सर्वं शनकैः सुसमाहितः ।**

> परिवेषयेत् प्रयतो गुणान् सर्वान् प्रचोदयन् ॥ ३।२१८ ॥**

**उपनीय** विप्रान्तिके सर्वम् एतड् ढौकयित्वा । ततः **परिवेषयेत्** । भुज्यधिकरणोपादानम् आवर्जनम् । भुञ्जानस्य परिवेषणं यद्य् अप्य् अन्तिकदेश अपेक्षितं तथापि तेषाम् अन्तिके निधातव्यं यथा भुञ्जानानाम् उच्छेषणेन न संसृज्यते । **गुणान्** भक्ष्यभोज्यादेर् द्रव्यस्य ये गुणा अम्लत्वादयस् तान् प्रणोदयमान इदं अम्लम् इदं मधुरम् इदं खाण्डवम् इत्य् एवम् आवेदिते तेषां यद् रोचते तत् तद् दद्याद् इति वक्ष्यमाणेन संबन्धः । **शनकैर्** इत्याद्य् अनुवादः श्लोकपूरणार्थः ॥ ३।२१८ ॥

- **नास्रम् आपातयेज् जातु न कुप्येन् नानृतं वदेत् ।**

> न पादेन स्पृशेद् अन्नं न चैतद् अवधूनयेत् ॥ ३।२१९ ॥**

**अस्रं** अश्रुरोदनम् । तन् न **पातयेन्** न कुर्यात् । प्रायेण प्रेतश्राद्धादाव् इष्टवियोगजेन दुःखानुस्मरणेनाश्रुपातो जायते । तस्य निषेधः । आनन्दाश्रुणस् त्व् अकस्मात् पततो न दोषः । **न जातु** कदाचिद् अप्य् अश्रुविमोचनं कुर्यात् । **न कुप्येत्** क्रोधं न गृह्णीयात् । **अनृत**वचनस्य पुरुषार्थतया निषिद्धस्य कर्मार्थो ऽयं प्रतिषेधः । **न पादेन स्पृशेद् अन्नम्** उच्छिष्टम् अनुच्छिष्टं च । न **चैतद्** अन्नम् **अवधूनयेद्** अवकम्पयेत् । हस्तादिनोत्क्षिप्य पुनर् न विक्षिपेत् । 

- <span style="text-decoration:underline;">अन्ये</span> तु व्याचक्षते: वाससा धूल्याद्यपनयनार्थं यद् अवधूननं न तद् अन्नस्योपरि कर्तव्यम् ॥ ३।२१९ ॥

- **अस्रं गमयति प्रेतान् कोपो ऽरीन् अनृतं शुनः ।**

> पादस्पर्शस् तु रक्षांसि दुष्कृतीन् अवधूननम् ॥ ३।२२० ॥**

अस्यार्थवादः । अश्रुविमोचनं क्रियमाणं **प्रेतान् गमयति** प्रापयति श्राद्धम् । न पितॄणाम् उपकारकं भवति । प्रेताश् चात्र पिशाचवद् भूतविशेषा विवक्षिताः, न त्व् असपिण्डीकृताः संप्रतिमृताः । **रक्षांसि** भूतप्रेतवद् अवगन्तव्यानि । **अरयः** प्रसिद्धाः । तथा **दुष्कृतीन्** दुष्कृताचरणान् पातकिनः ॥ ३।२२० ॥

- **यद् यद् रोचेत विप्रेभ्यस् तत् तद् दद्याद् अमत्सरः ।**

> ब्रह्मोद्याश् च कथाः कुर्यात् पितॄणाम् एतद् ईप्सितम् ॥ ३।२२१ ॥**

**यद् यद्** अन्नं व्यञ्जनं पानं चाभिलषेयुस् **तत् तद्** **अमत्सरः** अलुब्धो **दद्यात्** । मत्सर इति लोभनाम । **रोचेत** प्रीतिं जनयेत् । **ब्रह्मोद्याः ।** ब्रह्मणि वेदे या उद्यन्ते कथ्यन्ते ता **ब्रह्मोद्याः** देवासुरयुद्धं वृत्रवधः सरमाकृत्यम्[^३९९] इत्याद्याः । अथ वा "कः स्विद् एकाकी चरति" (व्स् २३।९) इत्यादि । "ब्रह्माद्याश्[^४००] च कथाः" इति पाठः । तत्प्रधानमन्त्रार्थनिरूपणाद्याः कथाः संलापा लौकिकैः शब्दैः । **पितॄणाम् एतद् ईप्सितम्** अभिलषितम् इत्य् अर्थवादः ॥ ३।२२१ ॥

- **स्वाध्यायं श्रावयेत् पित्र्ये धर्मशास्त्राणि चैव हि ।**

> आख्यानानीतिहासांश् च पुराणानि खिलानि च ॥ ३।२२२ ॥**

**स्वाध्यायो** वेदः । मन्वादिग्रन्था **धर्मशास्त्राणि** । **आख्यानानि** सौपर्णमैत्रावरुणादीनि बाह्वृच्ये पठ्यन्ते । **इतिहासा** महाभारतादयः । **पुराणानि** व्यासादिप्रणीतानि सृष्ट्यादिवर्णनरूपाणि । **खिलानि** श्रीसूक्तमहानाम्निकादीनि ॥ ३।२२२ ॥

- **हर्षयेद् ब्राह्मणांस् तुष्टो भोजयेच् च शनैः शनैः ।**

> अन्नाद्येनासकृच् चैतान् गुणैश् च परिचोदयेत् ॥ ३।२२३ ॥**

सत्य् अपि निमित्ते न स्वं दुःखं केनचित् प्रकारेण दीर्घेणोच्छ्वासादिना प्रकटयेद् अपि हृष्टवत् स्यात् । **ब्राह्मणान् हर्षयेत्** । गीतादिना परप्रयुक्तेन,[^४०१] अविरुद्धेन वा प्रसङ्गागतेन परिहासेन । स्वाध्याये पठ्यमाने चिरं कश्चिद् उद्विजेत् । तदा ततो विरम्याख्यानकैर् गीतादिना च रमयेत् । **शनैर् भोजयेत्** । कतिचिद् ग्रासान् गृह्णीत साध्व् एतत्[^४०२] सम्यक् भोजनम् इत्य् एवमादिभिः प्रियवचनैर् भोजयेत् । **शनैर्** न संरम्भेण ब्रूयात् । **अन्नाद्येन** पायसादिना । **गुणैश् च** व्यञ्जनैर् दानार्थम् उद्यतै रसवत्तया योजयन् भोजनार्थम् उत्साहयेत् । स्वाद्याः इमाः शष्कुल्यः, सुरसेयं क्षीरिणीति पात्रस्थम् एवमादिहस्तगृहीतं कृत्वा पुरस्थितः पुनः पुनर् ब्रूयाद् इत्य् एषा परिचोदना ॥ ३।२२३ ॥

- **व्रतस्थम् अपि दौहित्रं श्राद्धे यत्नेन भोजयेत् ।**

> कुतपं चासनं दद्यात् तिलैश् च विकिरेन् महीम् ॥ ३।२२४ ॥**

अनुकल्पपक्षे दौहित्रस्य यत्नेन भोज्यतोच्यते । **कुतपो** ऽजलोमसूत्रैः कम्बालाकारः पटः । उदीच्येषु कम्बल इति प्रसिद्धः । तं **आसनं** **दद्यात्** । न दौहित्रपक्षे, किं तर्हि अन्यदापि । यतो वक्ष्यति "त्रीणि श्राद्धे पवित्राणि" (म्ध् ३।२२५) इति श्राद्दमात्रविषयत्वात् । **तिलैश् च विकिरेन् महीम्**[^४०३] । तिलांश् च मह्यां भुवि निक्षिपेत् ॥ ३।२२४ ॥

- **त्रीणि श्राद्धे पवित्राणि दौहित्रः कुतपस् तिलाः ।**

> त्रीणि चात्र प्रशंसन्ति शौचम् अक्रोधम् अत्वराम् ॥ ३।२२५ ॥**

**पवित्राणि** पावनानि साधुत्वसंपादकानि । आद्यः श्लोकार्धो ऽनुवादः । उत्तरस् तु विधेयार्थः । **शौचम्** अशुचिसंसर्गपरिहारः । प्रमादाद् वा जातस्याशुचित्वस्य मृद्वार्यादिना यथाशास्त्रं शुद्धिः । **अत्वरां** विश्रब्धं भोजनाद्यनुष्ठानम् ॥ ३।२२५ ॥

- **अत्युष्णं सर्वम् अन्नं स्याद् भुञ्जीरंस् ते च वाग्यताः ।**

> न च द्विजातयो ब्रूयुर् दात्रा पृष्टा हविर्गुणान् ॥ ३।२२६ ॥**

उष्णम् एव **अत्युष्णम्** अतिगतम् उष्णम् इति । प्रपतितपर्णः प्रपर्ण इति यथा । **सर्वम् अन्नं** गुणाश् च । यस्योष्णस्य भोजनम् उचितं तत्रैवेदम् उष्णताविधानम्, न तु दध्योदनादेः, यत् तद् उष्णम् अप्रीतिकरं व्याधिजनकं च । तत्र "हर्षयेद् ब्राह्मणान्" (म्ध् ३।२२३) इति विरुध्येत । 

- उष्णभोजनविधानाच् च न सकृत् सर्वम् अन्नं परिवेष्टव्यम् । तथा हि बहुभोजिनां शीतं भवेद् अन्नम् । तस्माद् भुक्ते पुनर् दद्यात् । न च भुञ्जानेभ्य उच्छिष्टत्वात्[^४०४] दानम् अयुक्तम् इति वाच्यम् । भोजनविधिर् एवंरूप एव । आ टृप्तेर् भोजयितुर् व्यापारः । न ह्य् अत्रौदनादि प्रतिग्राह्यतया संबध्यते । अत एव न तत्र प्रतिग्रहमन्त्र ओदनादिषु प्रयुज्यते । 

- **वाग्यताः** वाक् यता नियमिता यैः । छान्दसः परनिपातः । वाचा वा यताः । साधनं कृतेति समासः । कर्तृवचनश् च तदा यतशब्दः व्यापारनिषेधो नियमनम्, वाचश् च व्यापारः शब्दोच्चारणम्, तत्प्रतिषेधः क्रियते । व्यक्ताव्यक्तशब्दोच्चारणं न कर्तव्यम् । **हविषो गुणा** न च वक्तव्याः । "इष्टैः सद्भिर् भुञ्जानैर् दात्रे न विवक्षितम्" इति स्मरन्ति ।

- <span style="text-decoration:underline;">ननु</span> वाङ्नियमाद् एवैतत् सिद्धम् ।

- <span style="text-decoration:underline;">सत्यम्</span> । अभिनयादिनापि[^४०५] न कर्तव्यम् । ब्रूविः प्रतिपादने वर्तते । **ब्रूयुर्** इति न शब्दोच्चारणम् एव ॥ ३।२२६ ॥

- **यावद् उष्मा**[^४०६]** भवत्य् अन्नं यावद् अश्नन्ति वाग्यताः ।**

> पितरस् तावद् अश्नन्ति यावन् नोक्ता हविर्गुणाः ॥ ३।२२७ ॥**

पूर्वस्य विधेर् अर्थवादो ऽयम् । **उष्मा** औष्ण्यम् ॥ ३।२२७ ॥

- **यद् वेष्टितशिरा भुङ्क्ते यद् भुङ्क्ते दक्षिणामुखः ।**

> सोपानत्कश् च यद् भुङ्क्ते तद् वै रक्षांसि भुञ्जते ॥ ३।२२८ ॥**

वेष्टितम् उष्णीषादिना । उदीच्या हि शाटकैः शिरो वेष्टयन्ति । <span style="text-decoration:underline;">ये</span>[^४०७] तु व्याचक्षते "चूडाकारैर् अपि केशैर् वेष्टितशिरा भवति" इति, <span style="text-decoration:underline;">न ते</span> युक्तिवादिनः । केशास् ते वेष्ट्यन्ते, न शिरः । न च केशा एव शिरः । शिरस्था हि ते । सूत्रादेस् तु न निषेधः । न हि तत्र वेष्टनव्यवहारो लोके[^४०८] । 

- दक्षिणाभिमुखस्य दोषवचनात् स्वल्पे प्रदेशे दक्षिणेतरदिगभिमुखस्यापि भोजनम् अनुजानाति । अन्यथा उदङ्मुखानां विधानात् कुतो दक्षिणस्याः प्राप्तिः ।[^४०९] 

- उपानहौ चर्ममयं[^४१०] पादत्राणम् । <span style="text-decoration:underline;">अन्ये</span> तु चर्मपादुके उपानहाव् इति व्याचक्षते । **रक्षांसि भुञ्जते** न पितर इति निन्दा ॥ ३।२२८ ॥

- **चाण्डालश् च वराहश् च कुक्कुटः श्वा तथैव च ।**

> रजस्वला च षण्ढश् च नेक्षेरन्न् अश्नतो द्विजान् ॥ ३।२२९ ॥**

**वराहः** शूकरः । स च ग्राम्यः । श्वसंनिधानतो **नेक्षेरन्न्** इति यद्य् अपि श्रुतम्, तथापि तत्प्रदेशसंनिधिम् एव शिष्टा नानुमन्यन्ते । तथा च "घ्राणेन शूकरः" (म्ध् ३।२३१) इत्यादि क्रियान्तरम् अर्थवादेन श्रूयते । न चानीक्षमाणस्य घ्राणं संभवति । संनिहितानां तु स्वरूपानुवादो ऽयम् । सूकरो विजिघ्रति । **कुक्कुटः** पक्षान् उद्धुनोति । "तस्मात् परिश्रिते दद्यात्" (ग्ध् १५।२५) इति विधिः । प्रयोजनम् एतद् दोषाभावे ऽपरिश्रिते ऽपि दद्यात् । **षण्ढो** नपुंसकम् ॥ ३।२२९ ॥

- **होमे प्रदाने भोज्ये च यद् एभिर् अभिवीक्ष्यते ।**

> दैवे हविषि**[^४११]** पित्र्ये वा तद् गच्छत्य् अयथातथम् ॥ ३।२३० ॥**

**होमे** अग्निहोत्रादौ शान्त्यादिहोमे वा । **प्रदाने** गोहिरण्यादिद्रव्यविषये । अभ्युदयार्थे । **भोज्ये** ब्राह्मणा यत्र धर्माय भोज्यन्ते । **दैवे हविषि** दर्शपौर्णमासादौ । **पित्र्ये** श्राद्धे । **यद् अभिवीक्ष्यते** क्रियमाणं[^४१२] कर्म । **तद् गच्छत्य् अयथातथम्** । यदर्थं क्रियते तद्विपरीतं भावयति । यद्य् अपि श्राद्धप्रकरणं तथापि वाक्याद् अन्यत्रापि होमादाव् अयं प्रतिषेधः ॥ ३।२३० ॥

- **घ्राणेन सूकरो हन्ति पक्षवातेन कुक्कुटः ।**

> श्वा तु दृष्टिनिपातेन स्पर्शेनावरवर्णजः ॥ ३।२३१ ॥**

पक्षकृतेन वायुना **कुक्कुटो हन्ति** । व्याख्यातम्[^४१३] एतत् । तावति देशे निवारणीयम् एषां संनिधानं यावति स्थिताः पश्यन्ति । **अवरवर्णजश्** चाण्डालः प्रकृतित्वात्[^४१४] । 

- स्पर्शादयश् च प्रकृतक्रियापराः, न व्यवक्षितस्वरूपा[^४१५] इति व्याख्यातम् । अतो ऽवाद्यम्[^४१६] एतत्: "चाण्डालस्य सामान्यतः स्पर्शप्रतिषेधाद् असत्यां प्राप्तौ प्रतिषेधानर्थक्यम् । अतः शूद्रो ऽवरवर्णजः, तस्य च द्विजातिश्राद्धस्पर्शनिषेधो नात्मीये इति" । 

- विवक्षिते ऽपि नान्नपानादिस्पर्शदोषो ऽयम् उच्यते, किं तर्हि यो देशः परिगृहीतो नदीपुलिनादिर् अपरिश्रितस् तस्य स्पर्शः[^४१७] । तस्य हि वाय्वादित्यादिना शुद्धिर् उक्ता । अतः सत्यां प्राप्तौ युक्तः प्रतिषेधः ॥ ३।२३१ ॥

- **खञ्जो वा यदि वा काणो दातुः प्रेष्यो ऽपि वा भवेत् ।**

> हीनातिरिक्तगत्रो वा तम् अप्य् अपनयेत् पुनः ॥ ३।२३२ ॥**

**प्रेष्यो** भृतकः । **अपि**शब्दाद् अन्यो ऽपि यदृच्छया संनिहितो बान्धवादिर् अपनेयः । तस्मात् प्रदेशाद् अपसारयेत् । **खञ्जो** गतिविकलः अजङ्गमादि । **हीनातिरिक्तगात्रः** षण्डः कुणिखण्डीकः श्लीपद्यादिः ॥ ३।२३२ ॥

- **ब्राह्मणं भिक्षुकं वापि भोजनार्थम् उपस्थितम् ।**

> ब्राह्मणैर् अभ्यनुज्ञातः शक्तितः प्रतिपूजयेत् ॥ ३।२३३ ॥**

अतिथित्वेनागतं **ब्राह्मणं भिक्षुकं** भिक्षार्थिनं ब्राह्मणम् अपि भोजनप्रवृत्तैर् **ब्राह्मणैर् अनुज्ञातः शक्त्या पूजयेत्** । भोजनेन भिक्षादानेन वा युक्तार्थतयार्चयेत् । यतः स पाकस् तदहस् तदर्थ एव ॥ ३।२३३ ॥

- **सार्ववर्णिकम् अन्नाद्यं संनीयाप्लाव्य वारिणा ।**

> समुत्सृजेद् भुक्तवताम् अग्रतो विकिरन् भुवि ॥ ३।२३४ ॥**

वर्णशब्दः प्रकारे द्रष्टव्यः । सर्वप्रकारैर् व्यञ्जनैर् उपेतम् **अन्नाद्यं संनीय** एकीकृत्य **वारिणा आप्लाव्य** **भुक्तवतां** तृप्तानां "तृप्ताः स्म" इतिवचनानन्तरम् **अग्रतः समुत्सृजेत्** विकिरेत्, नैकस्मिन्न् एव देशे, किं तर्हि विशीर्णम् । **भुवि** । न पात्रेषु । भूमाव् अपि न शुद्धायाम्, किं तर्हि वक्ष्यति "दर्भेषु विकिरः" (म्ध् ३।२३५) इति । "सकृत् त्रिर् वा विकिरं कुर्यात्" इति शङ्खः ॥ ३।२३४ ॥

- **असंस्कृतप्रमीतानां त्यागिनां कुलयोषिताम् ।**

> उच्छिष्टं भागधेयं स्याद् दर्भेषु विकिरश् च यः ॥ ३।२३५ ॥**

[^४१८]"नास्य कार्यो ऽग्निसंस्कारः" इत्य् अत्रिवर्षा **असंस्कृतास्** तेषां **प्रमीतानाम्** । पात्रस्थम् **उच्छिष्टं दर्भेषु विकिरश्** च तेषां **भागधेयम्** । भाग एव[^४१९] भागधेयशब्देनोच्यते[^४२०] ह हि तेषां श्राद्धोपकारो नास्ति । **त्यागिनां** गुर्वादीनाम् । अथ वा **कुलयोषितां** कुलस्त्रीणाम् अदृष्टदोषाणां भार्याणां त्यक्तारः । स्वतन्त्रे[^४२१] तु **कुलयोषिताम्** इत्य् अस्मिन्न् अनूढाः कन्याः कुलयोषित इति व्याचक्षते । अत उच्छिष्टं तेभ्य उद्देष्टव्यम् । 

- न च वाच्यम् "अपवित्रम् उच्छिष्टं कथं भागधेयेन कल्पताम्" इति । वचनान् नास्त्य् अपवित्रता, सोमोच्छिष्टवत् ॥ ३।२३५ ॥

- **उच्छेषणं भूमिगतम् अजिह्मस्याशठस्य च **

> दासवर्गस्य तत् पित्र्ये भागधेयं प्रचक्षते ॥ ३।२३६ ॥**

पात्रस्थस्य पूर्वेण प्रतिपत्तिर् उक्ता । भूमौ निपतितस्योच्छिष्टस्य दासवर्गार्थतानेन कथ्यते । **अजिह्मो** ऽकुटिलः । **अशठः** अनलसः । तादृशस्य **दासवर्गस्य** स भागः । तस्मात् प्रभूतं दातव्यम्, येन भूमौ बुञ्जानस्य पततीति ॥ ३।२३६ ॥

- **आ सपिण्डक्रियाकर्म द्विजातेः संस्थितस्य तु ।**

> अदैवं भोजयेच् छ्राद्धं पिण्डम् एकं च**[^४२२]** निर्वपेत् ॥ ३।२३७ ॥**

**संस्थितस्य द्विजातेर् आ सपिण्डक्रियाकर्म** प्रथममृतस्य आ सहपिण्डकरणाख्यं कर्म कर्तव्यम् । सहपिण्डदानं पूर्वाभ्यां न कर्तव्यम् । कथं तर्हि कर्तव्यम् । **पिण्डम् एकं च निर्वपेद्** इति । **च**शब्द एवशब्दस्यार्थ्,ए तस्मा एव प्रेतायैकं पिण्डं निर्वपेत् । ब्राहमणो हि तस्मा एव भोजयितव्यः ।

- स्मृत्यन्तरे अन्यापि इतिकर्तव्यता वैशेषी स्मर्यते: "आवाहनाग्नौकरणरहितम्" (य्ध् १।२५१) इति । अग्नौकरणशब्देन चात्र "अग्नौ करिष्ये" इत्य् अनुज्ञापनं प्रतिषिध्यते, न पुनर् होमः । तथा हि गृह्ये प्रेतश्राद्धम् एवाधिकृत्य होम आम्नायते । 

- यस्मिंश् च काले कर्म कर्तव्यं यावन्तं च कालं तत्[^४२३] स्मृत्यन्तराद् अन्वेष्टव्यम् । "आद्यम् एकादशे ऽहनि" ।

- मृताहे ऽपि च कर्तव्यं प्रतिमासं तु वत्सरम् । 

- प्रतिसंवत्सरं चैव श्राद्धं वै मासिकार्थवत् ॥ इति । (य्ध् १।२५६)

तथा च काठके: "एवं सांवत्सत्सरिकम्" इति । एकादशग्रहणं चाशौचनिवृत्त्युपलक्षणार्थम् । यतः "शुचिर् भूतः पितृभ्यो दद्यात्" इति श्रूयते । संवत्सरान्ते हि सपिण्डीकरणं गृह्यकाराः स्मरन्ति । एतच् च श्राद्धम् एकोद्दिष्टं तदङ्गभूतं च निर्वपणम् । यत् तु श्रौते "पितृभ्यो दद्यात्" इतिवचनात् पितृपितामहाय प्रपितामहाय चेति अकृते सपिण्डीकरणे नेह दानं युक्तम् । न हि स्मृत्या श्रुतिर् बाधितुं शक्यत इति ॥ ३।२३७ ॥

- **सहपिण्डक्रियायां तु कृतायाम् अस्य धर्मतः ।**

> अनयैवावृता कार्यं पिण्डनिर्वपणं सुतैः ॥ ३।२३८ ॥**

यदा तु सपिण्डीकरणं कृतं भवति तदा **अनयैवावृता** पार्वणश्राद्धविधिना त्रिभ्यो दद्यात् । **आवृद्** इतिकर्तव्यता ।[^४२४] सपिण्डीकरणश्राद्धं दैवपूर्वं नियोजयेत् । पितॄन् एवाशयेत्[^४२५] । अत्र पुनः प्रेतं न निर्दिशेत्[^४२६] । पितरश् चात्र प्राक् सपिण्डीकृताः पितृवर्गम् अनुप्रवेशिताः पितामहादय उच्यन्ते । तान् आशयेत् । तत्र पुनः शब्दस् तेष्व् एव ब्राह्मणेषु प्रेत आवाहयितव्यः, तत्र हि सर्वैस् तैः सह संसर्गस् तस्य संसृजनाय तत्कर्म । 

- यद् अपि विष्णुना पठितम्: "प्रेताय ब्राह्मणान् भोजयेत् प्रेतपित्रे प्रेतपितामहाय च प्रेतप्रपितामनय" (च्ड़्। विध् २१।१२) इति, अत्रापि नैवं श्रूयते पृथक् भोजयेद् इति । तत्र यथा बहुदैवत्यं हविर् बह्वीर् देवता उद्दिश्य सकृद् एकं हूयते, एवं ब्राह्मणो ऽपि बहून्[^४२७] उद्दिश्य भोज्येतेति न किंचिद् अनुपपन्नम् । तथा हि सहवचनम् अनुगृहीतं[^४२८] भवति, पित्र्ये च न युग्मा भोजिता भवन्ति । यथा "एकैकम् उभयत्र वा" (म्ध् ३।११५) इति येषां विधिस् तन्मते एकः सर्वोद्देशेन भोज्यते । एवम् एतद् द्रष्टव्यम् ।

- <span style="text-decoration:underline;">ननु</span> एवं सति "पितृकृत्ये त्रीन्" (म्ध् ३।११५) इति सर्वदेवसहोद्देशः प्राप्नोति । एकैकस्मिन् ब्राह्मणे सर्व उद्देश्येरन् तत्रापि न पृथग् ग्रहणम् अस्ति । 

- **कथं** नास्ति । गृह्ये हि पठ्यते: " न त्व् एवैकं सर्वेषाम् । पिण्डैर् व्याख्यातम्" (आश्ग् ४।७।४, ६) । किं च "प्रेतपात्रं पितृपात्रेषु सेचयेद् अर्घार्थम्" (च्ड़्। य्ध् १।२५३) इत्य् आह । तत्र कृतासन्नपात्राभावे प्रेतपात्रोदकस्य कुतः पात्राद् अर्घदानम् । यदि तावत् संमीलितात्,[^४२९] तद् अयुक्तम्, पितामहादेस् तत् कल्पितम्, न पितुः । न चान्यार्थं कल्पिताद् इत्य् अन्यार्थता युक्ता । अथ कृत्वार्घदानं पश्चात् संनयनं कुर्यात् । तदा कृत्वार्घदानं तदर्थं संनयनस्य स्वतन्त्रार्घर्थं प्रसेचयेद् इति विरुध्येद्[^४३०] वचनम् । उक्तेनात्र प्रकारेण न कश्चन विरोधः । 

- <span style="text-decoration:underline;">अथ</span> को ऽयं प्रेतो नाम । प्रपितामहाय पिण्डः सपिण्डीकरणाद् ऊर्ध्वं न दीयते यतस् तेष्व् एवानुप्रविष्टः । तथा च स्मृतिः ।

- यः सपिण्डीकृतं प्रेतं पृथक् पिण्डेन योजयेत् ।

- विधिघ्नस् तेन भवति पितृहा चोपजायते ॥ इति ।

पृथग् एव हि तस्मै निरूप्यते । न त्व् एकः सर्वेभ्य इति । मन्त्राश् च एतम् एवार्थम् अभिवदन्ति "ये समाना" (म्द् ३।११।१०) इत्यादयः । 

- <span style="text-decoration:underline;">अत्रोच्यते</span> । नायं प्रेतशब्दो ऽयतेः[^४३१] क्रियायोगेन वर्तते । रूढिर् इयं मृतः प्रेत "इदानीं प्रेतः" उच्यते । न हि दूरम् अध्वानं गतः प्रेत उच्यते । अस्ति च क्रियायोगः अविशेषेण पूर्वप्रेत इदानीं प्रेते च । तथा च श्रुतिः: "प्रयन्न् एवास्माल् लोकाद् ये समानाः" इति अचिरमरणे प्रेतप्रयोगं दर्शयति: "प्रेतायान्नं दिनत्रयम्" (य्ध् ३।१६) इति सद्यःसंस्थितम् अधिकृत्य । यत् तु "पृथक् पिण्डेन" इति अस्यायम् अर्थः । सपिण्डीकरणाद् ऊर्ध्वम् एकोद्दिष्टं न कर्तव्यम् । यदा यदा श्राद्धं तदा तदा त्रिभ्यः, मृताहनि पितृभ्यस् त्रिभ्य एव कर्तव्यम् । नैकस्मा एव पित्रे । तथा **अनयैवावृता कार्यम्** इति पार्वणश्राद्धे कर्तव्यता वातिदिश्यते ।

- <span style="text-decoration:underline;">ननु</span> च **अनयैव** इति प्रकृतपरामर्शाः प्रतीयन्ते, संनिहितवचनत्वात् सर्वनाम्नाम्, संनिहितश् चैकोद्दिष्टविधिः ।

- <span style="text-decoration:underline;">नैवम्</span> । यदि हि कृते ऽपि सपिण्डीकरणे एकस्यैव क्रियेत, तदा भेदनिर्देश एव नोपपद्यते । **तु**शब्दश् च प्रकृतायाम् इतिकर्तव्यतायां भेदं सूचयति: "असपिण्डक्रियायाम् एष विधिः, सहपिण्दक्रियायां पुनः कृतायां नायं मन्तव्यः" इति । अतो व्यवहितापि बुद्धिस्थत्वात् पार्वणतातिदिश्यते । किं च क्र्ते सपिण्डीकरणे यदैकोद्दिष्टं स्यात् कर्तव्यम्, तदा "त्रिभ्यो दानम्" इति अमावास्यायां इति चेत्,[^४३२] को विशेषः । तत्रापि सहपिण्डक्रियाम् इत्य् एवमर्थः किं नास्ति । न च मानवशास्त्रे कालान्तरं मृताहे प्रतिसंवत्सरं चेत्यादि प्रतीतं येन तद्विषयम् एतद् व्याख्यायते । अतो विशेषात् सर्वत्रैकोद्दिष्टानि प्राप्नुवन्ति । तत्र महाभारतवचनं विरुध्येत, तीर्थानि प्रकृत्योक्तं: "श्राद्धेन तर्पयामास स वै पूर्वं पितामहान्" इति 

- यद् अपि स्मृत्यन्तरं "प्रतिसंवत्सरं चैव श्राद्धं वै मासिकार्थवत्" (य्ध् १।२५६), तत्रापि मासिकशब्देनामावास्ययाम् एव श्राद्धम् उच्यते, सर्वश्राद्धानां तस्य प्रकृतित्वात् । तत्र हि धर्माः समाम्नाताः । न तु "प्रतिमासं तु वत्सरम्" इति एतन् मासिकशब्देनाभिधातुं युक्तम् । न हि तस्य विशिष्टाः केचिद् धर्माः समाम्नाता यैर् भिद्येत । एकोद्दिष्टं त्व् आद्यम् एकादशे, क्षत्रियस्य त्रयोदशे इत्याद्य् अत्रापि विद्यते । अतो नैकोद्दिष्टं मासिकशब्देनाभिदातुं युक्तम् । मासकालसंबन्धाद् धि तन् मासिकम् उच्यते । न च तस्य मासेनैव संबन्धः, कालान्तरेणापि संबन्धस्य दर्शितत्वात् । "शुचिर् भूतः पितृभ्यो दद्यात्" इति मासाद् ऊर्ध्वम् अपि करणान् मासे चाकरणान् नात्र मासिकशब्देन तस्याभिधानम् । अमावास्याया उत्पत्तौ पौर्णमासिकशब्दश्रवणात्,[^४३३] "पिण्डानां मासिकश्राद्धम्" इति नियतत्वात्, कालान्तरसंयोगस्याभावात्, धर्मत्वाच् च युक्तस् तदीयधर्मातिदेशः । 

- आमश्राद्धम् अपि पार्वणप्रकृतिकम् एव । तत्प्रकृतित्वे च त्रिभ्यो दाने प्राप्ते एकोद्दिष्टता विधीयते । यद् अपि याज्ञवल्क्यवचनम्:

- मृताहनि तु कर्तव्यं प्रतिमासं तु वत्सरम् ।

- प्रतिसंवत्सरं चैवम् आद्यम् देकादशे ऽहनि ॥ (य्ध् १।२५६)

तत्राप्य् एवम् एतादृशीतिकर्तव्यता उच्यते । तत्रापि ह्य् अमावास्यम् एव प्रकृतत्वेनावगतम् । अतो न मासकालयोगे ऽपि एकोद्दिष्टे तदीयधर्मातिदेशो ऽन्यत्र युक्तः । न हि[^४३४] भिक्षुको भिक्षुकाद् याचते । सो ऽपि यतो यस्य विकारः ।

- किं च एकम् एव श्राद्धम् । तस्मान् न मासिकशब्दस्य सामान्यस्यैकोद्दिष्टविशेषविष्यतायां[^४३५] प्रमाणम् अस्ति । याज्ञवल्क्ये ऽप्य् एवम् इति । यद्य् अनन्तरावमर्शः तदा सपिण्डीकरणेतिकर्तव्यतातिदेशः प्राप्नोति । तदनन्तरं ह्य् एतच् छ्रुतम् । "एतत् सपिण्डीकरणम्" (य्ध् १।२५४) इति पठित्वा, "अर्वाक् सपिण्डीकरणात्" (य्ध् १।२५५) इति च, ततो ऽनन्तरम् उक्तम् "मृताह्नि" इत्यादि (य्ध् २।२५६) । 

- तस्मात् संनिधानम् अकारणीकृत्य धर्मवत्वेनामावास्यस्यैवम् इति निर्देशः । मन्त्राश् चास्मत्पक्षम् सुतराम् अवद्योतयन्ति । "संसृज्यध्वं पूर्वैः पितृभिः सह" इति, "पूर्वैः पितृभिः सह" वर्तमाना उच्यन्ते । "संसृज्यध्वम्" इति बहुवचनं पूजायाम् । तथा च निरुक्तकारः: "एता उ त्या उषस (र्व् १।९२।१) इति । एतास् ता उषस इत्य् एकस्या एव पूजनार्थे बहुवचनम्" इति । 

- <span style="text-decoration:underline;">अथ</span> "संसृज्यध्वम्" इति येषु पिण्डेषु निक्षिप्यन्ते त उच्यन्ते । यश् च निक्षिप्यते स[^४३६] बहुवचनेन पूर्ववत् पूर्वेभिः पितृभिर् इति । एवं च पूर्वेभिर् इत्य् एवम् एव[^४३७] बहुवचनं प्रायोगिकं भविष्यति । इतरथा "संसृज्यध्वम्" इति निक्षिप्यमाणपिण्डाभिधाने उपयत्र बहुवचनम् अयथार्थं कल्प्यम् इति । 

- <span style="text-decoration:underline;">तद् एतद्</span> अपि न किंचित् । यत एकैकेन पिण्डेन पिण्डांशः संसृज्यते । "चतुर्थं पिण्डम् उत्सृज्य त्रैधं कृत्वा पिण्डेषु निदध्यात्" इति । अतो नैवात्र युगपदधिकरणवचनतास्ति येन बहुवचनम् अवकल्पेत । 

- एकैकाभिधानेन कुत आन्वयिकं संसृज्यध्वम् इति बहुवचनं परोक्षवत्त्वाभिधानं न कल्प्यते । पूर्वेभिर् इति निक्षिप्यमाणपिण्डवचनाच् च न एभिर् इति निर्देशो युक्तः स्यात् । 

- न चायं मन्त्रो विधायको येन तदर्थनिर्णये प्रयतामहे । अभिधायको ऽयम् । अभिधानगुणं च विनियोगतः । विनियोगश् च संसर्गः तं च[^४३८] प्रकाशयति । संख्यात्र न विनियुक्ता न प्रकाशाप्ता, संभवमात्रेणान्वीयते । तस्य च मन्त्रात् पूर्वं प्रतिपत्तिः[^४३९] ।

- <span style="text-decoration:underline;">ये ऽप्य्</span> आहुः: चतुर्थशब्दः[^४४०] पूर्वतर उपपद्यते । पिता हि प्रथमः तदपेक्षया प्रपितामहात् पूर्वश् चतुर्थ इति ।

- <span style="text-decoration:underline;">एतद्</span> अपि न सम्यक् । पूर्वेषां पिण्डान् निधाय चतुर्णां पूणश् चतुर्थः प्रेतपिण्ड एव भवति । पित्रुपक्रमं चेदं श्राद्धं न प्रेतोपक्रमम् । एवं ह्य् उच्यते: "पितॄन् एवाशयेत्[^४४१] पुनः प्रेतं न निर्दिशेत्" इति । यस्यायं[^४४२] प्रेताय प्रथमः पिण्डस् ततस् तत्पित्रे इत्यादिक्रमः, तस्यापि कृतो ऽयं नियमः, य एवासौ चतुर्थस् तस्यैवेदं त्रैधं करणं पिण्डेषु निधानं विधीयते । एतावद् धि तद् वाक्यं[^४४३] चतुर्थं पिण्डम् उत्सृजेत् त्रैधं कृत्वेति । तत्रानन्तर्याद् उत्सृजतिना संबन्धश् चतुर्थपिण्डम् इत्य् अनयोः प्रतीयते । त्रैधं कृत्वेत्य् अत्र तु कस्येदं त्रैधं करणम् इत्य् अपेक्षायां संनिहितः पिण्डः संबध्यते । तावतैव निराकाङ्क्षीकृते वाक्ये चतुर्थम् इत्य् अस्य संबन्धे न किंचित् प्रमाणम् अस्ति । 

- तत्र यस्य कस्य विभागे प्राप्ते स्मृत्यन्तरान् निर्णयः:

- निरुप्य[^४४४] चतुरः पिण्डान् पिण्डदः प्रतिनामतः ।

- ये समाना इति द्वाभ्याम् आद्यं तु विभजेत् त्रिधा ॥ इति ।

आद्यत्वं दानाभिप्रायेण, न पुनर् आदिपुरुषसंबन्धात् । तथा हि प्रपितामहादिः स्यात् पितामहात् पूर्वः, पितामहो ऽपि पितुः पूर्व इत्य् अनवस्थानाद् अप्रतिपत्तिः । दानं तु नियतक्रमतो व्यवस्थितम् आदित्वम् ।

- एवं च चतुर्थम् इति पदेन विशिष्टे पिण्डे क्रियात्रये ऽपि स्मृत्यन्तरवशाद् दानक्रमेणैवाद्यस्य विभागो युक्तः । अतो यद् उक्तं काठके: "पूर्वप्रेतस्येष्टो विभागः प्रतीयते" इति कासावस्येष्टता । 

- यच् चोक्तम्: "अत एव तस्मै अदानम् यत एव वासाव् अन्तर्भावितः," तन् न[^४४५] किंचित् । वचनान् न दीयते: "न चतुर्थं पिण्डो गच्छति" इति । तथा "त्रिषु पिण्डः प्रवर्तते" इति । यत् स्वयं स्वकृतः पाठः "पुनः प्रेतं निर्दिशेत्" इति व्याख्यातं च "अन्तर्भाविते पूर्वप्रेते पुनर्दानं निषेधति" — नैवायं पाठो ऽस्ति प्रतिषेधार्थीयो "नऽ पठ्यते, समुच्चयार्थश् चकारः[^४४६] पठ्यते । सत्य् अपि वा तत्र पाठे "यः[^४४७] सपिण्डीकृतम्" इत्य् अत्र पृथक्पिण्डप्रतिषेधस्य या गतिर् उक्ता सैवात्र वेदितव्या । यानि तु वाक्यानि,

- सपिण्डीकरणाद् ऊर्ध्वं प्रतिसंवत्सरं सुतः ।

- एकोद्दिष्टं तु कुर्वीत पित्रोर् अन्यत्र पार्वणम् ॥

इत्यादीनि, यद्य् एतानि[^४४८] वाक्यानि सन्ति तदा किम् अयामावास्याया[^४४९] नामघोषणिकया । न चैतानि वाक्यानि शिष्टपरिगृहीतासु प्रसिद्धासु स्मृतिषु कासुचिद् उपलभ्यन्ते । 

- तस्मान् न किंचिद्विशेषे लिङ्गम् अस्ति येन पूर्वप्रेतपिण्डान् निधीयत इति प्रतिपद्येमहि । तस्मात् समाचारो न त्याज्यः । अयम् एव पक्षो युक्तियुक्त इति दर्शितः । तस्मान् मतभेदेनापच्छेदतः पूर्वप्रेतनिधानपक्षोपन्यासः केषाम्चित् ।

- असपिण्डक्रियाकर्म द्विजातेः संस्थितस्य च ।

- अदैवं भोजयेच् छ्राद्धं पिण्डम् एकं च निर्वपेत् ॥ (म्ध् ३।२३७)

- अत्र[^४५०] सपिण्डीकरणं मृते पितरि जीवति पितामहे पाक्षिकं ज्ञेयम् । यदा "न जीवन्तम् अतिक्रम्य ददाति" इत्य् एवं नाश्नीयते । यदा तु स एषाग्रता स्याद् इति पक्षस् तदा पितामहम् अतिक्रम्य पूर्वैः संसर्जनीयः । एवं तु पुत्रस्यापि मृतस्य पित्रा विकल्पेनैव कर्तव्यम् एवम् अनपत्यभार्यामरणे जीवन्मातृकस्यैष एव विधिः । "प्रमत्तानाम् इतरे कुर्वीरंस् ताश् च तेषाम्" इति ।

- **सुतैर्** अपत्यैर् इत्य् अर्थः । यद्य् अपि सुतग्रहणं तत्स्थानापन्नानाम् अन्येषाम् अपि ग्रहणम्, यदि स्वशब्देन नास्ति निषेधः ॥ ३।२३८ ॥

- **श्राद्धं भुक्त्वा य उच्छिष्टं वृषलाय प्रयच्छति ।**

> स मूढो नरकं याति कालसूत्रम् अवाक्शिराः ॥ ३।२३९ ॥**

यद्य् अपि श्राद्धभुजो दोषग्रहणं तथापि कर्तुर् अयम् उपदेशः । तेन तथा कर्तव्यं यथा न प्रयच्छति । ऋत्विङ्नियमवत् । **वृषलः** शूद्रः । **अवाक्शिरा** ऊर्ध्वपादः । प्रकृत एव सपिण्डीकरणं मा विज्ञायीति श्राद्धग्रहणम् ॥ ३।२३९ ॥

- **श्राद्धभुग् वृषलीतल्पं तद् अहार् यो ऽधिगच्छति ।**

> तस्याः पुरीषे तं मासं पितरस् तस्य शेरते ॥ ३।२४० ॥**

**वृषली** स्त्रीमात्रोपलक्षणार्थम् एतद् इत्य् आहुः । निरुक्तं कुर्वन्ति । वृषस्यति[^४५१] चलयति भर्तारम् इति वृषली । सा च ब्राःमणी अन्या वा सर्वा निषिध्यते । तथा च स्मृत्यन्तरं "तदहर् ब्रह्मचारी स्यान् नियतः" (ग्ध् १५।२३) इति । **तल्प**शब्देन मैथुनसंयोगो भण्यते । न शयनारोहणप्रतिषेध एव । **अहर्**ग्रहणम् अहोरात्रलक्षणापरम् । रात्राव् अपि निषेधः स्यात् । **पुरीष** इति निन्दार्थवादो निवृत्त्यर्थः । **पितरस् तस्य** श्राद्धबुजः । अयम् अपि पूर्ववद् वचनीयः । इदं तु युक्तं यद् उभयोर् नियम इति । नैमित्तिको ऽयं भोक्तुर् धर्मः श्राद्धभोजने निमित्ते विधीयते । प्रकर्णाच्[^४५२] च कर्मार्थो ऽपि ॥ ३।२४० ॥

- **पृष्ट्वा स्वदितम् इत्य् एवं तृप्तान् आचामयेत् ततः ।**

> आचान्तांश् चानुजानीयाद् अभितो**[^४५३]** रम्यताम् इति ॥ ३।२४१ ॥**

आचमनिकम् अन्नपानं दत्त्वा प्रष्टव्याः, **स्वदितम्** इत्य् अनेन शब्देन । स्मृत्यन्तराच् चान्नं परिगृह्य प्रश्नो ऽयं कर्तव्यः । भवति हि कस्यचिद् अयं स्वभावो यद्[^४५४] असंनिहितम् अन्नं सत्य् अपि तदभिलाषे यन्त्रणया न[^४५५] मृग्यते संनिहितं तु[^४५६] गृह्णाति । **तृप्तान्**[^४५७] **आचामयेत्** । <span style="text-decoration:underline;">अन्ये</span> तु "तृप्ताः स्थ" (य्ध् १।२४१) इत्य् अनेन शब्देन प्रष्टव्याः[^४५८] । ज्ञात्वा च तृप्ताण् "**स्वदितम्**" इति अनेन शब्देन बृंहणीयाः । वक्ष्यति "पित्रे स्वदितम् इत्य् एव वाच्यम्" इति (म्ध् ३।२४४) । **आचान्तांश् चानुजानीयाद् अभितो**[^४५९]** रम्यताम्** इति । अभितः उभतः, इहैव स्वगृहे वा यथेष्टम् आस्यताम् इत्य् अर्थः ॥ ३।२४१ ॥

- **स्वधास्त्व् इत्य् एव तं ब्रूहुर् ब्राह्मणास् तदनन्तरम् ।**

> स्वधाकारः परा ह्य् आशीः सर्वेषु पितृकर्मसु ॥ ३।२४२ ॥**

भुकवद्भिर् गृहगमनाभ्यनुज्ञातैर् अनन्तरं स्वधेति वाच्यम् । **स्वधाकारः** स्वधाशब्दोच्चारणम् । प्रकृष्टा **आशीः** । पितृकार्येषु **सर्वेषु** पक्वान्नापक्वान्नश्राद्धेषु ॥ ३।२४२ ॥

- **ततो भुक्तवतां तेषाम् अन्नशेषं निवेदयेत् ।**

> यथा ब्रूयुस् तथा कुर्याद् अन्ज्ञातस् ततो द्विजैः ॥ ३।२४३ ॥**

भुक्तम् अन्नं तेभ्यो निवेदयितव्यम् । प्रष्टव्यास् ते "इदम् अस्ति" इति । **यथा ब्रूयुस् तथा कुर्याद् अनुज्ञातः ।** अतो[^४६०] ऽननुज्ञातेन नान्यत्र विनियोक्तव्यम् ॥ ३।२४३ ॥

- **पित्र्ये स्वदितम् इत्य् एव वाच्यं गोष्ठे तु सुशृतम्**[^४६१]** ।**

> संपन्नम् इत्य् अभ्युदये दैवे रुचितम् इत्य् अपि ॥ ३।२४४ ॥**

अन्येनापि तत्कालोचितोपस्थितेनैवम् एभिः शब्दैः मोदयितव्यः । अन्यस् त्व् आह: अनुज्ञापनम् एतैः शब्दैर् भोजनादिप्रवृत्तौ[^४६२] कर्तव्यम् । अतश् च श्राद्धकृता परितुष्ट्यैवं[^४६३] वक्तव्यम् । स्वदध्वम् इति न हि स्वदितम्[^४६४] । स्वदतु[^४६५] इत्य् वा पाठः । एतस्यार्थस्य प्रतिपादकम् एतद् व्याख्यानं स्मृत्यन्तरसमाचारसापेक्षं तस्मात् प्रवृत्तभोजनाः श्राद्धकृतान्येन वैवं प्रीणयितव्याः[^४६६] । **गोष्ठे** गोषु तिष्ठन्तीष्व् एकदेशेषु सुशृतम्[^४६७] इति वाच्यम् । अस्त्व् इति सर्वत्र प्रतीयते । **दैवे रुचितं** रोचितम् इति वा ॥ ३।२४४ ॥

- **अपराह्णस् तथा दर्भा वास्तुसंपादनं तिलाः ।**

> सृष्टिर् मृष्टिर् द्विजाश् चाग्र्याः श्राद्धकर्मसु संपदः ॥ ३।२४५ ॥**

अप्राह्णे श्राद्धं कर्तव्यम् । **श्राद्धकर्मसु संपदः** । संपादयितव्यान्य् एतानि[^४६८] वस्तूनि । अविशेषाभिधाने ऽप्य् अपराह्णे न[^४६९] सर्वश्राद्धेषु । एवं हि स्मृत्यन्तरम्:

- पूर्वाह्णे दैविकं कार्यम् अप्राह्णे तु पैतृकम् ।

- एकोद्दिष्टं तु मध्याह्ने प्रातर् वृद्धिनिमित्तकम् ॥ इति ।

**वास्तु** वेश्म, तस्य **संपादनं** संमार्जनं सुधादिना भित्तीनां गोमयेन भूमेर् उपलेपनं दक्षिणप्रवणता[^४७०] च । **सृष्टिर्** विसर्गः, अकार्पण्येनान्नव्यञ्जनदानम् । **मृष्टिर्** मार्जनं । अन्नसंस्कारविशेषः । 

- <span style="text-decoration:underline;">अन्ये</span> तु व्याचक्षते । संपद् एषा विभवशक्तिः, न त्व् एतैर् विना अकरणम् ॥ ३।२४५ ॥

- **दर्भाः पवित्रं पूर्वाह्णो हविष्याणि च सर्वशः ।**

> पवित्रं यच् च पूर्वोक्तं विज्ञेया हव्यसंपदः ॥ ३।२४६ ॥**

**दर्भाः** प्रसिद्धाः । **पवित्रं** मन्त्राः । हविषे हितानि योग्यानि हविष्याणि पूर्वश्लोके[^४७१] तान्य् वक्ष्यन्ते । **पवित्रं** पावनं शुच्याचारता । **यच् च पूर्वोक्तम्**[^४७२] । वास्तुसंपादनं सृष्टिर् मृष्टिर् ब्राह्मणाश् च श्रेष्ठाः श्रुतशीलसंपन्नाः । **हव्यसंपदः** । हव्यं देवतोद्देशेन यागादि ब्राह्मणभोजनं च । हव्यशब्दः कर्म दैविकम् उपलक्षयति ॥ ३।२४३ ॥ 

- **मुन्यन्नानि पयः सोमो मांसं यच् चानुपस्कृतम् ।**

> अक्षारलवणं चैव प्रकृत्या हविर् उच्यते ॥ ३।२४७ ॥**

**मुनिर्** वानप्रस्थः, तस्य्**आन्नानि** आरण्यानि नीवारादीनि । एतच् च प्रदर्शनं ग्राम्याणाम् अपि व्रीह्यादीनाम् । तथार्वाचीने श्लोके सर्वग्रहणम् । उत्तरत्र च "हविर् यच् चिररात्राय" (म्ध् ३।२५६) इति प्रक्रम्य "तिलैर् व्रीहियवैर् माषैः" (म्ध् ३।२५७) इति ग्राम्याणाम् अप्य् अनुक्रमणम् । **पयः** क्षीरम् । तद्विकारा अपि दध्यादयो गृह्यन्ते, स्मृतिसमाचाराभ्याम् । **सोम** ओषधिविशेषः । **अनुपस्कृतम्** अधिकृतम् अप्रतिषिद्धम् । सूनामांसाद्य् अनुपस्कृतम् । **अक्षारलवणम्** । अत्र संदिह्यते: "किं द्वंद्वगर्भो नञ्समासः, उत नञ्समास एव । अक्षारलवणम्, उत लवणविशेषः ऽक्षारलवणम्ऽ ततो ऽन्यद् अभ्यनुज्ञायते" । लवणम् एवं भवितुम् अर्हम्[^४७३] । द्वन्द्वगर्भे[^४७४] हि वृत्तिद्वयम् आश्रयणीयम् । प्रतिपदं च नञः संबन्धभेदः । तद् गुरु भवति । **प्रकृत्या हविर्** अनाश्रिते विशेषे एतद् धविर् विज्ञ्ēयम्[^४७५] । "हविष्येण वर्तते," "हविष्यात् प्रातराशाद् भुङ्क्ते" इत्यादि सामान्यचोदनासु तद् धविष्यं ज्ञेयम् ॥ ३।२४७ ॥

- **विसर्ज्य ब्राह्मणांस् तांस् तु प्रयतो**[^४७६]** वाग्यतः शुचिः ।**

> दक्षिणां दिशम् आकाङ्क्ष्यन् याचेतेमान् वरान् पितॄन् ॥ ३।२४८ ॥**

प्रासङ्गिकः पूर्वश्लोकः । इदानीं प्रकृतशेषम् एवाह । **विसर्ज्या**नुज्ञाय यथासुखविहारे । **ब्राह्मणांस् तान्** प्रभुक्तवतः । अनन्तरं **दक्षिणां दिशम्** ईक्षमाण **इमान् वरान्** अभिलषितार्थान् **पितॄन् याचेत** स्वपितॄन् प्रार्थयेत् । स्वपितॄन् ध्यायन् "युष्मासु प्रसन्नेष्व् इदं नः संपद्यताम्" इत्य् एवं याचितव्यम् ॥ ३।२४८ ॥

_के पुनस् ते वरा याचितव्या इत्य् अत आह ।_

- **दात्तारो नो ऽभिवर्द्धन्तां वेदाः संततिर् एव च ।**

> श्रद्धा च नो मा व्यगमद् बहुदेयं च नो ऽस्त्व् इति ॥ ३।२४९ ॥**

मन्त्रवद् अयं श्लोकः पठितव्यः ॥ ३।२४९ ॥

- **एवं निर्वपणं कृत्वा पिण्डांस् तांस् तदनन्तरम् ।**

> गां विप्रम् अजम् अग्निं वा प्राशयेद् अप्सु वा क्षिपेत् ॥ ३।२५० ॥**

**तदनन्तरं** वरयाचनानन्तरं **पिण्डान्** पितृभ्यो निरुप्तान् गवादीन् **प्राशयेत्** । अग्नौ प्रक्षेप एव प्राशनम् । "प्रापयेत्" इति पाठान्तरम् ॥ ३।२५० ॥

- **पिण्डनिर्वपणं केचित् परस्ताद्**[^४७७]** एव कुर्वते ।**

> वयोभिः खादयन्त्य् अन्ये प्रक्षिपन्त्य् अनले ऽप्सु वा ॥ ३।२५१ ॥**

ब्राह्मणभोजनात् **परस्तात्**[^४७८] कृते ब्राह्मणभोजने केचित्[^४७९] हविः कुर्वन्ति । **वयोभिः** पक्षिभिः **खादयन्त्य् अन्ये** । अधिकेयं पूर्वस्मात् प्रतिपत्तिः । **अनलो** ऽग्निः । एतत् पूर्वोक्तम् एवानूदितम्[^४८०] । उच्छिष्टसंनिधौ चैतत् परस्तात्[^४८१] पिण्डदानम् इष्यते ॥ ३।२५१ ॥

- **पतिव्रता धर्मपत्नी पितृपूजनतत्परा ।**

> मध्यमं तु ततः पिण्डम् अद्यात् सम्यक् सुतार्थिनी ॥ ३।२५२ ॥**

आद्यन्तयोः पिण्डयोर् एषा प्रतिपत्तिः । **मध्यमं तु** **ततः** । तेषां पिण्डानां यो मध्यमः तं **धर्मपत्नी** पुत्रार्थिनी **अद्यात्** । या न कामार्थमूढा । पतिर् एव मया परिचरणीयो मनसापि व्यभिचारो न कर्तव्य इति यस्या नियमः सा **पतिव्रता** पतिक्भक्ता[^४८२] । **पितृपूजने** श्राद्धादिकर्मणि **तत्परा** श्रद्धावती । प्रयत्नेन तदाराधनादौ प्रवर्तते । **संयग् अद्याद्** आचमनादिविधिना नियमेन च ॥ ३।२५२ ॥

- **आयुष्मन्तं सुतं सूते यशोमेधासमन्वितम् ।**

> धनवन्तं प्रजावन्तं सात्विकं धार्मिकं तथा ॥ ३।२५३ ॥**

भक्षयित्वा तु तं पिण्डं **सुतं** पुत्रं **सूते** जनयति । **मेधा** ग्रहणशक्तिः, तया **समन्वितं** युक्तम् । सत्वं नाम गुणः सांख्येषु प्रसिद्धः दैर्योत्साहादिद्योत्यस् तद्युक्तम् ॥ ३।२५३ ॥

- **प्रक्षाल्य हस्ताव् आचम्य ज्ञातिप्रायं प्रकल्पयेत् ।**

> ज्ञातिभ्यः सत्कृतं दत्वा बान्धवान् अपि भोजयेत् ॥ ३।२५४ ॥**

पिण्डेषु प्रतिपादितेषु तौ हस्तौ प्रक्षालयेत् । ततः आचमनविधिं कुर्यात् । ज्ञातीन् प्रैति गच्छति प्राप्नोतीति **ज्ञातिप्रायं** कुर्यात् । **ज्ञातिभ्यो** दद्यात् । तेभ्यः **सत्कृतं** **दत्वा** बान्धवेभ्यो ऽपि दद्यात् । ज्ञातयः सगोत्राः मातृश्वशुरपक्षा बान्धवाः ।

- <span style="text-decoration:underline;">अत्र</span> चोच्यते: यद् उक्तम् "यथा ब्रूयुस् तथा कुर्यात्" (म्ध् ३।२४३) इति । यदि तैर् उक्तम् "गृहान् अस्मदीयान् एतद् अन्नं प्राप्यताम्" इति, तदा वैश्वदेवहोमादीनां का गतिः । 

- <span style="text-decoration:underline;">पाकान्तरं</span> कर्तव्यम् । अथ वादृष्टार्थम् एवान्नशेषनिवेदनं नित्यवद् आम्नायते । शेषम् अन्नम् इत्य् उक्ते इष्टेभ्य[^४८३] इति ब्रूयुर् इति, पाक्षिकं चैतत् स्याद् यदि ते गृह्णीयुः ॥ ३।२५४ ॥

- **उच्छेषणं तु तत् तिष्ठेद् यावद् विप्रा विसर्जिताः ।**

> ततो गृहबलिं कुर्याद् इति धर्मो व्यवस्थितः ॥ ३।२५५ ॥**

भुञ्जानानां यत्किंचिद् भुज्यधिकरणपात्रसंलग्नं भूमिपतितं च तन् न[^४८४] तस्माद् देशाद् अवमार्ष्टव्यम्, यावद् ब्राह्मणा न निष्क्रान्ताः । ततो **गृहबलिं** निष्पन्ने श्राद्धकर्मण्य् अनन्तरं वैश्वदेवहोमान्वाहिकातिथ्यादिभोजनं कर्तव्यम्, बलिशब्दस्य प्रदर्शनार्थत्वात् ।

- <span style="text-decoration:underline;">अन्ये</span> तु भूतयज्ञ[^४८५] एव बलिशब्देन प्रसिद्धतरः । ततश् चाग्नौ होमो न प्राग् विरुध्यते इत्य् आहुः । न चैतद् वाच्यम्: पित्र्ये कर्मणि प्रारब्धे कथं कर्मान्तरस्य तदन्तःकरणम् । यथैव पूर्वेद्युर् निमन्त्रितेषु ब्राह्मणेषु सायंप्रातर् होमकरणं द्व्यहकल्पे श्राद्धस्य विरुद्धम् एवं वैश्वदेवहोमो ऽप्य् औपसदाग्निकः । तेन भूतयज्ञात् पराञ्चः पदार्था उत्कृष्यन्ते, नार्वाञ्चः ।

- <span style="text-decoration:underline;">अत्रोच्यते</span> । यदि प्राग् अग्नौ वैश्वदेवहोमः क्रियते ततः श्राद्धानन्तरं बलिहरणम्, तथा सति देवयज्ञभूतयज्ञौ व्यवधीयेताम् । ततश् च क्रमोपरोधः । न च वैश्वदेवस्य कालबाधः क्रियते, पितृश्राद्धकालहानेः । तस्मात् सर्वं महायज्ञानुष्ठानं श्राद्धाद् औत्तरकालिकम् ॥ ३।२५५ ॥

- **हविर् यच् चिररात्राय यच् चानन्त्याय कल्पते ।**

> पितृभ्यो विधिवद् दत्तं तत् प्रवक्षाम्य् अशेषतः ॥ ३।२५६ ॥**

**चिररात्र्**अशब्दो दीर्घकालवचनः । **यच् चानन्त्याय कल्पते** दीर्घकालतृप्तये जायते, तद् उभयं[^४८६] ब्रवीमीति प्रणिधानार्थम् उच्यते । **कल्पते**, प्रेत इत्य् अध्याहर्यम् ॥ ३।२५६ ॥

- **तिलैर् व्रीहियवैर् माषैर् अद्भिर् मूलफलेन वा ।**

> दत्तेन मासं तृप्यन्ति विधिवत् पितरो नृणाम् ॥ ३।२५७ ॥**

तिलादिग्रहणं नेतरधान्यपरिसंख्यानार्थम्, अपि तूक्तानां फलविशेषप्रदर्शनार्थम् । एतैर् विधिवद् दत्तैर्[^४८७] अपि मासं प्रीयन्ते । **विधिवत् पितरो नृणाम्** इत्याद्यनुवादपदानि वृत्तपूरणार्थानि ॥ ३।२५७ ॥

- **द्वौ मासौ मत्स्यमांसेन त्रीन् मासान् हारिणेन तु ।**

> औरभ्रेणाथ चतुरः शाकुनेनाथ पञ्च वै ॥ ३।२५८ ॥**

**उरभ्रा** मेषाः । **शकुनय** आरण्याः कुक्कुटाद्याः । **मत्स्याः** पाट्ःईनाद्याः ॥ ३।२५८ ॥

- **षण्मासांश् छागमांसेन पार्षतेन च सप्त वै ।**

> अष्टाव् एणस्य मांसेन रौरवेण नवैव तु ॥ ३।२५९ ॥**

रुरुपृषतैणा मृगजातिविशेषवचनाः । **रौरवेण पार्षतेन ऐणेयेति** विकारे तद्धितः ॥ ३।२५९ ॥

- **दशमासांस् तु तृप्यन्ति वराहमहिषामिषैः ।**

> शशकूर्मयोस् तु मांसेन मासान् एकादशैव तु ॥ ३।२६० ॥**

**वराहश्** चारण्यसूकरः ॥ ३।२६० ॥

- **संवत्सरे तु गव्येन पयसा पायसेन च ।**

> वार्ध्रीणसस्य मांसेन तृप्तिर् द्वादशवार्षिकी ॥ ३।२६१ ॥**

श्रुतानुमितयोः श्रुतसंबन्धस्य बलीयस्त्वात्, "गव्येन पयसा" इति संबन्धः, न मांसेन प्राकरणिकेन । <span style="text-decoration:underline;">अन्ये</span> तु **च**शब्दं समुच्चयार्थीयं पठित्वा व्याख्यानयन्ति: मांसेन गव्येन पयसा पायसेन वा । पयोविकारः **पायसं** दध्यादि । पयःसंस्कृत ओदनः प्रसिद्धः । **वार्ध्रीणसो** जरच्छागः । एवं हि निगमेषु पठ्यते ।

- त्रिपिबं त्व् इन्द्रियक्षीणं श्वेतं वृद्धम् अजापितम् ।

- वार्ध्रीणसं तु तं प्राहुर् याज्ञिकाः पितृकर्मणि ॥

पिबतो यस्य त्रीणि जलं स्पृशन्ति कर्णौ जिह्वा च, स त्रिभिः पिबतीति त्रिपिबः । यत् तु शङ्खेन गोमांसभक्षणे प्रायश्चित्तम् आम्नातं तन् मधुपर्काष्टकाश्राद्धेभ्यो ऽन्यत्र ज्ञेयम् ॥ ३।२६१ ॥

- **कालशाकं महाशल्काः खड्गलोहामिषं मधु ।**

> आनन्त्यायैव कल्प्यन्ते मुन्यन्नानि च सर्वशः ॥ ३।२६२ ॥**

**कालशाकं** विशिष्टशाकं प्रसिद्धम् । कृष्णे वास्तुकभेदे वा ।[^४८८] महाशल्काः शल्यका उच्यन्ते । <span style="text-decoration:underline;">अन्ये</span> तु मत्स्यान् सशल्कान् आहुः । **खड्गो** गण्डकः । **लोहः** कृष्णश् छागः सर्वरक्तश् च । तथा पुराणम्: 

- कृष्णश् छागस् तथा रक्त आनन्त्यायैव कल्पते ।

लोहशब्दो वर्णलक्षणया तद्वर्णयुक्ते छागे वर्तते । अयःकृष्णं ताम्रं लोहितं उभयत्रापि लोहशब्दः प्रयुज्यते । यद्य् अपि चैष वर्णो मेषादिष्व् अपि संभवति तथापि स्मृत्यन्तरप्रसिद्ध्या छाग एव गृह्यत इति व्याचक्षते । <span style="text-decoration:underline;">अन्ये</span> तु शकुनिर् लोहितपृष्ठः नामैकदेशेन, देवदत्तो दत्त इतिवत्, प्रतिपाद्यत इत्य् आहुः । समाचारश् चोभयत्राप्य् अन्वेष्यः । **मधु** माक्षिकम् । सर्वत्रात्र प्रीत्यतिशयोत्पत्तिर् विवक्षिता, न तु यथाश्रुत एव कालः । तथा हि द्वादशवर्षाण्य् अकरणं स्यात् । तत्र विरुध्येत "पित्र्यम् आ निधनात् कार्यम्" (म्ध् ३।२६९) इति ॥ ३।२६२ ॥

- **यत् किंचिन् मधुना मिश्रं प्रदद्यात् तु त्रयोदशीम् ।**

> तद् अप्य् अक्षयम् एव स्याद् वर्षासु च मघासु च ॥ ३।२६३ ॥**

**यत् किंचिद्** अन्नं **मधुना** संयुक्तम् । त्रयोदश्यां **वर्षासु च मघासु** **चा**धिकम् इति । तदा च **तद् अक्षयम् एव** । ऋतुनक्षत्रतिथीनां च समुच्चयः । आपस्तम्बवचनात् तु वर्षासु त्रयोदश्यष्टमीदशमीष्व्[^४८९] अपि । मघासु चान्तरेणाविवक्षा । एवं ह स्माह "मघासु चाधिकम्" इति (आप्ध् २।१९।२०) ॥ ३।२६३ ॥

- **अपि नः स कुले भूयाद् यो नो दद्यात् त्रयोदशीम् ।**

> पायसं मधुसर्पिर्भ्यां प्राक्छाये कुञ्जरस्य च ॥ ३।२६४ ॥**

प्रकृतां त्रयोदशीं वर्षादिगुणयुक्ताम् अधिकृत्येदम् उच्यते । एवं पितर आशास्ते । अस्मकं **कुले भूयात्** **स** तादृशो जायताम् उत्कृष्टगुणः यः प्रागुक्तायां **त्रयोदश्याम्** अस्मभ्यं **दद्यात् पायसं** **मधुसर्पिः**संयुक्तम् । तथा **कुञ्जरस्य** हस्तिनः **प्राक्छाये** प्राच्यां दिशि गतायां छायायाम्, अपराह्णेतरे काल इत्य् अर्थः । शेषे ऽहनि हस्तिनो दीर्घा प्राची छाया भवति । "प्राक्छायाम्" इति वा पाठः । छायायां हि ब्राःमणा भोज्यन्ते । अग्रिमं कर्म तु यद्य् अल्पत्वाच् छायायां न संभवति, तद्देशान्तरे तत्समीपे कर्तव्यम् । अङ्गत्वात् सति संभवे तत्सर्वाङ्गोपेतं प्रधानं हस्तिछायायाम् एव । 

- <span style="text-decoration:underline;">यत् तु</span> व्याचक्षते: ग्रहोपरागो हस्तिछायोच्यते । "हस्ती वै भूत्वा स्वर्भानुर् आसुरिर् आदित्यं तमसाविध्यत्" (च्ड़्। प्ब् १४।११।१४) इति 

- <span style="text-decoration:underline;">तद् अयुक्तम्</span> । तत्र हि गौणो हस्तिशब्दप्रयोगः । स्मृत्यन्तरे च पृथग् एव हस्तिछाया ग्रहोपरागाद् आम्नाता "हस्तिछाया ग्रहणं चन्द्रसूर्ययोः" (य्ध् १।२१८) इति ॥ ३।२६४ ॥

- **यद् यद् ददाति विधिवत् सम्यक् श्रद्धासमन्वितः ।**

> तत् तत् पितॄणां भवति परत्रानन्तम् अक्षयम् ॥ ३।२६५ ॥**

**यद् यद्** इति वीप्सायाम् अप्रतिषिद्धं सर्वम् अन्नम् अनुजानाति । **विधिवत् सम्यक्** शब्दानुवादः । **श्रद्धासमन्वित** इत्य् एतद् अत्र विधीयते । श्रद्दया दातव्यम् । तथा दत्तम् **अनन्तम् अक्षयं भवति पितॄणां** परलोके । **अनन्तम्** इति वा कालावधिनिषेधः । **अक्षयम्** इति मात्रया व्ययाभावम् आह । सर्वकालं भवति प्रभूतं च ॥ ३।२६५ ॥

- **कृष्णपक्षे दशम्यादौ वर्जयित्वा चतुर्दशीम् ।**

> श्राद्धे प्रशस्तास् तिथयो यथैता न यथेतराः ॥ ३।२६६ ॥**

**दशम्या**दीनां वचनात् फलातिशयोत्पत्तिः । अन्यास्व् अपि तु सत्यां श्रद्धायां कर्तव्यम् । चतुर्दश्यां तु निषेध एव ॥ ३।२६६ ॥

- **युक्षु कुर्वन् दिनर्क्षेषु सर्वान् कामान् समश्नुते ।**

> अयुक्षु तु पितॄन् सर्वान् प्रजां प्राप्नोति पुष्कलाम् ॥ ३।२६७ ॥**

युञ्जि दिनानि द्वितीयाचतुर्थ्यादीनि । ऋक्षं नक्षत्रं तानि भरण्यादीनि युञ्जि भवन्ति । प्रतिपत्तृतीयापञ्चमीसप्तमीनवम्यास्[^४९०] तिथयो ऽयुज उच्यन्ते । द्वितीयाचतुर्थीषष्ठ्यष्तमीदशम्यो युजः । एवम् एकादश्ययुक्प्रभृतौ द्रष्टव्यम् नक्षत्रेष्व् अपि । **सर्वान् कामान्** । ते च कामा इतिहासपुरानयोर् भेदेनोपत्ताः । **पुष्कलां प्रजाम्** । धनविद्याबलपुरुषैः पुष्टा पुष्कला ॥ ३।२६७ ॥

- **यथा चैवापरः पक्षः पूर्वपक्षाद् विशिष्यते ।**

> तथा श्राद्धस्य पूर्वाह्णाद् अपराह्णो विशिष्यते ॥ ३।२६८ ॥**

**पूर्वपक्षः** शुक्लपक्षः **अपरः** कृष्णपक्षः । चैत्रसिताद्या मासा इति । यथा **श्राद्धस्य** शुक्लपक्षात् कृष्णपक्षो **विशिष्यते** प्रकृष्टफलदो भवति, तथा **पूर्वाह्णाद् अपराह्णो** विशेषवचनात् । पूर्वाह्णे ऽपि कदाचित् कर्तव्यम् एवेति प्रतीयते ।

- <span style="text-decoration:underline;">ननु</span> च प्रसिद्धेन दृष्टान्तेन भवितव्यम् । न चापरपक्षस्य पूर्वपक्षाच् छ्राद्धं प्रति विशेष उक्तः । 

- <span style="text-decoration:underline;">केचिद्</span> आहुः । "कृष्णपक्षे दशम्यादौ" (म्ध् ३।२६६) इत्य् एतस्मात् प्रतीयते । 

- <span style="text-decoration:underline;">एवं</span> तु ब्रूमः । "वचनात् त्व् अपूर्वत्वात्" (प्म्स् ३।५।२१) इत्य् अनेन न्यायेनाप्रतिसिद्धस्य दृष्टान्ततास्तीति । विधिर् अपि दृष्टान्तवचनाद् एव शक्यो ऽवगन्तुम् ॥ ३।२६८ ॥

- **प्राचीनावीतिना सम्यग् अपसव्यम् अतन्द्रिणा ।**

> पित्र्यम् आ निधनात् कार्यं विधिवद् दर्भपाणिना ॥ ३।२६९ ॥**

यत् किंचित् **पित्र्यं** तत्र कर्मण्य् अयं विधिः । पदार्थाः प्राग् व्याख्याताः । **अतन्द्रिणा** अनलसेन श्रद्दधानेनेति यावत् । **आ निधनाद्** आ मरणात्, यावज्जीविको ऽयं विधिर् इत्य् अर्थः । **दर्भपाणिना** । तद् उक्तम् "दर्भाः पवित्रम्" (म्ध् ३।२४६) इति । तद् ग्रथितशीर्षकं दर्भमयं पवित्रम् उच्यते ॥ ३।२६९ ॥

- **रात्रौ श्राद्धं न कुर्वीत राक्षसी कीर्तिता हि सा ।**

> संध्ययोर् उभयोश् चैव सूर्ये चैवाचिरोदिते ॥ ३।२७० ॥**

<span style="text-decoration:underline;">ननु</span> चापराह्णविधानात्[^४९१] कुतो रात्र्यादिषु प्राप्तिः । अथ मतविशेषवचनेन,[^४९२] अन्यत्राप्य् अस्तीति ज्ञापितम् । सत्यम् । "पूर्वाह्णाद् अपराह्णो विशिष्यते" (म्ध् ३।१६८) इति यदपेक्षं विशेषवचनं तत्रैवास्तीति सामान्यज्ञानं प्रवर्तते । 

- <span style="text-decoration:underline;">तेन</span> पूर्वाह्ण एव कदाचित् तस्यान्य उत्तरकाल इति केचिद् आहुः । "ग्रहणं चन्द्रसूर्ययोः" (य्ध् १।२१८) इति चन्द्रग्रहादिषु रात्र्यादाव् अपि प्राप्तः, तन्निषेधार्थम् । अतश् च संध्यायां चन्द्रसूर्ययोर् उपरागेण रात्रौ चन्द्रग्रहणे प्रतिषेधात्, विधानाद् विकल्पः । 

- <span style="text-decoration:underline;">अन्ये</span> त्व् आहुः: मध्याह्नकालः पूर्वाह्णापराह्णाभ्याम् अन्यस् तत्राप्य् एतेन प्रतिषेधेन कर्तव्यम् इति ज्ञाप्येत् । 

- **सूर्ये** चैव पूर्वाह्णकालत्वात् प्रथमोदिते सूर्ये प्रतिषेधः । **राक्षसीत्य्** अर्थवादः ॥ ३।२७० ॥

- **अनेन विधिना श्राद्धं त्रिर् अब्दस्येह निर्वपेत् ।**

> हेमन्तग्रीष्मवर्षासु पाञ्चयज्ञिकम् अन्वहम् ॥ ३।२७१ ॥**

पूर्वोक्तेन **विधिना** इतिकर्तव्यताकलापेन पूर्वेदुर् निमन्त्रणादिभिः संवत्सरस्य **त्रिः श्राद्धं** कुर्वीत । केषु मासेष्व् इत्य् अत आह: **हेमन्तग्रीष्मवर्षासु** । "मासानुमासिकम्" (म्ध् ३।११२) इत्य् अस्य त्रिः संवत्सरविधिर् वैकल्पिकः । **पाञ्चयज्ञिकः** पञ्चमहायज्ञमध्ये यः पठितः सो ऽन्वहं कर्तव्यः । अस्य च प्राचीनावीत्यपसव्योदङ्मुखब्राह्मणभोजनम् इत्य् एतावत्य् एवेतिकर्तव्यता । एवमर्थम् एव पुनर् उपन्यासः । एवं त्रिःसंवत्सरविधिर् अनाहिताग्नेर् इत्य् एवं पूर्वे व्याचक्षते, प्रमाणं तु त एव विदन्ति ॥ ३।२७१ ॥

> न पैतृयज्ञियो होमो लौकिके ऽग्नौ विधीयते ।**

> न दर्शेन विना श्राद्धम् आहिताग्नेर् द्विजन्मनः ॥ ३।२७२ ॥**

पितृयज्ञाङ्गभूतो **होमः पैतृयज्ञिकः** स **लौकिके** स्मार्ते **ऽग्नौ** **न विधीयते** । शास्त्रेण कर्तव्यतया न चोद्यते । तस्मात् त्रिः संवत्सरस्यानाहिताग्निना कर्तव्यम् । यद्य् अपि त्रिःकृतम् अपि भवत्य् एव कृतं लौकिके ऽग्नौ, तथापि संवत्सरापेक्षया अकृतम् एव तद् भवति । प्रस्थभोजनो हि न्यूने भुक्ते ऽभुक्त इति[^४९३] । अर्थवादतया पूर्वशेषम् इदं पूर्वे व्याचक्षते ।

- इदं तु युक्तम्[^४९४] । यदि लौकिको[^४९५] ऽग्निर् विवाहादाव् अपरिगृहीतस् तस्मिञ् छ्राद्धाङ्गभूतो होमो न कर्तव्य इत्य् उच्यते । होमप्रतिषेधेन च तद्व्यतिरिक्तम् अन्यत् कर्म कर्तव्यम् इत्य् उक्तं भवति । इतरथा परिगृहीताग्नेर् अपि[^४९६] पार्वणश्राद्धाङ्गत्वेन विधानाद् अनग्निकस्य श्राद्धानधिकार एव स्यात् । यथान्धस्याज्यावेक्षणाशक्त्या न दर्शपौर्णमासयोर् अधिकारः[^४९७] । अस्मिंस् तु सति साग्निकस्य होमवत् श्राद्धम् अनग्निकस्य तद्वर्जितम् अपि ज्ञापितं भवति । तथा च "अग्न्यभावे" (म्ध् ३।२०२) इत्य् अस्यायम् एव विषयः ।

- <span style="text-decoration:underline;">ये</span> ऽपि व्याचक्षते पिण्डपितृयज्ञो ऽभिप्रेतः तत्र यो होमः स लौकिके स्मार्ते ऽग्नौ नास्ति, ते ऽपि न युक्तम् आहुः । अस्त्व् एवम्[^४९८] अनाहिताग्निर् नित्यत्वे[^४९९] श्रपयित्वा जुहुयाद् इत्यादि । **न दर्शेण विना श्राद्धं** ग्रहोपरागादाव् आहिताग्निः[^५००] प्रतिषेध इत्य् आहुः । एतत् तु समाचारविरुद्धम् ।

- <span style="text-decoration:underline;">अन्ये</span> तु पठन्ति: न विना दर्श इत्य् अस्याहिताग्निना[^५०१] मासानुमासिकं कर्तव्यम्, नास्य त्रिःसंवत्सरविधिः । नैवायं पाठो ऽस्तीत्य् <span style="text-decoration:underline;">अन्ये</span> । 

- कस् तर्ह्य् अस्यार्थः । दार्शात् श्राद्धाद् अन्यद् आहिताग्नेर् मघाश्राद्धादि न नियमेन भवतीति दार्शम् एव तस्य नियतम् । अनाहिताग्नेस् तु हेमन्तादिविहितान्य् अपि नियतानीति ॥ ३।२७२ ॥

- **यद् एव तर्पयत्य् अद्भिः पितॄन् स्नात्वा द्विजोत्तमः ।**

> तेनैव कृत्स्नम् आप्नोति पितृयज्ञक्रियाफलम् ॥ ३।२७३ ॥**

पाञ्चयज्ञिकं यच् छ्राद्धम् अहर् अहर् इत्य् उक्तं तस्य वैकल्पिकत्वम् अनेनोच्यते । उदकतर्पणं यत् क्रियते **स्नात्वा** तेनैव **पितृयज्ञक्रियाफलं** **प्राप्नोति** । यद् उक्तम् "एकम् अप्य् आशयेत्" (म्ध् ३।७३) इति तस्य नास्ति नियमेन कर्तव्यता । उकदतर्पणम् अवश्यं कर्तव्यम् ॥ ३।२७३ ॥

- **वसून् वदन्ति तु पितॄन् रुद्रांश् चैव पितामहान् ।**

> प्रपितामहांस् तथादित्यान् श्रुतिर् एषा पुरातनी**[^५०२]** ॥ ३।२७४ ॥**

पितृद्वेषाद् अप्रवर्तमानस्य प्रवृत्त्यर्थम् इदम् । त्रिस्थाना वस्वाद्या[^५०३] देवताह् पितरो ऽपि य एव पिण्डभाजः । अतो देवतात्वेनैते द्रष्टव्याः । **श्रुतिर् एषा** श्रूयते एतद् वेदे[^५०४] । अतः **पुरातनी** नित्यत्वाद् वेदस्य ॥ ३।२७४ ॥

- **विघसाशी भवेन् नित्यं नित्यं वामृतभोजनः ।**

> विघसो भुक्तशेषं तु यज्ञशेषं तथामृतम् ॥ ३।२७५ ॥**

आद्येन श्लोकपादेनातिथ्यादिभुक्तशिष्टस्यान्नस्य यद् भोजनं विहितं तद् अनूद्यते । माङ्गलिकतया मङ्गलावसानानि शास्त्राणि प्रथन्ते । पित्र्याद् दैवं कर्म शस्ततरम् । **यज्ञशेषम्** । अनेन ज्योतिष्टोमादिहविःशेषस्य भोजनं विघसस्य तुल्यतयोच्यते । उत्तरेणार्धश्लोकेन सौहार्दम् एव तस्य वेदार्थव्याख्यानम् । कस्यांचिच् छाखायाम् आभ्यां शब्दाभ्यां विधानं दृष्टम् अतो व्यामोहं निवर्तयति । विघसम् अश्नातीति **विघसाशी** । अमृतं भोजनम् अस्येत्य् **अमृतभोजनः** । **भृत्यशेषं**[^५०५] भृत्यभुक्तशिष्टम् इति द्रष्टव्यम् । **भुक्तशेषम्** इति पाठे सामर्थ्याद्[^५०६] अतिथ्यादिभुक्तम् इति द्रष्टव्यम् । 

- <span style="text-decoration:underline;">अन्ये</span> तु[^५०७] प्रकृतत्वाच् छ्राद्धभुक्तशेषम् इति द्रष्टव्यम् । तथा च स्मृत्यन्तरम् "भुञ्जीत पितृसेवितः" (य्ध् १।२४९) इति । श्राद्धाङ्गं चैतद् भोजनं <span style="text-decoration:underline;">केचिद्</span> आहुः । 

- <span style="text-decoration:underline;">अन्ये</span> तु पुरुषार्थो भोजननियमो ऽयम् इत्य् आहुः । "वसून् वदन्ति" (म्ध् ३।२७४) इत्य् अनेनैव श्राद्धप्रकरणस्याप्रवृत्तत्वात् । 

- **यज्ञशेषं** यज्ञोपयुक्तद्रव्यशेषम् इति द्रष्टव्यम् ॥ ३।२७५ ॥

- **एतद् वो ऽभिहितं सर्वं विधानं पाञ्चयज्ञिकम् ।**

> द्विजातिमुख्यवृत्तीनां विधानं श्रूयताम् इति ॥ ३।२७६ ॥**

पूर्वं हि व्यवहितस्य **पाञ्चयज्ञिकम्** इति महायज्ञविधेर् उपसंहारो माङ्गलिकतयैव । उत्तरेण श्लोकार्धेन वक्ष्यमाणाध्यायार्थैकदेशोपन्यासः । तौ चोक्तप्रयोजनौ[^५०८] । **द्विजातिमुख्या** ब्राह्मणास् तेषां **वृत्तयो** जीविकाः कर्माणि । द्विजातीनां वा मुख्यवृत्तय इति । उत्तरत्रैव दर्शयिष्याम इति प्रसिद्धम् ॥ ३।२७६ ॥

**इति मानवे धर्मशास्त्रे भृगुप्रोक्तायाम् संहितायां **

**तृतीयो ऽध्यायः ॥**

- मान्या कापि मनुस्मृतिस् तदुचिता व्याख्या हि मेधातिथेः ।

- सा लुप्तैव विधेर् वशात् क्वचिद् अपि प्राप्यं न यत् पुस्तकम् ॥

- क्षोणीन्द्रो मदनः सहारणसुतो देशान्तराद् आहृतैर् 

- जीर्णोद्धारम् अचीकरत् तत इतस् तत् पुस्तकैर् लेखितैः ॥

**इति श्रीभट्टविरस्वामिसूनोर् भट्टमेधातिथिस्वामिनः कृतौ मनुभाष्ये**

**तृतीयो ऽध्याय्ः समाप्तः ॥**


