+++
title = "+११"
unicode_script = "devanagari"

+++
[Only a limited number of verses of this chapter are given in the DK, as noted]

**अथ एकादशमो ऽध्यायः**

> **सान्तानिकं यक्ष्यमाणम् अध्वगं सार्ववेदसम् ।**  
> **गुर्वर्थं पितृमात्रर्थं स्वाध्यायार्थ्य् उपतापिनः ॥ ११.१ ॥**  
> **न वै तान् स्नातकान् विद्याद् ब्राह्मणान् धर्मभिक्षुकान् ।**  
> **निःस्वेभ्यो देयम् एतेभ्यो दानं विद्याविशेषतः ॥ ११.२ ॥**

श्लोकद्वयेन च वाक्यार्थसमाप्तिः । अनेकविशेषणविशिष्टो दानार्थी[^१] विधीयते । **सान्तानिक्**आदिभ्यो धर्मार्थं भिक्ष्यमाणेभ्यो निःस्वेभ्यो **विद्याविशेषेण दातव्यम्** इति । संप्रति संप्रदानविशेषणत्वे धर्मभिक्षुकशब्दस्याधिकारसंपादनम् अपि प्रतीयते । एवं नैव विशिष्टायाश् चैव निमित्तम् इति नैमित्तिको दानाधिकारश् चोच्यते । 


[^१]:
     M G: snātakaviśeṣeṇa viśiṣṭo dānārtho

- संतानं प्रजा प्रयोजनम् अस्येति **सान्तानिको** विवाहार्थी भण्यते । तत्र हि धनम् उपयुज्यते । भवति च पारंपर्येण संतानप्रयोजनः । धर्मग्रहणात् "कामतस् तु प्रवृत्तानाम्" (म्ध् ३.१२) इति द्वितीयादिविवाहप्रवृत्तौ न नियमतो देयम् इति । एवं **यक्ष्यमाणो**[^२] नित्ययज्ञाग्निष्टोमाद्यर्थं वृत्तिवचनं यः करोति स वेदितव्यः । **अध्वगः** क्षीणपथ्योदनः । **सार्ववेदसो** विश्वजिति सर्वस्वं दक्षिणात्वेन दत्तवान्, न तु प्रायश्चित्ताद्यर्थम् । **स्वाध्यायार्थी** । यद्य् अपि ब्रह्मचारिणो ऽध्ययनं विहितं भिक्षाभोजनं च, तथापि वस्त्रार्थोपयोगि धनं दातव्यम् । अथ वा गृहीतवेदस्य तदर्थजिज्ञासा भैक्षभुजो ऽपि । **उपतापी** रोगी । **स्नातक**ग्रहणं प्रशंसार्थम् । **गुर्वर्थं **स्वाध्यायार्थत्वं प्रायः स्नातकविषये विद्यते । ब्रह्मचारिणो गुर्वर्थं कर्तव्यम् इति विहितम् । **निःस्वेभ्यो** निर्धनेभ्यः[^३] । **विद्याविशेषतो** बहुविद्याय बहु स्वल्पविद्यायाल्पम् इति । 


[^३]:
     M G: niścitya nirvacanebhyo


[^२]:
     M G: vakṣyamāṇo

- <u>ननु</u> च सर्वम् एवेदम् अप्रकृतं प्रक्रियते । एवं हि प्रतिज्ञातम्- "अतः परं प्रवक्ष्यामि प्रायश्चित्तविधिं शुभम्" (म्ध् १०.१३१) इति ।

- <u>नैष दोषः</u>, आश्रमधर्मत्वाद् अस्य प्रकरणस्य । प्रायश्चित्तानाम् अतुल्यरूपतया सहोपदेशस् तत्र प्रायश्चित्तनिमित्तत्वाद् अस्यार्थस्य प्रथमम् अभिधानम् ।

- **दानं देयम्** इत्य् उक्तम् । **दान**शब्दश् च कर्मसाधनः । किं तद् देयम् इत्य् अपेक्षायाम् उत्तरश्लोकः ॥ ११.१–२ ॥

> **एतेभ्यो हि द्विजाग्रेभ्यो देयम् अन्नं सदक्षिणम् ।**  
> **इतरेभ्यो बहिर् वेदि कृतान्नं देयम् उच्यते ॥ ११.३ ॥**

**दक्षिणा**शब्दो यद्य् अपि कर्मकरसंयुक्ते संत्यागे वर्तते, तथापि गोभूमिहिरण्यादिभाजनाद् अन्यद् देयं द्रव्यम् उच्यते । तथा हि[^४] लौकिकी प्रसिद्धिर् इति **इतरेभ्य** एतद् व्यतिरिक्ता ये भिक्षुकास् तेभ्यः । **कृतान्नं** सिद्धम् अन्नं भोजनार्थं दातव्यम् । **बहिर् वेदि** यज्ञाद् अन्यत्रातिथिभ्यो दानं गृहस्थधर्मेषु यद् एतत् तद् एवानूद्यते ॥ ११.३ ॥


[^४]:
     M G: tathāpi

> **सर्वरत्नानि राजा तु यथार्हं प्रतिपादयेत् ।**  
> **ब्राह्मणान् वेदविदुषो यज्ञार्थं चैव दक्षिणाम् ॥ ११.४ ॥**

सर्ववर्णानां स्वर्गादिफलाय पुरुषार्थोपयोगि दानं विहितम् । अयं तु राज्ञो नियमार्थम् उपदेशः । बहुधनेन **राज्ञा** **सर्वरत्नानि** मणिमुक्तादीनि **यथार्हं** विद्याकर्मानुरूपेण ब्राह्मणेभ्यो दात्व्यानि । **यज्ञार्थं** **च** **दक्षिणा** । काम्यकर्मसिद्धये ऽपीति पुनर् उपदेशः[^५] । **प्रतिपादयेत्** स्वीकारयेद् ग्राहयेद् इति यावत् ॥ ११.४ ॥


[^५]:
     M G: upadeśaṃ

> **कृतदारो ऽपरान् दारान् भिक्षित्वा यो ऽधिगच्छति ।**  
> **रतिमात्रं फलं तस्य द्रव्यदतुस् तु संततिः ॥ ११.५ ॥**

कामतो द्वितीयादिविवाहप्रवृत्तौ भिक्षमाणस्य निषेधो ऽयम् । **रतिमात्रं फलम्** इत्यादिर् अर्थवादः, न यथाश्रुतम् एव प्रतिपत्तव्यम् । 

- <u>अन्ये</u> तु व्याचक्षते । धर्मार्थं सांतानिकाय दातव्यं न कामप्रवृत्तायेति । स एवायम् अर्थः पुनर् अन्यथोच्यते । सान्तानिकाय दातव्यम्, अयं तु रतिकामो न सान्तानिक इत्य् अर्थः ।

- **द्रव्यदातुर्** हि सा **संततिर्** न तस्येति ॥ ११.५ ॥

> **धनानि तु यथाशक्ति विप्रेषु प्रतिपादयेत् ।**  
> **वेदवित्सु विविक्तेषु प्रेत्य स्वर्गं समश्नुते ॥ ११.६ ॥**  
> **यस्य त्रैवारिषिकं भक्तं पर्याप्तं भृत्यवृत्तये ।**  
> **अधिकं वापि विद्येत स सोमं पातुम् अर्हति ॥ ११.७ ॥**

त्रीणि वर्षाणि यस्य पर्याप्तं भृत्यभरणाय धनं तत् **त्रैवार्षिकम्**, ततो **ऽधिकं वा** **यस्या**स्ति **स सोमं पातुम् अर्हति** । श्रुतौ नित्यस्य सोमस्यावश्यकर्तव्यतया उक्तत्वात्,[^६] भृत्योपरोधे ऽपि नैष निषेधः प्रवर्तते, बलीयस्त्वाच् छ्रुतेः । अत इच्छासोमविषयो ऽयं निषेधः । 


[^६]:
     M G: -kartavyatayānuktatvāt

- <u>ननु</u> च सोमे धनं परिक्रयार्थम् उपयुज्यते "तस्य द्वादशशतं दक्षिणा" इति । तत्र वृत्तिर् वर्धते ऽतश् च सोमे तत्र धनम् उपयुज्यते । नोच्यते यस्य त्रैवार्षिकम् इति । 

- <u>ननु</u> च वृत्तिधनम् असति धने नित्यवद् अस्तीति विद्यमानधनेनापि तत्कर्तव्यम् एवेष्यते । प्राशस्त्यकरदानशब्दो भक्तमात्रे यदि हिरण्यदानं सोमक्रयार्थम् एवमादिनिवृत्तिः ॥ ११.७ ॥

> **अतः स्वल्पीयसि द्रव्ये यः सोमं पिबति द्विजः ।**  
> **स पीतसोमपूर्वो ऽपि न तस्याप्नोति तत्फलम् ॥ ११.८ ॥**

प्रतिषेधातिक्रमेणानधिकारिणः कुर्वतो न्यायसिद्धफलाभावो ऽनेनानूद्यते । फलग्रहणाच् च काम्यविषयता स्फुटतरा प्रतीयते । **स पीतसोमपूर्वो ऽपि** । अनेन प्रथमयज्ञस्यावश्यकर्तव्यतां दर्शयति । स पीतत्वाआद्यर्थवादो[^७] ऽयम्, न पुनर् अपीतसोमस्य प्रतिषेधः ॥ ११.८ ॥


[^७]:
     M G: pītatvāc cārthavādo

> **शक्तः परजने दाता स्वजने दुःखजीविनि ।**  
> **मध्वापातो विषास्वादः स धर्मप्रतिरूपकः ॥ ११.९ ॥**

यः **स्वजनो** भृत्यामात्यमातृपितृपुत्रदारादिस् तस्मिन् **दुःखजीविनि** । यः **परजने** यशोर्थं ददाति तस्यासौ **विषास्वादः** । **आपाते** संनिपाते मधुरः । यथा विषस्यास्वादः संनिपातमधुरो विपाकविरसो मरणफलत्वात्, एवं तादृशं दानम् । यद्य् अपि संप्रति यशः सुखं जनयत्य् अमुत्र प्रत्यवायोत्पत्या विषास्वादसमं संपद्यते । तद् एवाह **धर्मप्रतिरूपको** ऽसौ सदृशो न धर्मः, शुक्तिर् इव रजतज्ञानस्य ॥ ११.९. ॥

> **भृत्यानाम् उपरोधेन यत् करोत्य् और्ध्वदेहिकम् ।**  
> **तद् भवत्य् असुखोदर्कं जीवतश् च मृतस्य च ॥ ११.१० ॥**

पूर्वस्य निन्दार्थवादो ऽयम् । **भृत्या** व्याख्याताः । **उपरोधो** भक्तवस्त्रादिना यथोपयोगम् आहरणम् । **और्ध्वदेहिकं** परलोकप्रयोजनम् । **असुखोदर्कम्** उदर्कः आगामीकालः, सो ऽस्य दानस्य्**आसुखोदर्कं** भवतीति प्रयोजनं सिद्धम् एव ॥ ११.१० ॥

> **यज्ञश् चेत् प्रतिरुद्धः स्याद् एकेनाङ्गेन यज्वनः ।**  
> **ब्राह्मणस्य विशेषेण धार्मिके सति राजनि ॥ ११.११ ॥**  
> **यो वैश्यः स्याद् बहुपशुर् हीनक्रतुर् असोमपः ।**  
> **कुटुम्बात् तस्य तद् द्रव्यम् आहरेद् यज्ञसिद्धये ॥ ११.१२ ॥**

अत्र **अङ्ग**ग्रहणान्[^८] न केवलं सर्वासां दक्षिणानाम् असंपत्तौ हिरण्यानाम्[^९] इदम् आहरणं विधीयते, अपि च तस्मिन्न् अपि पश्वादौ । **आहरेद्** इति तत्स्वीकारोत्पत्तिमात्रम् उच्यते, नोपायविशेषः । अतश् च याच्ञया विनिमयेन[^१०] चौर्येणैवापहर्तव्यम् । 


[^१०]:
     M G: vinimaye


[^९]:
     M G: vaiśyānām


[^८]:
     M G: aṅgaharaṇān

- <u>ननु च</u>[^११] चौर्येण स्वाम्यं[^१२] नोत्पद्यत इत्य् उक्तम् । 


[^१२]:
     M G J: sāmyaṃ (the reading svāmyaṃ conjectural)


[^११]:
     M G: na ca

- <u>नैष</u> दोषः । इह स्वशब्देनैवोक्तं **हर्तव्यम्** इति । एवं ह्य् आह "हर्तव्यं[^१३] हीनकर्मणः" (म्ध् ११.१६) इति । 


[^१३]:
     M G J: kartavyaṃ (hartavyam a conjecture)

- अयं चापहारः[^१४] प्रागारब्धयागस्य सर्वाङ्गोपेतस्यैकाङ्गासंपत्तौ प्रारिप्स्यमानस्य वेति न विशेषहेतुर् अस्ति । **ब्राह्मणस्य विशेषेणेति** वचनात् क्षत्रियवैश्ययोर् अप्य् अस्ति तद् एकाङ्गग्रहणम् अस्मिन् निमित्ते । 


[^१४]:
     M G: vāpahāraḥ

- <u>ननु</u> कः क्षत्रियो याचेद् इति क्षत्रियस्य याच्ञा प्रतिषिद्धा । 

- <u>अत्यल्पम्</u> इदम् उच्यते । ब्राह्मणस्यापि चौर्यं निषिद्धम् । तस्मात् तस्मिन् निमित्ते नास्त्य् अर्जनोपायनियमः । 

- **धार्मिके सतित्य्** अनुवादो ऽयम् । यो हि धर्मज्ञो राजा तस्मिन् निमित्ते चौर्यं विहितम् इति । अन्यस्य तु निगृहीतत्वात् कुतः प्रवृत्तिः । **बहुपशु**ग्रहणं धनमात्रोपलक्षणार्थम् । **हीनक्रतुः**[^१५] कर्म यगाद्[^१६] अन्यद् अपि दानादि न करोति । सत्य् अप्य् असोमपे । **कुतुम्बाद्** गृहाद् इत्य् अर्थः । गृहाद् धि चौर्यं दोषवत्तरम्, अतस् तद् अनुज्ञायते । न पुनर् अप्य् एवम् एव नियमः । अन्यतो ऽपि यत् खलादेः संपद्यते तत् कर्तव्यम् एव । वक्ष्यति च "खलात् क्षेत्राद् अगाराद् वा" (म्ध् ११.१६) इति ॥ ११.११–१२ ॥


[^१६]:
     M G: yogād


[^१५]:
     M G: kutaḥ

> **आहरेत् त्रीणि वा द्वे वा कामं शूद्रस्य वेश्मनः ।**  
> **न हि शूद्रस्य यज्ञेषु कश्चिद् अस्ति परिग्रहः ॥ ११.१३ ॥**

वैश्यासंभवे शूद्राद् अप्य् आहर्तव्यम् । **त्रीणि वा द्वे वेत्य्** अङ्गप्रकरणाद् अङ्गानि वेदितव्यानि । अत्रार्थवादो **न हि शूद्रस्येति** । यद्य् अपि पूर्वम् अनेकोपायकृतम् आहरणं विहितं तथापि भिक्षणम् अत्र नास्ति, "न यज्ञार्थं धनं शूद्राद् विप्रो भिक्षेत" (म्ध् ११.२३) इति । 

- <u>ननु</u> च स्मृत्यन्तरे ऽविशेषेण शूद्रधनेन यागः प्रतिषिद्धः । 

- <u>अस्योपदेशस्य</u> सामर्थ्याच् छूद्रात् प्रतिगृह्णीतेति द्रष्टव्यम् । 

- <u>अन्ये</u> त्व् आहुः । ब्राह्मणेन स्वीकृतत्वान् नैव तच् छूद्रधनम् इति । यस् तु प्रतिषेधः, स शूद्रस्य शान्तिकपौष्टिकादि येन धनेन करोति ऋत्विग्वत् तत्र द्रष्टव्यः । इह तु भूतपूर्वगत्या शूद्रधनव्यपदेशो ऽस्य स्यात्, सांप्रतिकत्वाभावे च शास्त्राद् या चैवति चेत्य् अयम् एव[^१७] ॥ ११.१३ ॥


[^१७]:
     M G: ca sā, and omit: śāstrād yā caivati cety ayam eva (the reading here is corrupt)

> **यो ऽनाहिताग्निः शतगुर् अयज्वा**[^१८]** च सहस्रगुः ।**  
> **तयोर् अपि कुटुम्बाभ्याम् आहरेद् अविचारयन् ॥ ११.१४ ॥**

ब्राह्मणक्षत्रियाभ्याम् अप्य् एवंविधाभ्याम् आहर्तव्यम् इति श्लोकार्थः । **गो**ग्रहणं तावत् परिमाणधनोपलक्षणार्थम् । **अयज्वा **असोमयाजी[^१९] ॥ ११.१४ ॥


[^१९]:
     J: ayajño 'somayājī

> **आदाननित्याच् चादातुर् आहरेद् अप्रयच्छतः ।**  
> **तथा यशो ऽस्य प्रथते धर्मश् चैव प्रवर्धते ॥ ११.१५ ॥**

अयं सर्ववर्णविषयः श्लोकः । **आदाननित्यो** यः सर्वकालं कृषिप्रतिग्रहकुसीदादिभिर् धनम् अर्जयति, न च ददाति, तत उपायान्तराण्य् आश्रयणीयानि । **अदातुर्** इत्य् अयागशीलस्यापि द्रष्टव्यम् ॥ ११.१५ ॥

> **तथैव सप्तमे भक्ते भक्तानि षड् अनश्नता ।**  
> **अश्वस्तनविधानेन हर्तव्यं हीनकर्मणः ॥ ११.१६ ॥**

आत्मकुटुम्बावसादे ऽपि पूर्ववत् परादानं कर्तव्यम् । **अश्वस्तन**ग्रहणाद् एकदिनवृत्त्यर्थम् एवानुजानाति, नाधिकम् । **हीनकर्मण** इति कर्मार्थम् । स्मृत्यन्तरे-

- हीनाद् आदेयम् आदौ स्यात् तदलाभे समाद् अपि ।

- असंभवे त्व् आददीत विशिष्टाद् अपि धार्मिकात् ॥ 

**सप्तमे भक्ते** । त्र्यहं येन न भुक्तं चतुर्थे ऽहनि प्रातर् भोजनार्थं परादाने प्रवर्तेत । "सायंप्रातर् भुञ्जीत" (ग्ध् ९.५९) इत्य् अहन्य् अहनि भक्तद्वयं विहितम् ॥ ११.१६ ॥

> **खलात् क्षेत्राद् अगाराद् वा यतो वाप्य् उपलभ्यते ।**  
> **आख्यातव्यं तु तत् तस्मै पृच्छते यदि पृच्छति ॥ ११.१७ ॥**

**यतो वापीति** आरामादेर् अपि । **आख्यातव्यं पृच्छत** इत्य् एव । **यदि पृच्छतीति** वचनं न हठात् पुनः प्रेषणादिना प्रश्नम् असौ कारयितव्यः । अथ वा **पृच्छते** धनस्वामिने, यदि पृच्छति राजेति । "राजपुरं नीत्वैव"[^२०] विषयभेदो दर्शयितव्यः । तथा च गौतमः- "आचक्षीत राज्ञा पृष्टः" (ग्ध् १८.३०) इति । भक्तच्छेदे यज्ञप्रतिबन्धतः प्रकरणविशेषाद् उभयत्रायं विधिर् ज्ञेयः ॥ ११.१७ ॥


[^२०]:
     M G: rājapurāpanīta eva

> **ब्राह्मणस्वं न हर्तव्यं क्षत्रियेण कदाचन ।**  
> **दस्युनिष्क्रिययोस् तु स्वम् अजीवन् हर्तुम् अर्हति ॥ ११.१८ ॥**

**क्षत्रियेणेति** । **क्षत्रिय**ग्रहणं वैश्यशूद्रयोर् अपि प्रदर्शनार्थम् । **कदाचनेति** महत्याम् आपदीत्य् अर्थः । **दस्युनिष्क्रिययोर्** ब्राह्मणयोर् एव । **दस्युस्** तस्करो **निष्क्रियस्** त्व् अकर्मानाशर्मी ॥ ११.१८ ॥

> **यो ऽसाधुभ्यो ऽर्थम् आदाय साधुभ्यः संप्रयच्छति ।**  
> **स कृत्वा प्लवम् आत्मानं संतारयति ताव् उभौ ॥ ११.१९ ॥**

**प्लवः** समुद्रतरणः । **उभौ** यस्यापहरति यस्मै च प्रयच्छति[^२१] । सेषो ऽर्थवादः ॥ ११.१९ ॥


[^२१]:
     M G omit: yasmai ca prayacchati

> **यद् धनं यज्ञशीलानां देवस्वं तद् विदुर् बुधाः ।**  
> **अयज्वनां तु यद् वित्तम् आसुरस्वं तद् उच्यते ॥ ११.२० ॥**

अयम् अस्यार्थवाद एव । गुणवद्भ्यो नापहर्तव्यम्, निर्गुणेभ्यस् तु न दोषः ॥ ११.२० ॥

- 

> **न तस्मिन् धारयेद् दण्डं धार्मिकः पृथिवीपतिः ।**  
> **क्षत्रियस्य हि बालिश्याद् ब्राह्मणः सीदति क्षुधा ॥ ११.२१ ॥**

अस्मिन् निमित्ते चौरत्वेनानीतेभ्यो राज्ञा दण्डो न कर्तव्यः । यतस् तस्यैव **बालिश्यान्** मौर्ख्यात् **क्षुधावसीदन्ति** । **क्षुधे**त्य् अविवक्षितम्, उभयोः प्रकरणाद् अर्थवादत्वाच् च ॥ ११.२१ ॥

> **तस्य भृत्यजनं ज्ञात्वा स्वकुटुम्बान् महीपतिः ।**  
> **श्रुतशीले च विज्ञाय वृत्तिं धर्म्यां प्रकल्पयेत् ॥ ११.२२ ॥**

**धर्म्या वृत्तिर्** यया नित्यकर्माण्य् अपि संपद्यन्ते । क्षीणकोशेनापि महिषीराजपुत्रादिकल्पिताद् दायाद् विहिताच् च धनाच् च किंचिद् अवकृष्य दातव्यम् इति । **स्वकुटुम्बाद्** इत्यादिना महाधनस्यैव राज्ञो ऽयं विधिः, "सर्वरत्नानि" (म्ध् ११.४) इति वचनात् ॥ ११.२२ ॥

> **कल्पयित्वास्य वृत्तिं च रक्षेद् एनं समन्ततः ।**  
> **राजा हि धर्मषड्भागं तस्मात् प्राप्नोति रक्षितात् ॥ ११.२३ ॥**

स्पष्टार्थो ऽयं श्लोकः ॥ ११.२३ ॥

> **न यज्ञार्थं धनं शूद्रद् विप्रो भिक्षेत कर्हिचित् ।**  
> **यजमानो हि भिक्षित्वा चण्डालः प्रेत्य जायते ॥ ११.२४ ॥**

भिक्षणम् अत्र निषिध्यते । अयाचितोपपन्नं तु न दुष्यति । तथा चोक्तम्-

- अयाचितोपपन्नानां द्रव्याणां यः प्रतिग्रहः ।

- विशिष्टलोकशास्त्राभ्यां तं विद्याद् अप्रतिग्रहम् ॥ इति ।

अयज्ञार्थो ऽयं प्रतिषेधो न तु भृत्यभरणे । 

- <u>केचित्</u> पूर्वशेषम् एव मन्यन्ते । भिक्षणे दोषदर्शनाद् उपायान्तरेणोक्तम् आदानम् ॥ ११.२४ ॥

> **यज्ञार्थम् अर्थं भिक्षित्वा यो न सर्वं प्रयच्छति ।**  
> **स याति भासतां विप्रः काकतां वा सतं समाः ॥ ११.२५ ॥**

भिक्षितस्य यज्ञार्थपरिशेषितस्य[^२२] कार्यान्तराय फलं काकताभासताप्राप्तिः ॥ ११.२५ ॥


[^२२]:
     M G: yajñārthaṃ

> **देवस्वं ब्राह्मणस्वं वा लोभेनोपहिनस्ति यः ।**  
> **स पापात्मा परे लोके गृध्रोच्छिष्टेन जीवति ॥ ११.२६ ॥**

यागशीलानां त्रयाणां वर्णानां यद् वित्तं तद् **देवस्वम्** । ब्राह्मणस्यायागशीलस्यापि यत् स्वं तद् **ब्राह्मणस्वम्** इति । 

- एवम् अपि श्लोको गच्छत्य् एव । किं तु अर्थवादश्लोको ऽसौ । "यद्[^२३] धनं यज्ञशीलानाम्" (म्ध् ११.१९) इति, न चौर्यादिशब्दवच् छब्दार्थपरिभाषापरः । अतो ऽन्यथा व्याख्यायते । देवान् उद्दिश्य यागादिक्रियार्थं धनं यद् उत्सृष्टं तद् **देवस्वम्**, मुख्यस्य स्वस्वामिसंबन्धस्य देवानाम् असंभवात् । न हि देवता इच्छया धनं नियुञ्जते । न च परिपालनव्यापारस् तासां दृश्यते । स्वं च लोके तादृशम् उच्यते । तस्माद् देवोद्देशेन यद् उक्तम् "नेदं मम देवताया इदम्" इति तद् **देवस्वम्** । तच् च दर्शपूर्णमासादियागेष्व् अग्न्यादिदेवताभ्यश् चोदितम् । शिष्टसमाचारप्रसिद्ध्यैव गौणोपायदुर्गायागादिषु । 


[^२३]:
     M G omit: yad

- <u>ननु</u> चतुर्भुजादिप्रतिमासंबन्धि लोके **देवस्वम्** उच्यते । लोकप्रसिद्धश् च शब्दार्थः शास्त्रे ग्रहीतुं न्याय्यः । 

- <u>स्याद्</u> एवं यदि **देवस्व**शब्दो निर्भागः प्रसिद्धिम् उपेयात् । देवानां स्वं **देवस्वम्** इत्य् अवयवप्रसिद्ध्या समुदायार्थः प्रकृष्टः । न च वाक्यान्तरप्रकल्पना प्रमाणेनाप्य् अस्ति । मुख्यं चतुर्भुजादीनां देवत्वं प्रतिमाव्यवहारेणैवापहृतम् । न च व्ययोकूललक्षणम्[^२४] अस्ति । अथ समाचारतो देवस्वं भवतु, स्वस्वामिभावस् तावन् नास्ति । यथोक्तेन च प्रकारेण स्वव्यवहारोपपत्तिर् इति शिष्टं द्वितीये ॥ ११.२६ ॥


[^२४]:
     M G: yady uktalakṣaṇam

> **इष्टिं वैश्वानरीं नित्यं निर्वपेद् अब्दपर्यये ।**  
> **कॢप्तानां पशुसोमानाम् निष्कृत्यर्थम् असंभवे ॥ ११.२७ ॥**

**वैश्वानर्या** **इष्टेर्** गृह्यस्मृतिभ्यः स्वरूपम् अवसातव्यम् । समाप्ते वर्षे द्वितीयवर्षस्य प्रवृत्तिर् **अब्दपर्ययः** । **कॢप्तानां** विहितानां **पशुसोमानां** नित्यानां षाण्मासस्य सांवत्सरः पशुर् नित्यं वसन्ते सोमः । तेषाम् **असंभवे** धनाभावादिदोषेण । **निष्कृत्यर्थं** नित्यस्याकरणे यो दोषस् तन्निवृत्त्यर्थम् । 

- श्रुते ऽस्मिन् निमित्ते ऽन्यकर्म समामनन्ति । तत्र <u>केचित्</u> समुच्चयं मन्यन्ते सत्य् अप्य् एककार्यत्वे प्रमाणभेदेन विधिनात्र । 

- <u>तद् अयुक्तम्</u> । 

- तथा च ब्रह्महत्याप्रायश्चित्ते श्रौते स्मार्ते च स्वशब्देन विकल्पं वक्ष्यति "अभिजिद्विश्वजिद्भ्यां च" (म्ध् ११.७३) इति ॥ ११.२७ ॥

> **आपत्कल्पेन यो धर्मं कुरुते ऽनापदि द्विजः ।**  
> **स नाप्नोति फलं तस्य परत्रेति विचारितम् ॥ ११.२८ ॥**

**आपत्कल्प**प्रतिनिधिं वैश्वानरीं वा विद्यमानधनो यो गौणपक्षम् आश्रयति तस्य न सो ऽर्थः सिध्यति ॥ ११.२८ ॥

> **विश्वैश् च देवैः साध्यैश् च ब्राह्मणैश् च महर्षिभिः ।**  
> **आपत्सु मरणाद् भीतैर् विधेः प्रतिनिधिः कृतः ॥ ११.२९ ॥**

एष एवार्थः- आपदि प्रतिनिधिर् आश्रयितव्यो न संपदि ॥ ११.२९ ॥

> **प्रभुः प्रथमकल्पस्य यो ऽनुकल्पेन वर्तते ।**  
> **न साम्परायिकं तस्य दुर्मतेर् विद्यते फलम् ॥ ११.३० ॥**

अयम् अपि पूर्वशेषो ऽर्थवादः । **साम्परायिकं** पारलौकिकम् ॥ ११.३० ॥

> **न ब्राह्मणो वेदयेत किंचिद् राजनि धर्मवित् ।**  
> **स्ववीर्येणैव तान् शिष्यान् मानवान् अपकारिणः ॥ ११.३१ ॥**

निमित्ते ऽभिचारो न दोषायेति श्लोकार्थः । न त्व् अभिचारो विधीयते । न च राजनि वेदनं प्रतिषिध्यते । केवले सति निमित्ते ऽभिचरितुं प्रवृत्तो राज्ञा न किंचिद् वक्तव्यः । तथा वक्ष्यति "विधाता शासिता वक्ता" इति, "तस्मै नाकुशलं ब्रूयात्" (म्ध् ११.३४) इति । राजेति प्रीतये[^२५] । शिष्याद् इति[^२६] । सत्य् अपि विधौ राजनि निवेदयेत्,[^२७] न च प्रतिषेध उपसंहारश्लोकपर्यालोचनया तत्परम्[^२८] अवतिष्ठते । निमित्तानि चोक्तानि "भार्यातिक्रमकारी च" (क्स्म् ८०३) इत्यादीनि । **किंचित्** पीडानिमित्तम् अनेन मे कृतम् इति राज्ञे[^२९] **निवेदयेत्** । **धर्मविद्** अभिचारविधिज्ञः । **स्ववीर्येण** मन्त्राभिशापाभ्याम् । तत्रैवोत्तरश्लोकर्थः ॥ ११.३१ ॥


[^२९]:
     M G omit: rājñe


[^२८]:
     M G: atatparam


[^२७]:
     M G: nivedayen


[^२६]:
     M G omit: śiṣyād iti


[^२५]:
     M G: prītaye 'bhichindyāt" ity api (for this verse see DK 5: 1750)

> **स्ववीर्याद् राजवीर्याच् च स्ववीर्यं बलवत्तरम् ।**  
> **तस्मात् स्वेनैव वीर्येण निगृह्णीयाद् अरीन् द्विजः ॥ ११.३२ ॥**

राजा कदाचिद् अनिपुणतया न निग्रहेण प्रवर्तेत स्वतस् तु न कदाचिद् उपेक्षेति **स्ववीर्यं** बलीयः ॥ ११.३२ ॥

> **श्रुतीर् अथर्वाङ्गिरसीः कुर्याद् इत्य् अविचारयन् ।**  
> **वाक्शस्त्रं वै ब्राह्मणस्य तेन हन्याद् अरीन् द्विजः ॥ ११.३३ ॥**

किं तत् स्ववीर्यम् इति शङ्कानिवृत्त्यर्थो ऽयं श्लोकः । श्रूयन्त इति **श्रुतयः** । अथर्वणवेदे ये ऽभिचारप्रकाराः श्रुतास् ते कर्तव्या इत्य् अर्थः । बाहुल्येन तत्राभिचाराणां विधानात्, **अथर्वाङ्गिरस**ग्रहणम्, न पुनर् अन्येषु वेदेष्व् अननुज्ञातम् । 

- अथ वाभिचारश्रुतयः **अथर्वाङ्गिरस**शब्देनोच्यन्ते । 

- अथ वाथर्वणशब्दा[^३०] एवंविध एवार्थे प्रयुज्यन्ते "यज्ञो ऽथर्वणवित् काम्यः" इति ॥ ११.३३ ॥


[^३०]:
     M G: athātharvaṇaśabdā

> **क्षत्रियो बाहुवीर्येण तरेद् आपदम् आत्मनः । **  
> **धनेन वैश्यशूद्रौ तु जपहोमैर् द्विजोत्तमः ॥ ११.३४ ॥**

पूर्वशेष एव ॥ ११.३४ ॥

> **विधाता शासिता वक्ता मैत्रो ब्राह्मण उच्यते ।**  
> **तस्मै नाकुशलं ब्रूयान् न शुष्कां गिरम् ईरयेत् ॥ ११.३५ ॥**

प्राग्व्याख्यातो ऽयम् । **तस्मै** ब्राह्मणायाभिचरते[^३१] "निगृह्यताम् अयम्" इत्य् **अकुशलं न ब्रूयात् **। **न शुष्कां गिरम् ईरयेत्** । वाग्दण्डधिग्दण्डयोर् अपि प्रतिषेधः । 


[^३१]:
     M G: brāhmaṇāyābhicareṇa

- अथ वा सर्वेषाम् वर्णानां न ब्राह्मणः क्षोभयितव्यो यस् त्रयीविद्याप्रभावेण शक्तः स्वयं निग्रहीतुम् । 

- **विधाता** स्रष्टा । अन्यस्य राज्ञः **शासिता** निग्रहीता । **वक्ता** हितान् । अतो **मैत्रः** । तस्मात् सर्वशक्तियुक्तत्वान्[^३२] न दुर्बलो ऽयम् इत्य् अवमन्तव्यः ॥ ११.३५ ॥


[^३२]:
     M G J: sarvapraśaktiyuktatvān (I follow DK 5: 1752)

> **न वै कन्या न युवतिर् नाल्पविद्यो न बालिशः ।**  
> **होता स्याद् अग्निहोत्रस्य नार्तो नासंस्कृतस् तथा ॥ ११.३६ ॥**

अग्निहोत्रे ऋत्विग्वरणस्य समाम्नानात् "जुहुयाद् धावयेद् वा" (गोग् १.३.१४) इति स्त्रीपुंसयोर् अविसेषेण क्षीरहोतृताप्राप्तौ कन्यायुवत्योः प्रतिषेधः । एवम् आहुतिद्वयमात्रविधिज्ञस्य **अल्पविद्यस्य** **बालिशस्य** वा प्राप्तिः प्रतिषिध्यते । **आर्तो** व्याधिना । **असंस्कृतो** ऽनुपनीतः । 

- <u>एतच् चायुक्तम्</u> । श्रौते ह्य् अग्निहोत्रे "स्वयं पर्वणि जुहुयात् ऋत्विजाम् एक इतरं[^३३] कालम्" (आश्श् २.४.२–३) इति समाचरन्ति । न च स्त्रीणाम् आर्त्विज्यसंभवो ऽतो गृह्याग्निविषये कन्यायुवत्योः प्रतिषेधः, जातपुत्रायाः प्राप्त्यर्थ इति वर्णयन्ति । तथा चान्ये ऽपि सूत्रकाराः "कामं गृह्ये ऽग्नौ पत्नी जुहुयात् सायं प्रातर् होमौ" इति । 


[^३३]:
     M G J: itareṣāṃ (I follow ĀśŚ reading)

- <u>अन्ये</u> तु "वैतानकुशलः" (म्ध् ११.३७) इति वचनात्, त्रेताग्निविषयम् एवेदं मन्यन्ते । वितानो विहारः । स च श्रौतेष्व् अग्निषु संभवति । न च तत्र स्त्र्यादीनां प्राप्तिः, न त्व् अविदुषाम्, विशिष्टानाम् एव पुंसाम् आर्त्विज्यविधानात् । 

- <u>अतो</u> ऽग्निहोत्रग्रहणं सर्वकर्मणाम्, होतृग्रहणं च सर्वर्त्विजां प्रदर्शनार्थम् । अतः श्रुत्यर्थानुवादमात्रम् एषा स्मृतिः ॥ ११.३६ ॥

> **नरके हि पतन्त्य् एते जुह्वतः स च यस्य तत् ।**  
> **तस्माद् वैतानकुशलो होता स्याद् वेदपारगः ॥ ११.३७ ॥**

**एते** कन्यादयो **जुह्वतो** **नरकं** गच्छन्ति । **स च** यजमानो हावयिता ॥ ११.३७ ॥

> **प्राजापत्यम् अदत्वाश्वम् अग्न्याधेयस्य दक्षिणाम् ।**  
> **अनाहिताग्निर् भवति ब्राह्मणो विभवे सति ॥ ११.३८ ॥**

**अग्न्याधेये** **ऽश्वो दक्षिणा** दातव्या । **प्राजापत्य**ग्रहणं स्तुत्यर्थम् । अथ वा नात्युत्कृष्टो नातिनिकृष्टः **प्राजापत्यः** । अथ च लौकिका ईदृशे वस्तुनि प्रजापतिशब्दम् उदाहरन्ति । **विभवे सतीति** वचनाद् असंपत्ताव् अददद् भवत्य् एवाहिताग्निः ॥ ११.३८ ॥

> **पुण्यान्य् अन्यानि कुर्वीत श्रद्दधानो जितेन्द्रियः ।**  
> **न त्व् अल्पदक्षिणैर् यज्ञैर् यजेतेह कथंचन ॥ ११.३९ ॥**

यावती दक्षिणा विहिता ततो न्यूना दीयते यत्र सो **ऽल्पदक्षिणो** **यज्ञः**[^३४] । 


[^३४]:
     M G omit: yajñaḥ

- "परिक्रयः किल दक्षिणा । स्वल्पेन चेत् परिक्रयेण कर्मकरो लभ्यते, किम् इति बहु दीयते, लोक इव वाहादीनाम् । 

- पणलभ्यं हि कः प्राज्ञः क्रीणाति दशभिः पणैः ।

द्वादशशतदानं तत्फलभूयस्त्वाय" — इति मन्यमानस्य प्रतिषेधः । ये तु स्वल्पदक्षिणा उत्पत्त्यैव च सोमे दक्षिणेति क्रतुमन्तो न तन् निषिध्यते ॥ ११.३९ ॥

> **इन्द्रियाणि यशः स्वर्गम् आयुः कीर्तिं प्रजाः पशून् ।**  
> **हन्त्य् अल्पदक्षिणो यज्ञस् तस्मान् नाप्लधनो यजेत् ॥ ११.४० ॥**

पूर्वविध्यतिक्रमे फलकथनम् ॥ ११.४० ॥

> **अग्निहोत्र्य् अपविध्याग्नीन् ब्राह्मणः कामकारतः ।**  
> **चान्द्रायणं चरेन् मासं वीरहत्यासमं हि तत् ॥ ११.४१ ॥**

**अपविध्य** त्यक्त्वा । त्यागश् च नित्यानाम् अग्निहोत्रादीनाम् अकरणम् उद्वापनं च । प्रसङ्गाद् अत्र प्रकरणात् प्रायश्चित्तोपदेशः । **अग्नीन्** इति बहुवचननिर्देशात् गृह्याग्नित्यागे कल्पना कार्या । **वीरहत्यासमम्** इति श्रुतिः "वीरहा वा एष देवानम्" (म्स् १.७.५) इति । **कामकार**वचनाद् अकामत्यागे कल्पनैव ॥ ११.४१ ॥

> **ये शूद्राद् अधिगम्यार्थम् अग्निहोत्रम् उपासते ।**  
> **ऋत्विजस् ते हि शूद्राणां ब्रह्मवादिषु गर्हिताः ॥ ११.४२ ॥**

**शूद्राद्** **अधिगतेनार्थेन** प्रीत्यादिनाग्न्याधेयं न कर्तव्यम् इति व्याचक्षते । न तु प्रवृत्तकर्मणो नित्यकर्मानुष्ठानं प्रतिषिध्यते । तथा चोक्तम्- न शूद्राद् भिक्षित्वानुष्ठानं करणीयम् । अयाचितलाभे तु नास्ति दोषः प्रवृत्तकर्मणस् तदर्थम् । तथा चासत्प्रतिग्रहाद् आत्मवृत्तिर् एका प्रतिषिद्धा । नित्यानि कर्माण्य् अभ्यनुज्ञातानि । अतः शूद्रधनेन प्रार्थितलब्धेन वाविशेषाभिधानसामर्थ्याद् अग्न्याधेयस्यैकस्य[^३५] प्रतिषेधो ऽयं विज्ञायते । यदि सर्वकर्मार्थो ऽयं प्रतिषेधः स्याद् अनेनैव सिद्धत्वान् न भिक्षणं प्रतिषिध्येत, "न यज्ञार्थं धनं शूद्रात्" (म्ध् ११.२३) इति ॥ ११.४२ ॥


[^३५]:
     M G: agnyādheyasyaivāsya

> **तेषां सततम् अज्ञानां वृषलाग्न्युपसेविनाम् ।**  
> **पदा मस्तकम् आक्रम्य दाता दुर्गाणि संतरेत् ॥ १०.४३ ॥**

अग्नीनां **वृषलाग्न्**इत्ववचनं लिङ्गात्[^३६] पूर्वविध्यतिक्रमे दोषाभिधाने निखिलप्रकरणम् एतत् ॥ १०.४३ ॥


[^३६]:
     M G gives this at the end of commentary on verse 41: agnīnāṃ vṛṣalāgnitvavacanaṃ liṅgāt

> **अकुर्वन् विहितं कर्म निन्दितं च समाचरन् ।**  
> **प्रसञ्जन् इन्द्रियार्थेषु प्रायश्चित्तीयते नरः ॥ १०.४४ ॥**

इदानीं प्रकृतान्य् एव प्रायश्चित्तानि कथ्यन्ते । प्रथमं तावत् तेष्व् अधिकारं निरूपयति । को ऽत्राधिकारः ।

- **विहितं** नित्यतया संध्योपासनाग्निहोत्रादि, "यावज्जीवम् अग्निहोत्रं जुहुयात्" इत्यादिभिः पदैर् ज्ञापितनित्यभावात्[^३७] । यद् अप्य् अनियतनिमित्ते ऽशुचिस्पर्शनादौ[^३८] स्नानादि तद्**विहितम्** । **अकुर्वन्** प्रमादालस्यादिना । तथा **निन्दितं** प्रतिषिद्धं सुरापानादि । तद् अपि शास्त्रम् अतिक्रम्य सेवमानः । **प्रायश्चित्तीयते** । तद् एतद् उक्तं भवति । नैमित्तिको ऽयम् अधिकारो विहिताकरणात् प्रतिषिद्धसेवनाच् च प्रायश्चित्तम् ।


[^३८]:
     M G: 'śuciḥ sparśanādau


[^३७]:
     M G: jñāpitaṃ nityabhāvāt

- <u>ननु</u> च ग्रामकामस्य सांग्रहणी विहिता । ततो ग्रामार्थिनः कथंचिद् अकरणे विहितातिक्रमः स्यात् । यदि नाम ग्रामार्थी प्रत्यवेयात् ततस् तत्कामो ऽस्य । यदा तु ग्रामं कामयते तदा तस्य तद्विहितं भवति । न चेत् प्रवर्तते विहितम् अतिक्रामेत् । अतश् च प्रायश्चित्ती[^३९] प्राप्तः ।


[^३९]:
     M G: prāyaścitte

- <u>उच्यते</u> । "ग्रामस्य स्वामी स्याम्" इति फललिप्सया तस्य यत्र प्रवृत्तिर् न विधिलक्षणा । शास्त्रं तु यागग्रामयोः साद्यसाधनसंबन्धावेदकम् एव । वस्तुतो यद्य् अपि तत्रापि कर्तव्यताप्रधानप्रसाधनो वाक्यार्थः, तथापि फलसिद्ध्यर्थम् एव कर्तव्यतां विधिर्[^४०] अवगमयति । अतश् च यागम्[^४१] कुर्वतः फलं न निष्पद्यते,[^४२] न पुनः प्रत्यवायः । यत्र प्रत्यवायस् तत्र च प्रायश्चित्तम् ।


[^४२]:
     M G: phalaṃ niṣidhyate


[^४१]:
     M G: nāvagamaṃ


[^४०]:
     M G: kartavyatāvidhir

- <u>ननु</u> च नित्यानाम् अकरणे प्रत्यवायो भवतीति कुत इयम् अवगतिः । न ह्य् एवम् अग्निहोत्रादौ श्रूयते- "यो न कुर्यत् स प्रत्यवेयात्" । 

- <u>श्रूयते</u> वाक्यशेषेषु "वेदिभ्यः परमा भवति" इति । सर्वत्रार्थवादाः प्रत्यवायप्रदर्शनार्थाः सन्ति । अवश्यं च तेषाम् आलम्बनं वाच्यं नान्यथा विधिनैकवाक्यतां भजन्ति । यत्रापि न श्रूयन्ते तत्रापि विध्यनुग्रहार्था अर्थवादाः प्रकल्प्यन्ते । किं चार्थवादैर् विधेर् एव प्रवर्तकत्वम्, अन्यथा नोपपद्यते यावद् अप्रवृत्तौ प्रत्यवायपरिहारो न कल्पितः । एवंविध एवार्थे वृद्धव्यवहारे विधिः प्रवर्तते । बाद्यते तु पुरुषप्रवर्तनारूढो ऽसौ । न च पुरुषा अपुरुषार्थे प्रवर्तयितुं शक्यन्ते । अतः प्रवर्तकत्वविहतविधिर् मा भूद् इति श्रुतिसिद्ध्यर्था कल्पनैषा । यद्य् अपि स्वर्गादिकल्पनायाम्[^४३] अपि तथार्थलाभस् तथापि यावज्जीवादिपदविरोधात् प्रयवायपरिहारार्थतापि स्यात् । उक्तम्-


[^४३]:
     M G: -kalpanānām

- भयाद् धि यादृशी पुंसां प्रवृत्तिर् उपजायते ।

- न तदृशी भवेद् अत्र विधिकोटिशतैर् अपि ॥ 

तस्माद् **अकुर्वन् विहितम्** इति नित्यं **कर्मेति** द्रष्टव्यम् ।

- <u>ननु</u> चाशुचिस्पर्शनदौ न नित्यावेदि किंचित् पदम् अस्ति, यावज्जीवम् इत्यादिवत् । 

- <u>किम्</u> अत्रान्येन पदेन निमित्तविशेषे यत्[^४४] श्रुतं तस्य च तन्निमित्तेन कर्तव्यता नाम प्रतीयते । नाधिकारान्तरं प्रत्यपेक्षाया जायते । यदा निमित्तसंविधानं तदा कर्तव्यम् इत्य् उपगमैर् नित्यतसिद्धिः । अग्निहोत्रादाव् अपि न नित्यशब्दो ऽस्ति निमित्तनित्यत्वात् । 


[^४४]:
     M G: nimittaṃ viśeṣayet

- **प्रसञ्जन्न्**[^४५] अविदितत्वेषु विषयेषु संस्कृतान्नभोजनचन्दनानुलेपनदिषु तात्पर्यत आसेवाप्रसङ्गो विषयाभिलाषपरतेति यावत् ।


[^४५]:
     M G: prasajjann

- <u>ननु</u> चैतद् अपि प्रतिषिद्धम् "इन्द्रियार्थेषु सर्वेषु[^४६] न प्रसज्येत कामतः" (म्ध् ४.१६) इति ।


[^४६]:
     M G: indriyaiḥ sukhalubdheṣu

- स्नातकव्रताधिकारान् नायं प्रतिषेध इति मन्यते । व्रतशब्दाधिकरे हि तत्र प्रतिषेधकः । संकल्पविशेषो हि मानसस् तत्रोपदिश्यते "इदं मया न कर्तव्यम्" इति । 

- अथ वा कश्चिद् अल्पप्रतिषेधे न तुल्यतां मन्येत, "पदार्थस् तावद् अयं न निषिध्यते" इति मन्यमानः, अतः समानीक्रियते । 

- अथ वा सामान्ये तद्भूतस्यापि विशेषस्य पृथग् उपदेशो दृष्टः, प्राधान्यख्यपनार्थम् । यथा "ब्राह्मणा आयाता," "वसिष्ठो ऽप्य् आयातः" इति । 

- **प्रायश्चित्तीयते** । प्रायश्चित्तशब्दो रूढिरूपेण विशिष्टे नैमित्त्के वर्तते । तदेतीच्छति वेति विनिमयः[^४७] (?) कर्तव्यः "व्यत्ययो बहुलम्" (पाण् ३.३.८५) इति । **नर** इति वचनं चातुर्वर्ण्याधिकारार्थम् ॥ ११.४४ ॥


[^४७]:
     M G omit: vinimayaḥ

> **अकामतः कृते पापे प्रायश्चित्तं विदुर् बुधाः ।**  
> **कामकारकृते ऽप्य् आहुर् एके श्रुतिनिदर्शनात् ॥ ११.४५ ॥**

**कामकारकृते ऽप्य्** अतिक्रमे प्रायश्चित्तगौरवार्थम् इदम् उच्यते । **अकामतः कृत** इति प्रमादकृते **पापे** शास्त्रव्यतिक्रमे **प्रायश्चित्तम्** **आहुः** । 

- कस्य पुनर् हेतोः । विधिः- "प्रतिशास्त्रम् अतिक्रम्याकार्ये प्रवर्तते स प्रायश्चित्तम् आचरिष्यते" इति । को ऽत्र विशिष्टहेतुः, यस्मात्[^४८] कामकृते दोषे प्रायश्चित्तं शास्त्रानर्थक्यम् इति मन्यन्ते । 


[^४८]:
     M G: viśeṣahetus tasmāt

- एवं पूर्वपक्षभङ्ग्योपन्यस्यति । **कामकारकृते ऽपीति** शब्दात् कामतो ऽकामतश् च कृते व्यतिक्रमे प्रायश्चित्तं कर्तव्यम् इति शास्त्रार्थः । **श्रुतिनिदर्शनाद्** इति वैदिकलिङ्गनिदर्शनम् उपहव्यब्राह्मणम् उदाहर्तव्यम्[^४९] । "इन्द्रो यतीन् शालावृकेभ्यः प्रायच्छत्" (प्ब् ८.१.४) । न च श्वभ्यो दानं यतीनाम् अकामतः संभवति । उपहव्यं प्रायश्चित्तार्थं प्रजापतिर् इन्द्राय प्रायच्छद् इति स्पष्टार्थः ॥ ११.४५ ॥


[^४९]:
     M G: upakartavyam

> **अकामतः कृतां पापं वेदाभ्यासेन शुद्ध्यति ।**  
> **कामतस् तु कृतं मोहात् प्रायश्चित्तैः पृथग्विधैः ॥ ११.४६ ॥**

किं पुनर् एतानि प्रायश्चित्तानि निमित्तमात्रपर्यवसायीनि संध्योपासनादिवत्, उत कार्यपर्यन्तानि शारीरशौचवद् उत्पन्नदोषनिर्घातार्थानि । 

- <u>तत्र</u> केचिद् आहुः । न हि कर्म क्षीयते । कार्यविरामित्वम्[^५०] एव धर्माधर्म्योः । न हि कर्माणि स्वफलम् अदत्वा प्रलीयन्ते । तद् उक्तम् "न हि कर्म क्षीयते" (बाउ १.४.१५) इति । तस्माद् यो ऽतिक्रमकारी स ततो नरकफलं भुङ्क्त एव[^५१] । प्रायश्चित्तानि यदि न करोति ततस् तदतिक्रमात् प्रत्यवायान्तरोत्पत्तिः । 


[^५१]:
     M G: evaṃ


[^५०]:
     M G: -virāgitvam

- <u>तद् एतद्</u> अयुक्तम्, "न हि कर्म" । "चरितव्यम् अतो नित्यं प्रायश्चित्तं विशुद्धये" (म्ध् ११.५२) इति[^५२] स्वशब्देनैव शुद्ध्यर्थता विहिता । तथा च[^५३] तैः कृतैर् अपोहेत पापम्, स्वयं कृतत्वात् । 


[^५३]:
     M G: tathāpi


[^५२]:
     M G J: viśudhyata iti; most editors have failed to note that this is a citation

- <u>तद् अप्य्</u> उच्यते- प्रतिषेधविधिना प्रतिषिध्यमानक्रियाकर्तुः प्रत्यवायभागित्वम् अवगमितम् । न तस्य प्रायश्चित्तैर् मिथ्यात्वं शक्यते कर्तुम् ।

- <u>तद् अप्य्</u> अयुक्तम्, यतस् तेन दुःखहेतुता तस्यावगमिता । प्रायश्चित्तेष्व् अपि तपोदानादि दुःखम् अस्त्य् एव । अल्पेन तादात्मिकेन दुःखेनागामिनः संभाव्यमानस्य महतो दुःखस्य निवृत्तिर् युक्तैव, यथा व्याधेस् तिक्तकटुकौषधदानलघ्वाहारादिना । यथा व्यतिक्रमं कृत्वा कश्चित् स्वयम् आगत्य राजनि वेदनं करोति "इत्य् एवं कर्मास्मि" इति, सो ऽर्धदण्डभाग् भवति । यस् तु राजपुरुषैर् हठाद् आनीयेत स भूयो दण्ड्यते । 

- एवम् उपदेशानाम् अर्थवत्वसिद्धिः । अतः स्वयं कार्यविरोधित्वम्[^५४] अस्य विहितत्वात् । निष्कृतिः प्रायश्चित्तम् इति समाख्यातम् अपि सत्[^५५] तद् एव कृतदोषस्य निर्यातनम् अपि । अकारणं निर्यातो निष्कृतिर् इति उच्यते । एवं प्रायश्चित्तम् अपि नास्याधिकारप्रतिप्रसवार्थम् । पञ्चानाम् एव पातकानाम् अधिकारोपगमविहितत्वाद् द्विजातिकर्मभ्यो हानिः पतनम् इति । 


[^५५]:
     M G: tat


[^५४]:
     M G: svakāryavirodhitvam

- न चात्र "वेदाभ्यासो ऽकामतः कामतस् तपः" इति विषयविभागो बोद्धव्यः । उभयार्थोभयत्रोपदर्शनार्थत्वात्, निमित्तोपदेशकरणे पठितत्वात्, "ब्रह्महा द्वादश" (म्ध् ११.७१) इत्यादिप्रायश्चित्तानाम् उपक्रम्यमाणत्वात् । तस्माद् अकामतो लघुप्रायश्चित्तं कामतो गरीय इति श्लोकस्य तात्पर्यम् ।

- <u>ननु</u> चाकामतो नैव तस्य कर्तृत्वम्, बुद्धिपूर्वं कुर्वन् कर्तेत्य् उच्यते । यथा च लौकिकः- "दैवेन कार्यते, किम् अयं करोति" इति । किं च लिप्सया यत्र प्रवृत्तिस् तत्र प्रतिषेधः । यो हि मद्याय[^५६] स्पृहयति स पिपासुं न कदर्थयति "मा पासीः सुराम्" इति । यस् तु जलार्थी जलबुद्ध्या सुरां पीतवांस् तस्याजानतो नापराधो न हि तस्य सुरालिप्सया प्रवृत्तिः । <u>अथोच्यते-</u> विधिलक्षणप्रवृत्तिर् न निषिध्यते । <u>सत्यं</u> । भवत्य् अर्थलक्षणानां तु[^५७] मध्ये तर्ह्य् उदकेन च सर्वस्या अर्थलक्षणायाः प्रतिषेधः । 


[^५७]:
     M G: arthalakṣaṇā | na tu


[^५६]:
     M G: madyapaḥ

- <u>केचिद्</u> आहुः । प्रत्यवायपर्यन्तो विधिर् विषभक्षणवन् निषेधशास्त्रार्थः । तेषाम् अचोद्यम् एतत् । विषम् अविशेषेणोपात्तं ज्ञानतो ऽज्ञानतश् च मरणाय कल्पत एव । एवं ब्रह्महत्यादयो ऽपीति । येषाम् अपि "कर्तव्यम्" इति वचनात् क्रियते, "न कर्तव्यम्" इति न क्रियते, तेषाम् अपि लौकिकक्रियया प्रवर्तमानस्य निषेधः प्रवर्तमानश् चोच्यते प्रवृत्तः कर्ता । कर्तृत्वम् अबुद्धिपूर्वकम् अप्य् अस्ति, कूले[^५८] पततीति । न चायं गौणः[^५९] कर्तृताभावः । "स्वतन्त्रः कर्ता" इति हि स्मर्यते, न "इच्छया प्रवर्तते यः स कर्ता" इति । किं चास्माद् एव वचनात् प्रमादकृतो दोषो ऽस्ति, प्रायश्चित्तम् इति, किम् अपरेण विकल्पितेन ॥ ११.४६ ॥


[^५९]:
     M G: gauṇa-


[^५८]:
     M G: kūlaṃ

> **प्रायश्चित्तीयतां प्राप्य दैवात् पूर्वकृतेन वा ।**  
> **न संसर्गं व्रजेत् सद्भिः प्रायश्चित्ते ऽकृते द्विजः ॥ ११.४७ ॥**

**दैवात्** स्वीकृतात् प्रमादाद् इत्य् अर्थः । 

- <u>अन्ये</u> तु **दैव**शब्दस्थाने "मोहात्" इति पठन्ति । मोहाद् एवाकार्यं क्रियते । को ह्य् अमूर्खः शास्त्रं व्यतिक्रमिष्यति । 

- **पूर्वकृतेन** जन्मान्तरकृतेन चोपभुक्तफलेन कर्मणा विसेषेण कौनख्यादिलिङ्गाद्यनुमितेन । एतद् उक्तं भवति- इह जन्मकृते व्यतिक्रमे बुद्धिपूर्वम्[^६०] अबुद्धिपूर्वं वा तथा जन्मान्तरकृते ऽपि लिङ्गानुमेये कर्तव्यम् । 


[^६०]:
     M G: buddhidarsanapūrvam

- <u>किं</u> पुनः कुनख्यादीनाम् प्रायश्चित्तम् ।

- "कृच्छ्रातिकृच्छौ चान्द्रायणम् इति सर्वप्रायश्चित्तानि" (ग्ध् १९.२०) । वसिष्ठेन तु "यस्य यल् लिङ्गं तेन तद् एव प्रायश्चित्तं केनचिद् अंशेन कर्तव्यम्" इति पठितम् । अतश् चैव ते सर्वे ऽकृतप्रायश्चित्ताः[^६१] संसर्गं सद्भिर् वर्जयेयुः, अध्ययनादिक्रिययैकस्थानादिरूपतया । संसर्गो यद्य् अप्य् उभयाश्रयत्वाद् अन्यतरप्रतिषेधेनोभयोर् अपि सिद्धः[^६२] प्रतिषेधस् तथापि "सद्भिस् तैः संसर्गो न कर्तव्यः" इति पुनः प्रतिषिध्यते उत्तरत्र, कर्तृभेदात् । एकस्य हि प्रतिषेधे स एव प्रायश्चित्ती स्यान् न द्वितीयः, सत्य् अपि संसर्गे । अत उभयोः प्रायश्चित्तार्थम् उभयत्र प्रतिषेधः । सताम् असतां चातः श्यावदन्तिप्रभृतिभिर् अकृतप्रायश्चित्तैः[^६३] सह संसर्गो न कर्तव्यः ॥ ११.४७ ॥


[^६३]:
     M G add: śiṣṭaiḥ


[^६२]:
     M G: siddhiḥ


[^६१]:
     M G add: na

> **इह दुश्चरितैः केचित् केचित् पूर्वकृतैस् तथा ।**  
> **प्राप्नुवन्ति दुरात्मानो नरा रूपविपर्ययम् ॥ ११.४८ ॥**

एतद् एवाह । **इह दुश्चरितैः केचिद्** अस्मिन् जन्मनि प्रतिषिद्धाचरणैः । तथा **पूर्वकृतैः** कर्मभिस् तथोक्तं प्राक् । स इदानीं **रूपविपर्यय**प्रपञ्चो दुष्कृतशेषचिह्नरूपतो[^६४] ऽनुक्रम्यते ॥ ११.४८ ॥


[^६४]:
     M G: duṣkṛtaśeṣe cihnarūpato

> **सुवर्णचौरः कौनख्यं सुरापः श्यावदन्तताम् ।**  
> **ब्रह्महा क्षयरोगित्वं दौश्चर्म्यं गुरुतल्पगः ॥ ११.४९ ॥**  
> **पिशुनः पौतिनासिक्यं सूचकः पूतिवक्त्रताम् ।**  
> **धान्यचौरो ऽङ्गहीनत्वम् आतिरैक्यं**[^६५]** तु मिश्रकः ॥ ११.५० ॥**  
> **अन्नहर्तामयावित्वं मौक्यं वागपहरकः ।**  
> **वस्त्रापहारकः श्वैत्र्यं पङ्गुताम् अश्वहारकः ॥ ११.५१ ॥**  
> **एवं कर्मविशेषेण जयन्ते सद्विगर्हिताः ।**  
> **जडमूकान्धबधिरा विकृताकृतयस् तथा ॥ ११.५२ ॥**

**क्षयो** नाम रोगो राजयक्ष्मेति वैद्यानां प्रसिद्धस् तेन तद्वान् भवति ब्रह्महत्याविशेषेण । गुरुस्त्रीगामि **दुश्चर्मा** । क्वथितगन्धवाहिन्या नासिकया युक्तः **पिशुनः** । एवं **सूचको** दुर्गन्धवाहास्यः । 

- <u>ननु</u> च सूचकः पिशुन एव ।

- <u>सत्यम्</u> । एकः कल्पयित्वा परदोषान् प्रकाशयति । अन्यस् तु सत्यान् एवाविदितान् इति भेदः । 

- **आतिरैक्यम्**[^६६] अधिकाङ्गाता । **मिश्रको** यो द्रव्याण्य् अद्रव्यैस् तदाभासैः संमर्दयति । यथा कुंकुमं कुसुम्भेनान्यैर् अन्यानि । **आमयावी** यस्य भुक्तम् अन्नं न सम्यक् जीर्यते । **मौक्यं** वाग्वैकल्यं यत्राप्रतिपत्तिमान् अपस्मारी । शिष्टं प्रसिद्धम् । **विकृताकृतयः** । **आकृतिः** संस्थानं विकृतामनोरमा निन्दितैषां कर्मविशेषेणेति । एषां कर्मणां कुम्भीपाकयमयातनास्थानेषु फलं तद् अनुभूतवत ईषच्छेषे तस्मिन् कर्मण्य् उद्रिक्ते च सुकृते ऽदत्तफले फलदानोन्मुखे दुष्कृतस्यासद्भावो ऽतः कर्मावशेषोपपत्तिः ॥ ११.४९–५२ ॥


[^६६]:
     M G: ātiriktyam

> **चरितव्यम् अतो नित्यं प्रायश्चित्तं विशुद्धये ।**  
> **निन्द्यैर् हि लक्षणैर् युक्ता जायन्ते ऽनिष्कृतैनसः ॥ ११.५३ ॥**

**निन्द्यैर् हि लक्षणैः** कुनखश्यावदन्तादिभिर् **अनिष्कृतैनसः**[^६७] ॥ ११.५३ ॥


[^६७]:
     M G: aniṣkṛtaiḥ saha

> **ब्रह्महत्या सुरापानं स्तेयं गुर्वङ्गनागमः ।**  
> **महान्ति पातकान्य् आहुः संसर्गश् चापि तैः सह ॥ ११.५४ ॥**

**गुर्वङ्गनागमः स्तेयं** पतितसंप्रयोगः सर्ववर्णानां **महापातकानि** । **सुरापानं** ब्राह्मणस्यैव । **स्तेयं** ब्राह्मणसुवर्णहरणम्, स्मृत्यन्तरात्- "ब्राह्मणसुवर्णापहरणे महापातकम्" इति । पातकशब्दः पातयतीति व्युत्पत्त्या सर्वव्यतिक्रमेषु वर्तते, महापतकेषूपपातकेषु च । महच्छब्दो गुरुत्वप्रदर्शनार्थः । **तैश्** च संयोगम् एकैकेनापि । स च वक्ष्यति "संवत्सरेण पतति" (म्ध् ११.१७९) इत्यादिना ॥ ११.५४ ॥

> **अनृतं च समुत्कर्षे राजगामि च पैशुनम् ।**  
> **गुरोश् चालीकनिर्बन्धः समानि ब्रह्महत्यया ॥ ११.५५ ॥**

**समुत्कर्ष** इति निमित्तसप्तमी, "चर्मणि द्वीपिनं हन्ति" (पत् ओन् पाण् २.३.३६) इतिवत् । समुत्कर्षं प्राप्स्यामीति यद् **अनृतं** अभिधीयते तद् **ब्रह्महत्यया समम्** । यत्र पूजातिशयो धनातिशयो[^६८] ब्राह्मणत्वेन श्रोत्रियत्वेन महाकुलीनतया वा प्राप्यते, तत्रातद्रूपम्[^६९] आत्मानम् आवेदयति । यो वा पात्रातिशयेन पुण्यस्कन्धोत्कर्षं प्राप्तुम् इच्छति तस्यापात्रं पात्रम् इत्य् उच्यते । एवंविधे समुत्कर्षे ऽनृतम् । न पुनः स्वल्पवस्तुनि अपेक्षायाम्, सत्य् अपि समुत्कर्षव्यपदेशे । 


[^६९]:
     M G: tatrātadrūpastapam


[^६८]:
     M G: vāsanātiśayo

- **पिशुनम्** अलीकवद् इति परच्छिद्रप्रकाशनम् ।

- **गुरोश् चालीकनिर्बन्धो** ऽसत्याभिधानेन चित्तसंक्षोभः । "कन्या ते गर्भिणी" इत्य् एवमादिना निष्प्रयोजनो द्वेषः । राजकुलात् तेन सह विवादो निर्बन्धो ऽनृतादिशंसनं वा । तथा च गौतमः- "गुराव् अनृताभिशंसनम् पातकसमानि " (ग्ध् २१.१०) इति[^७०] ॥ ११.५५ ॥


[^७०]:
     M G J: iti pātakasamāni (placing the word outside the citation; GDh ed. reads: guror)

> **ब्रह्मोज्झता वेदनिन्दा कौटसाक्ष्यं सुहृद्वधः ।**  
> **गर्हितानाद्ययोर् जग्धिः सुरापानसमानि षट् ॥ ११.५६ ॥**

अधीतस्ववेदस्यानाभ्यासेन विस्मरणं **ब्रह्मोज्झता** । नित्यस्वाध्यायविधेः त्यागो वा । **कूटसाक्ष्यं** समुत्कर्षाद् अन्यत्रापि[^७१] । **सुहृद्वधो** मित्रमारणम् । **गर्हितानाद्ययोः** । **गर्हितं** शास्त्रप्रतिषिद्धं लशुनाद्य्**अनाद्यम्** अमनस्तुष्टिकरं न[^७२] भोक्ष्य इति कल्प्य यद् भुज्यते ॥ ११.५६ ॥


[^७२]:
     M G: ca


[^७१]:
     M G: anyac cāpi

> **निक्षेपस्यापहरणं नराश्वरजतस्य च ।**  
> **भूमिवज्रमणीनां च रुक्मस्तेयसमं स्मृतम् ॥ ११.५७ ॥**

**निक्षेपस्या**सारद्रव्यस्यापि । **नराश्व**शब्दो[^७३] जातिशब्दः, नारीहरणे ऽप्य् एतद् एव । यो हि दुहितरं दत्वासति नरदोषे ऽन्यस्मै पुनर् ददाति, तस्याप्य् एतद् एव । तद् उक्तम् "प्राप्नोति पुरुषानृतम्"[^७४] (म्ध् ९.७१) इति ॥ ११.५७ ॥


[^७४]:
     M G J: puruṣo 'nṛtam


[^७३]:
     M G: -śabdau

> **रेतःसेकः स्वयोनीषु कुमारीष्व् अन्त्यजासु च ।**  
> **सख्युः पुत्रस्य च स्त्रीषु गुरुतल्पसमं विदुः ॥ ११.५८ ॥**

**स्वयोनयो** भगिन्य एकोदरसंभूताः । **कुमार्यो** ऽनूढाः । **अन्त्यजा** बर्बरचण्डालस्त्रियः । **सख्युः** । सखा मित्रम्, तस्य **स्त्रियः** । **स्त्री**ग्रहणं न जायायाम् एव प्रतिषेधर्थम् । एवं **पुत्रस्य्**आन्यापि या अवरुद्धा मैथुनधर्मेण । 

- वयं तु ब्रूमः । सत्य् अपि स्त्रीग्रहणेन[^७५] ऊढानूढयोर् विषमसमीकरणस्यान्यायत्वात्[^७६] समत्ववचनम् । एतन् न प्रायश्चित्तनिर्देशार्थम्, किं तर्हि गुरुत्वख्यापनपरम् । अतश् च गुरुतरं प्रायश्चित्तं भवति । तथा चोक्तम् "एनःसु[^७७] गुरूणि गुरूणि लघुनि लघूनि" (ग्ध् १९.१९) । यदि ह्य् एतत् प्रायश्चित्तनिर्देशार्थम् अभविष्यत् प्रायश्चित्तनिदेशप्रकरण[^७८] एव वावक्ष्यत् । कौटसाक्ष्यसुहृद्वधयोश् चेह सुरापानसमीकृतयोर् ब्रह्महत्याप्रायश्चित्तातिदेशम् उपरिष्टान् न कुर्यात् । "गुरोश् चालीकनिर्बन्धः" (म्ध् ११.५४) इत्य् एतस्य चेह ब्रह्महत्यासमीकृतस्य पुनर् उपरिष्टात् ब्रह्महत्याप्रायश्चित्ताभिधानात् । तथा कुमार्याम् इति रेतःसेकस्य गुरुतल्पसमीकृतस्येह पुनस् तत्र गुरुतल्पप्रायश्चित्तविधानाद्, गम्यते नेदं प्रायश्चित्तार्थं समीकरणम् इति । 


[^७८]:
     M G: prāyaścittaṃ


[^७७]:
     M G J: enasi


[^७६]:
     M G: viṣayasamīkaraṇasya nyāyatvāt


[^७५]:
     M G omit: strī-

- <u>अन्ये</u> तु मन्यन्ते- भेदेन समीकरणं गुरुत्वभावे ऽपि वक्ष्यते, नान्यय्यम्[^७९] । अतः प्रायश्चित्तार्थम्[^८०] एव सुरापानस्य समीकृतयोश् च कौटसाक्ष्यसुहृद्वध्योर् ब्रह्महत्याप्रायश्चित्तनिर्देशो विकल्पार्थम् सुरापानप्रायश्चित्तेन । अस्य चातिदेश एव श्रूयते । समीकरणे तु विकल्पो नास्ति । यथा "हत्वा गर्भम् अविज्ञातम्" इति (म्ध् ११.८६) ॥ ११.५८ ॥


[^८०]:
     M F: -ārthānām


[^७९]:
     M G: na tyājyam

_इदानीम् उपपातकान्य् आह ।_

> **गोवधो ऽयाज्यसंयाज्यं**[^८१]** पारदार्यात्मविक्रयाः ।**  
> **गुरुमातृपितृत्यागः स्वाध्यायाग्न्योः सुतस्य च ॥ ११.५९ ॥**

**अयाज्या** अविरुद्धापातकिशूद्रादयस् तेषां संयाज्यं[^८२] संयाजनम् । भावे ण्यच् छादसः । **आत्मविक्रयं** गवादिद्रव्यवद् आत्मनः परविधेयकरणं दास्येन[^८३] । 


[^८३]:
     M G add: anyena


[^८२]:
     M G: asaṃyājyaṃ

- <u>अन्ये</u> तु "पारदार्यम् अविक्रयम्" इति पठन्ति । 

- अनुत्साहो निराहारः स्वल्प एवोपघाते ऽवसादाश्रयणम् । **गुरोस् त्यागो** यथावद् अननुवृत्तिः[^८४] । अध्यापनसमर्थे ऽध्यापयितर्य् उपाध्यापकान्तराश्रयः[^८५] । एवं **मातापित्रोः** । अपतितानां चैतेषां त्यागो दोषाय । पतितानां त्व् इष्ट एव । **स्वाध्यायाग्न्योस्** त्याग इति संबध्यते । स्वाध्यायस्य त्यागश्[^८६] च "अहर् अहः स्वाध्यायम् अधीयीत" इत्य् अस्य विधेर् अननुष्ठानम् । 


[^८६]:
     M G: svādhyāyatyāgaś


[^८५]:
     M G: upādhyāyāntarāśrayaḥ


[^८४]:
     M G: anuvṛttiḥ

- <u>किम्</u> ऐकाहिके माससांवत्सरिके वा त्यागे व्यतिक्रमो ऽयम् । 

- <u>अविशेषाद्</u> ऐहिके प्राप्नोति ।

- <u>तद् अयुक्तम्</u>, एतस्य विधेर् नित्यत्वात् । नित्यानां च व्यतिक्रमे प्रायश्चित्तान्तरं वक्ष्यति । तस्माद् विस्मरणपर्यन्तस् त्यागो ऽभिप्रेतः । 

- स ब्रह्मोज्झतापदेन सुरापानेन समीकृतः (म्ध् ११.५६) । तत्र विकल्पनार्थम् एतत् । अस्य च लघुत्वात् तस्य गुरुत्वाद् व्यवस्थायां विकल्पो योज्यः । तत्र यो वैदिक एवान्यस्मिन् कर्मणि युक्ततया स्वाध्यायं जहाति तस्योपपातकत्वम् । यस् तु भोगसेवयार्थपरतया कलहशीलतया जहाति तस्य सुरापानसमत्वम् । 

- **अग्नेस्** त्व् एकत्वविशिष्टस्येहोपादानाद् गृह्यस्येति द्रष्टव्यम् । प्राग् "अग्नीन्" (म्ध् ११.४०) इति बहुवचनात्, श्रौतानां ग्रहणम् । 

- <u>ननु</u> च तत्रापि चान्द्रायणम् उक्तम्, इहाप्य् उपपातकत्वात् तद् एवात्र वाच्यं ।

- <u>नैष दोषः</u> । उपपातकेष्व् अप्य् अन्यान्य् अपि प्रायश्चित्तानि सन्ति । शक्त्यपेक्षया गुरुलघुभावो न्यूनाधिकभावः । अतो नियमार्थं तत्र चान्द्रायणग्रहणम् । 

- **सुतस्य** त्यागो ऽभरणं गृहान् निष्काशनम् अशिशोः प्राप्तस्य च गुणवतः, पातकिनस् तु न दोषः ॥ ११.५९ ॥

> **परिवित्तितानुजे ऽनूढे परिवेदनम् एव च ।**  
> **तयोर् दानं च कन्यायास् तयोर् एव च याजनम् ॥ ११.६० ॥**

**अनुजः** कनीयान् भ्राता । **तयोर्** **याजनं** विवाहे दर्शपूर्णमासादौ वार्त्विज्यम् ॥ ११.६० ॥

> **कन्याया दूषणं चैव वार्धुष्यं व्रतलोपनम् ।**  
> **तडागारामदाराणाम् अप्तयस्य च विक्रयः ॥ ११.६१ ॥**

**कन्याया दूषणम्** "नेयं कन्या पुरुषेणोपभुका" इत्य् अध्यवसायेन प्रतिपादनम् । अङ्गुष्ठादिना वा प्रजननं धर्मभेदो मैथुनधर्मवर्जम् । तत्र हि गुरुतल्पसाम्यम् उक्तम् । **वार्धुषित्वं** अनापदि[^८७] धनप्रयोगेन वृत्तिग्रहणम् । वासिष्ठे तु "वृद्धेस् तु प्रयोक्ता धान्यानां वार्धिषित्वं तद् उच्यते" । सा च शास्त्रपरिभाषा । न लौकिके वा पदार्थे । **व्रतच्युतिः** शिष्टप्रतिषिद्धे[^८८] ऽमुष्यगृहे न बोक्तव्यम् उपवस्तव्यम् एवंरूपः संकल्पो व्रतम् । ततो यः संकल्पाच् चलति सा तस्य **व्रतच्युतिः** ।


[^८८]:
     M G: aśiṣṭa-


[^८७]:
     M G: dhanāpadi

- <u>ननु</u> च व्रतम् इति इच्छाकृतो[^८९] नियम उच्यते । यदि चेच्छाकृतः[^९०] संकल्पस् ततो निवृत्तौ कः शास्त्रातिक्रमः, "विहितम् अकुर्वन् प्रायश्चित्तीयते" (म्ध् ११.४३) इत्य् उक्तम् । न चैतद् विहितम् ।


[^९०]:
     M G: coditaś cec chāstrakṛtaḥ


[^८९]:
     M G: śāstrato

- <u>उच्यते</u> । सत्यम्, इच्छालक्षण आरम्भः । समाप्तिस् तु शास्त्रीया । यथा सौर्यादीनां[^९१] काम्यानां कर्मणां लिप्सातः प्रवृत्तिः, समाप्तिस् तु शास्त्रीया । अतितायां फलेच्छायाम् अवाप्ते वा[^९२] फले यथोक्तं तदर्थ एवावशिष्टं वर्जयेयुः ( + + ) प्राक्रमिको ऽयं कापुरुष इति वदन्तः । स्नातकव्रतानां त्व् अत्यन्तलघीयः प्रायश्चित्तं प्रवक्ष्यते । तेनेदं विकल्पितुम् अर्हति । 


[^९२]:
     M G omit: vā


[^९१]:
     M G: saundaryādīnāṃ

- **आराम** उद्यानोपवनादि । स्मृत्यन्तरे सर्वभूम्र् अविक्रेया ॥ ११.६१ ॥

> **व्रात्यता बान्धवत्यागो भृत्याध्यापनम् एव च ।**  
> **भृताच् चाध्ययनादानम् अपण्यानां च विक्रयः ॥ ११.६२ ॥**

**बान्धवा** ज्ञातयः सोदरादिभ्यो[^९३] ऽन्ये ऽपि मातुलमातृष्वस्रेयादयः । सति विभवे ते ऽप्य् अजीवन्तो भर्तव्याः । तद् उक्तम् "स्वजने दुःखजीविनि" (म्ध् ११.८) इति । 


[^९३]:
     M G: jñātayo 'sodarādibhyo

- <u>यद्य् एवं</u> "सुतस्य" (म्ध् ११.५९) इत्याद्य् अनर्थकम् ।

- न, अन्यार्थं वचनम्, जालपादप्रतिषेधे हंसप्रतिषेधवत् (म्ध् ५.१२–१३) । तेन मात्रादित्याग उपपातकम् एव । इह तु लघीय इति ।

- **भृत्याध्यापनम्** । भृतकस्य सतो ऽध्यापकत्वात् यश् च भृतकाद् अधीते । **अपण्यानि** दशमे उक्तानि ॥ ११.६२ ॥

> **सर्वाकरेष्व् अधीकारो महायन्त्रप्रवर्तनम् ।**  
> **हिंसौषधीनां स्त्र्याजीवो ऽभिचारो मूलकर्म च ॥ ११.६३ ॥**

**आकराः** सुवर्णादिभूमयः, तत्र्**आधिकारो** राजनियोगेनाधिपतित्वम् । **सर्व**ग्रहणाद् अन्यद् अप्य् अर्थोत्पत्तिस्थानम् गृह्यते । तेन ग्रामनागरनियोगो व्यवहारदर्शनदण्डग्रहणादिनियोगः[^९४] । एवम् एव **यन्त्राणि** सेतुबन्धादीनि जलप्रवाहनियमार्थानि[^९५] तेषां **महतां** **प्रवर्तनम्**[^९६] । **औषधीनाम्** अशुष्काणां **हिंसा**च्छेदः । **स्त्रीणाम् आजीवः** । स्त्रियम् उपजीव्यते, स्त्रीधनेन शरीरकुटुम्बधारणं क्रियते, भार्यापण्यभावो वेशस्त्रीप्रयोजनं वा । **भिचारो** वैदिकेन शापादिना मन्त्रप्रयोगेण श्येनादियागेन वा शत्रुमारणम् । **मूलकर्म** वशीकरणं मन्त्रादिक्रिययैव ॥ ११.६३ ॥


[^९६]:
     M G: vardhanam


[^९५]:
     M G: -ārthās


[^९४]:
     M G add: eva

> **इन्धनार्थम् अशुष्काणां द्रुमाणाम् अवपातनम् ।**  
> **आत्मार्थं च क्रियारम्भो निन्दतान्नादनं तथा ॥ ११.६४ ॥**

**इन्धना**द्य्**अर्थं** तु न दोषः, अग्निशुद्धत्वाच् छुष्कसर्वसंभवे । **क्रियारम्भः** पाकारम्भः, "आतुरत्वाद् एवात्मार्थं न भवेत्" इति प्रतिषेधात् । **क्रियारम्भ** एवं व्याख्यायते । क्रियारम्भे हि प्रायश्चित्तोपदेशाद् एव प्रतिषेधः कल्प्येत । न ह्य् अप्रतिषिद्धप्रायश्चित्तं युक्तम् "निन्दितं च समाचरन्" (म्ध् ११.४३) इति वचनात् । अद्य पुनर् यत् प्रभाषितं तथा सिद्धे प्रतिषेधे प्रायश्चित्तं विधीयते । न कल्पनागौरवं भवति तेन । **निन्दितान्नादनम्** । 

- <u>ननु</u> "गर्हितान्नाद्ययोः" (म्ध् ११.५५) इति,<sup> </sup>कुत[^९७] एतत् ।


[^९७]:
     M G: na tu garhitānnādyataḥ kuta

- विकल्पार्थम् । अभ्यासे तत् प्रायश्चित्तम्, इदं तु सकृद् एव । प्रत्ययभेदो वा ॥ ११.६४ ॥

> **अनाहितागिनिता स्तेयम् ऋणानाम् अनपक्रिया ।**  
> **असच्छास्त्राधिगमनं कौशीलव्यस्य च क्रिया ॥ ११.६५ ॥**

कृतविवाहस्य विदुषो द्रव्यसंपत्तौ जातपुत्रस्य वा **अनाहिताग्निता** । साधिकाराविशेषान् नित्यश्रुतयो नित्याधानस्य प्रयोजिका इति स्मृतिकारो मन्यते । 

- <u>कथं</u> पुनः श्रुतिप्रयुक्तम् आधानं विहितम् । कस्यचित् प्रकरणे कथ्यते येनागमो ऽप्य् उच्छिद्येत । स्वतश् च प्रतीयमानाधिकारत्वाद् अग्निनिष्पत्त्यर्थतया कुतो ऽधिकारान्तरप्रयुक्तिः । 

- <u>अग्नयस्</u> तावद् विनियुक्ताः, "यद् आहवनीये जुहोति" (षड्ब् ५.१.९) इत्यादिना । न चाधानेन विना तेषां निष्पत्तिर् इत्य् अतो ऽग्निषु प्रयुक्तेषु तद् अपि प्रयुक्तम् इत्य् उच्यते । 

- <u>यद्य् एवम्</u> अग्निनिष्पत्त्यर्थं तद् आहिताग्निष्व् अधिकारः, असत्स्व् अग्निषु नाधिक्रियते । न चाधानं नित्यं यावज्जीवादिविधिवत् । अतः कथम् अनाहिताग्नितादोषः ।

- "<u>अकुर्वन्</u> विहितं कर्म" (म्ध् ११.४३) इति विहिताकरणे प्रायश्चित्तं विहितम्, "अग्नीन् आदधीत" (प्ब् २५.१३.१) इति । 

- <u>सत्यं</u> विहितम् । न स्वर्गाय नाधिकारान्तरसंपत्तये । किं तर्हि, अग्निनिष्पत्तये । अग्नेश् च ज्ञातप्रयोजना यस्य तैः प्रयोजनं स तेनोपायेनार्जयति, अन्यस् तु नेति । का तत्र विहिताकरणाशङ्का येन प्रायश्चित्ती स्यात् । यो हि सुवर्णं नार्जयति कथम् असौ दुष्येत । 

- <u>उच्यते</u> । अस्माद् एव वचनात् सत्य् अधिकारे ऽग्नयो ऽवश्यम् अर्जनीया इति गम्यते ।

- **स्तेयम्** उक्तेभ्यो द्रव्येभ्यो ऽन्यस्य । **ऋणानां** "चतुर्भिर् ऋणैः" इत्य् एतच्छ्रुतेर् अनुष्ठानम् । **असच्छास्त्राणि** चार्वाकनिर्ग्रन्थाः, यत्र न प्रमाणं न वेदकर्म फलसंबद्धम् आपद्यते । **कौशीलवत्वं** चारणत्वं नर्तनत्वं गायनत्वम् ॥ ११.६५ ॥

> **धान्यकुप्यपशुस्तेयं मद्यपस्त्रीनिषेवणम् ।**  
> **स्त्रीशूद्रविट्क्षत्रवधो नास्तिक्यं चोपपातकम् ॥ ११.६६ ॥**

शणसप्तदशानि **धान्यानि **। **कुप्यं** लोहताम्रादिमयं कुण्डकटाहादि ।

- <u>ननु</u> चाविशेषेण पूर्वश्लोके स्तेयम् उक्तम् ।

- <u>परिहृतम्</u> एतत् "हंसप्रतिषेधवत्" इति (उन्देर् ११.६२) । अथ वा **स्तेयं** यद् अन्यस्माद् उद्धृते गृहीते[^९८] संभवेनाशोध्यते न हि जातु स्तेयम् इति लोकप्रसिद्धं यथा धैर्यादिना अपकरणम् ।


[^९८]:
     M G: udyamagṛhīte

- **मद्यपेति** । ब्राह्मणस्य क्षत्रियादि**स्त्रीनिषेवनं** सहशयनं संप्रयोगं वा । **स्त्रिया वधो** ब्राह्मण्या अपि । **नास्तिक्यम्** "नास्ति परलोको नास्ति दत्तम्" इत्याद्यभिनिवेशः ॥ ११.६६ ॥

> **ब्राह्मणस्य रुजःकृत्यं घ्रातिर् अघ्रेयमद्ययोः ।**  
> **जैह्म्यं च मैथुनं पुंसि जातिभ्रंशकरं स्मृतम् ॥ ११.६७ ॥**

दण्डहस्तादिना शरीरपीडाजननं **रुजःकृत्यम्** । 

- <u>किं पुनर्</u> **अघ्रेयम्** । न हि भक्षणप्रतिषेधवत् घ्राणप्रतिषेधः क्वचिद् अस्ति । न तु शक्यं विज्ञातुं यद् अभक्ष्यं तद् अघ्रेयम् इति । घृतादेर् यागार्थम् उपात्तस्याभक्ष्यत्वं न चाघ्रेयत्वम्[^९९] ।


[^९९]:
     M G: anāghreyatvam

- <u>उच्यते</u> । पूतिदुर्गन्धतया घ्राणं विकरति लशुनपलाण्डुपुरुषपुरीषादि तद् गृह्यते । मद्यसाहचर्याच् च यद् अभक्ष्यं तद् एव विज्ञायते । न पूतिदार्वादि । 

- **जैह्म्यं** कुटिलता, अप्रसन्नहृदयत्वम्, अन्यद् उच्यते ऽन्यत् क्रियते हृदये चान्यत् ॥ ११.६७ ॥

> **खराश्वोष्ट्रमृगेभानाम् अजाविकवधस् तथा ।**  
> **संकरीकरणं ज्ञेयं मीनाहिमहिषस्य च ॥ ११.६८ ॥**

**मृगा** रुरुपृषतादय आरण्याः । **इभो** हस्ती । सत्य् अपि मृगत्वे बाहुल्येन ग्रामवासित्वाद् ग्रहणम् । **मीनो** मत्स्यः । **अहिः** सर्पः ॥ ११.६८ ॥

> **निन्दितेभ्यो धनादानं वाणिज्यं शूद्रसेवनम् ।**  
> **अपात्रीकरणं ज्ञेयम् असत्यस्य च भाषणम् ॥ ११.६९ ॥**

**निन्दिता** अप्रतिग्राह्याः शूद्रा ये पापकर्माणस् तेभ्यो **धनादानं** प्रतिग्रहेण पुनः[^१००] पुनः प्रत्यादिष्टप्रतिग्रहस्य प्रतिषिद्धत्वात् ॥ ११.६९ ॥


[^१००]:
     M G: na

> **कृमिकीटवयोहत्या मद्यानुगतभोजनम् ।**  
> **फलैधःकुसुमस्तेयम् अधैर्यं च मलावहम् ॥ ११.७० ॥**

**कृमयो** भूमिशरणाः क्षुद्रजन्तवः । **कीटास्** तथाविधा एव किंचिदुपचितमूर्तयो ऽपक्षाः सपक्षाश् च मक्षिकाशलभादयः । **वयांसि** पक्षिणः शुकसारिकादयः । **मद्यानुगतं** मद्येन संस्पृष्टं तद्गन्धाचितं च । **अधैर्यं** चेतसो ऽस्थिरत्वं स्वल्पे ऽप्य् उपघाते ऽपध्वंसः ॥ ११.७० ॥

> **एतान्य् एनांसि सर्वाणि यथोक्तानि पृथक् पृथक् ।**  
> **यैर् यैर् व्रतैर् अपोह्यन्ते तानि सम्यङ् निबोधत ॥ ११.७१ ॥**

प्रायश्चित्तनिमित्तान्य् उक्तानि । संज्ञाभेदश् च प्रायश्चित्तभेदार्थः । वक्ष्यमाणस्य संक्षेपवचनम् ॥ ११.७१ ॥

> **ब्रह्महा द्वादश समाः कुटीं कृत्वा वने वसेत् ।**  
> **भैक्षाश्य् आत्मविशुद्ध्यर्थं कृत्वा शवशिरोध्वजम् ॥ ११.७२ ॥**

तृणपर्णादिकृतो निकेतो वर्षातपशीतत्राणादिहेतुर् गृहं **कुटीति** कथ्यते । **समा** वर्षाणि । **भैक्षाशी** इति । स्मृत्यन्तरे सप्तागारम् अनभिसंहितं च भैक्ष्यम् उक्तम् । **शवशिरो** हतस्यान्यस्य वा । 

> <u>ध्वजे</u>** काष्ठादिमयीं शिरःप्रतिकृतिम् उद्यतां धारयेद् इत् मन्यते[^१०१] । 


[^१०१]:
     M G: manyante

- <u>नैवं</u> शब्दार्थविदः । न हि तच्छवशिर इत्य् उच्यते । 

- अन्यो ऽप्य् अत्र विधिर् भविष्यति "कृतवापनो निवसेत्" (म्ध् ११.७७) इत्यादि ॥ ११.७२ ॥

> **लक्ष्यं शस्त्रभृतां वा स्याद् विदुषाम् इच्छयात्मनः ।**  
> **प्रास्येद् आत्मानम् अग्नौ वा समिद्धे त्रिर् अवाक्शिराः ॥ ११.७३ ॥**

धानुष्का यत्र युद्धं कर्तुं लक्षं विध्यन्ति तत्र तद्भूतेन भवितव्यम् । अथ वा संग्रामे ऽन्यत्र युध्यमानानां शस्त्रप्रहाराः प्रतीप्सितव्याः । **आत्मन इच्छयेति** । प्रमादात्[^१०२] तदन्तर्गतस्य सत्य् अपि स्ववधे न शुद्धिः । **विदुषाम्** इत्य् एव जानते[^१०३] प्रायश्चित्तोपदेशो ऽयम् इति । अथ वा धनुर्वेदज्ञानम् । **अग्नौ** **वात्मानं** क्षिपेत् **समिद्धे त्रिर्** उत्थाय पुनः पतेत् ॥ ११.७३ ॥ 


[^१०३]:
     M G: avajānate


[^१०२]:
     M G: na pramādāt

> **यजेत वाश्वमेधेन स्वर्जिता गोसवेन वा ।**  
> **अभिजिद्विश्वजिद्भ्यां वा त्रिवृताग्निष्टुतापि वा ॥ ११.७४ ॥**

जनपदेश्वरस्य्**आश्वमेधे** ऽधिकारः । तत्र हिरणादिप्राच्यादिगम्यः आहृतं द्रव्यं दक्षिणा विहिता । ये चानाहिताग्नयस् ते न यागेष्व् अधिक्रियन्ते । न पुनस् तदर्थम् एवाधानं कर्तव्यम् । कर्माणि हि प्रयश्चित्तार्थानि साङ्गानि । न चाङ्गम् आधानम् ॥ ११.७४ ॥

> **जपन् वान्यतमं वेदं योजनानां सतं व्रजेत् ।**  
> **ब्रह्महत्यापनोदाय मितभुङ् नियतेन्द्रियः ॥ ११.७५ ॥**

**मितभुग्** यावता न तृप्यति । **नियतेन्द्रियो** ब्रह्मचारी विषयेष्व् अगृध्नुः ॥ ११.७५ ॥

> **सर्वस्वं वेदविदुषे ब्राह्मणायोपपादयेत् ।**  
> **धनं हि**[^१०४]** जीवनायालं गृहं वासः परिच्छदम् ॥ ११.७६ ॥**


[^१०४]:
     M G: vā

यावत् किंचिद् गोहिरण्यादिकं तत् सर्वं दातव्यम् । अत्रार्थवादो **धनं** **हि** **जीवनायालम्** इति । तावता धनेन दत्तेनान्यस्मै जीवितं दत्तं भवतीत्य् एव साम्यम् । **गृहं वासः परिच्छदम्** । **परिच्छद**शब्देन यावत् किंचिद् गृहोपकरणं सर्पिस्तैलधान्यादि कुण्डकटाहादि कुप्यशयनासनादि तत् सर्वं गृह्यते ॥ ११.७६ ॥

> **हविष्यभुग् वानुसरेत् प्रतिस्रोतः सरस्वतीम् ।**  
> **जपेद् वा नियताहारस् त्रिर् वै वेदस्य संहिताम् ॥ ११.७७ ॥**

**हविष्यं** मुन्यन्नं नीवारादि ग्राम्यम् अप् पयोघृतादि । **प्रतिस्रोतः** स्रोतःस्रोतः प्रति यावन्ति सरस्वत्याः स्रोतांसि तावन्त्य् अनुसरेत् । **नियताहार** आहारनिवृत्तिं कृत्वा । **वेदसंहितां** समन्त्रब्राह्मणकाम् **त्रिर्** आवर्तेत । 

- एतेषां प्रायश्चित्तानाम् इयम् अत्र व्यवस्था । बुद्धिपूर्वेण ब्राह्मणमात्रवधे द्वादशवार्षिकं "लक्ष्यं शस्त्रभृताम्" (म्ध् ११.७२) अनेन विकल्प्यते[^१०५] । यद्य् अपि द्वादशवार्षिके न मरणान्तम्, तथापि दैवोपपत्तिपतिते  ऽन्तरामरणे सामिकृते प्रायश्चित्ते शुद्ध्यभावत् प्रत्यवायो न निवर्तते । द्वितीये तु तदानीम् एव निर्मुक्तपापः । शस्त्रहतो वा कदाचिन् न म्रियेत । अत एव आद्योपात्तप्रायश्चित्तम् इच्चया विकल्पेन दातव्यम् । 


[^१०५]:
     M G: vikalpate

- अग्नौ प्रवेसस् तु श्रोत्रियत्वादिगुणयुक्ते । तत्रापि सवनगुणे ऽग्नौ । सन्ति ब्रह्मघ्नस् त्रिरवस्थास् तस्यावसानं शस्त्रेण गात्राणां खण्डसो विदारणम् सवनगत इति पठन्ति । न च प्राणान्तिकेषु द्वैगुण्यसंभवः[^१०६] । न ह्य् एकस्मिन् जन्मनि द्विर् मरणोपपत्तिः । तत्तुल्यपीडानुभवात् तस्य द्वैगुण्यम् । न च द्वादशवार्षिकं द्विगुणं युक्तम् । को हि देवसमश् चतुर्विंशतिवर्षाणि प्रायश्चित्तं चरेत् । संवत्सरशेषे हि मृतस्य सर्वं निष्फलं स्यात् । 


[^१०६]:
     M G: dvaiguṇa-

- अश्वमेधयागस् तु त्रैवर्णिकानां सति संभवे पूर्वोक्तैर् विकल्प्यते । गोसवादयस् त्व् अबुद्धिपूर्वं महागुणवति हन्तरि स्युः । योजनशतं बुद्ध्या च[^१०७] ब्राह्मणजातीयमात्रवधे । एवम् उत्तरान्य् अपि । "त्रिवृताग्निष्टुता" (म्ध् ११.७३) इति समानाधिकरणे । एवं "स्वर्जिता गोसवेन" (म्ध् ११.७३) इति अभिजिद्विश्वजितौ द्वे प्रायश्चित्ते ॥ ११.७७ ॥


[^१०७]:
     M G: yojanaśrutaṃ dṛṣṭvā ca

> **कृतवापनो निवसेद् ग्रामान्ते गोव्रजे ऽपि वा ।**  
> **आश्रमे वृक्षमूले वा गोब्राःमणहिते रतः ॥ ११.७८ ॥**

द्वादशवार्षिकस्यायं विशेषः कश्चिद् वैकल्पिकधर्म उपदिश्यते । वपनम् अपूर्वम्[^१०८] । आश्रमवृक्षमूले वैकल्पिकम् एव वा कुटी स्यात् । किम् अर्थं पुनस् तत्रैव नोक्तम् । प्रक्रान्तद्वादशवार्षिकस्य वक्ष्यमाणं यथा स्यात् पृथक् प्रायश्चित्तम् मा भूद् इति पूर्वैर् व्याख्यातम् । स्वतन्त्रं ह्य् अन्यस्मिन् प्रक्रान्ते ऽन्यत्र प्राप्नोति, प्रक्रान्तासमाप्तौ दोषश्रवणात् । पृथगधिकारात् पृथक्प्रयोगता । अन्यस्यान्यतरप्रयोगः ॥ ११.७८ ॥


[^१०८]:
     M G read here: kaścid apūrvavacanaḥ apūrvam

> **ब्राह्मणार्थे गवार्थे वा सम्यक् प्राणान् परित्यजेत् ।**  
> **मुच्यते ब्रह्महत्याया गोप्ता गोर् ब्राह्मणस्य च ॥ ११.७९ ॥**

अपरित्रायापि **सम्यक्** **प्राणपरित्यागेन** **मुच्यते** । परित्रायाप्राणत्यागेनापि ॥ ११.७९ ॥

> **त्र्यवरं**[^१०९]** प्रतिरोद्धा वा सर्वस्वम् अवजित्य वा ।**  
> **विप्रस्य तन्निमित्ते वा प्राणालाभे ऽपि मुच्यते ॥ ११.८० ॥**

**प्रतिरोद्धा** प्रवृत्तः शस्त्रेण क्षतो वा युद्धकरणे । **त्र्यवरम्** । यदि न्यूनं तदा तिस्र आवृत्तयः । कृते युद्धे ऽसौ मुच्यते, अपरित्राय मृतो ऽपि । **सर्वस्वम् अवजित्येति** ब्राह्मणादीनां चौरापहृतं यदि प्रत्यानयति, तदा मुच्यते । ब्राह्मणस्य वा **तन्निमित्ते** प्राणदाने ।

- <u>ननु</u> चोक्तम् "गोप्ता गोर् ब्राह्मणस्य"[^११०] (म्ध् ११.७९) इति ।


[^११०]:
     M G J: gobrāhmaṇasya

- <u>सत्यम्</u> । युद्देनान्येन वा शरीरव्यापारेण गां पङ्कलग्नां दस्युभिर् वाह्यमानां ब्राह्मणं शत्रुभिश् चौरैर् नद्या वापह्रियमाणं यदि मोक्षयति ततः शुध्यतीत्य् उक्तम् । इह तु **तन्निमित्त**ग्रहणाद् यदि धने ऽपह्रियमाणे ब्राह्मणो व्यामूढतयात्मानं हन्ति निरपेक्षं वा चोरैर् युध्यते तत्र तत्समधनदानेन "मा मृथा अहं त इयद् धनं ददमि" इति तम् आश्वास्य दत्वा मुच्यते ॥ ११.८० ॥

> **एवं दृढव्रतो नित्यं ब्रह्मचारी समाहितः ।**  
> **समाप्ते द्वादशे वर्षे ब्रह्महत्यां व्यपोहति ॥ ११.८१ ॥**

अस्माद्[^१११] वचनाद् आद्यशेषम् उत्क्रान्तं विज्ञायते । **दृढव्रत** इति, **समाहित** इति च पादपूरणे पदे । उपसंहारो ऽयं पूर्वस्य ॥ ११.८१ ॥


[^१११]:
     M G: tasmād

> **शिष्ट्वा वा भूमिदेवानां नरदेवसमागमे ।**  
> **स्वम् एनो ऽवभृथस्नातो हयमेधे विमुच्यते ॥ ११.८२ ॥**

चरमपक्ष उच्यते । **शिष्ट्वा** **स्वम् एन** आत्मीयं दोषम् । **भूमिदेवतानां** ब्राह्मणानां **नरदेवैः** क्षत्रियैः **समागमे** । ऋत्विजो ब्राह्मणाः[^११२] क्षत्रियो यजमान एवं कृताश्वमेधे **ऽवभृतस्नातो विमुच्यते** । द्वादशवार्षिकस्योपसंहृतत्वात् स्वतन्त्रम् इदं वैकल्पिकम् इच्छति । 


[^११२]:
     M G: brāhmaṇaḥ

- <u>अन्ये</u> तु[^११३] वैकल्पिकानां मध्य उपदेशात् प्रक्रान्तद्वादशवार्षिकस्यैव गोब्राह्मणपरित्राणवत् समाप्त्यवधिम् आहुः । यथा सारस्वतेन पक्षं वा प्रस्रवणं प्राप्योत्थानम् इति । 


[^११३]:
     M G: anye ity āhur

- <u>वयं</u> तु ब्रूमः । उपसंहृतत्वाद् आद्यस्य[^११४] वैकल्पिकमधे वा पाठाद् उभयरूपतास्य प्रक्रान्ते ऽपक्रान्ते च सति संभवे ॥ ११.८२ ॥


[^११४]:
     M G: ājyasya

> **धर्मस्य ब्राह्मणो मूलम् अग्रं राजन्य उच्यते ।**  
> **तस्मात् समागमे तेषाम् एनो विख्याप्य शुध्यति ॥ ११.८३ ॥**

यजमानर्त्विजां ब्राह्मणक्षत्रियाणाम् अस्वमेध**समागम** **एनो** **विख्यापनीयम्** इत्य् अत्रार्थवादः ॥ ११.८३ ॥

> **ब्राह्मणः संभवेनैव देवानाम् अपि दैवतम् ।**  
> **प्रमाणं चैव लोकस्य ब्रह्मात्रैव हि कारणम् ॥ ११.८४ ॥**

प्रायश्चित्तिना परिषद्गमनं कर्तव्यम् । परिषत्पूज्यस् तु विधिर् अनुष्ठेयः । सा चैवंरूपा परिषद् एवमर्थश्लोको ऽयम् उत्तरश् च । उत्पत्त्यैव **ब्राह्मणो देवानाम् अपि देवो लोकस्य प्रमाणं** प्रत्ययितः, प्रत्यक्षदर्शनवत्[^११५] । न तदीयं वचनम् अपि शङ्कते कश्चित् । **अत्र कारणं ब्रह्म** वेदस् तदर्थज्ञो ह्य् अदृष्टम् उपदर्शयन् प्रमाणीक्रियते ॥ ११.८४ ॥


[^११५]:
     M G: pratyak darśanavat

> **तेषां वेदविदो ब्रूयुस् त्रयो ऽप्य् एनः सुनिष्कृतिम् ।**  
> **सा तेषां पावनाय स्यात् पवित्रं विदुषां हि वाक् ॥ ११.८५ ॥**

परिषद्गमनं प्रायश्चित्तिनो ऽनेन कथ्यते । तस्याश् च लक्षणं ब्राह्मणा **वेदविदस् त्रयः** परिषद् इति । 

- <u>ननु</u> च "दशावरा वा परिषत्" (म्ध् १२.११०) इति वक्ष्यति । तथा "एको ऽपि वेदविद् धर्मम्" (म्ध् १२.११३) इति । 

- <u>न दशसंख्या</u> पुरुषाणाम् उपदिश्यते, किं तर्हि, गुणानाम् । तथा च "त्रैविद्यो हैतुकस् तर्की" (म्ध् १२.१११) इति गुणानाम् एव निर्देशः । "एको ऽपि वेदवित्" (म्ध् १२.११३) इत्य् अनेन चैतत् प्रकटीकरोति हैतुकत्वादिगुणान्तराभावे[^११६] ऽपि केवलेनैव वेदेन वेदवित्परिषत्त्वं लभ्यते । इत्य् उपात्तं हैतुकत्वादयो ऽपि गुणा गृह्यन्ते न ह्य् अन्यथा वेदवित्त्वं शिष्टपरिषल्लक्षणम् । 


[^११६]:
     M G: haitukatvād guṇāntarābhāvo

- अयं तु श्लोकः संख्यानिर्देशार्थः । अत्र यद्य् अपि वेदविद इत्य् उपात्तम्, हैतुकत्वादयो ऽपि गुणा गृह्यन्ते । न ह्य् अन्यथा वेदवित्त्वं शिष्टपरिषल्लक्षणम् । तत्रैव व्याख्यास्यामः । 

- <u>यदि</u> वेदवित्त्वं न हैतुकत्वादिना विना भवति, कथं तर्हीदम् उक्तम् "एको ऽपि वेदवित्" इति ।

- <u>गुणान्तराभावे</u> ऽपि वेदवित्परिग्रहार्थम् इत्य् एतद् अपि तत्रैव वक्ष्यामः । 

- अतः प्रायश्चित्तिना त्रयः समुदिताः प्रष्टव्याः । एकस्य कदाचित् प्रमादो ऽनवधानं स्यात् । तथैतत् परिषद्गमनं विदुषाप्य् अदृष्टर्थं कर्तव्यम् इति । तथा च **पवित्रं विदुषां हि वाक्** । 

- न च रहस्यप्रायश्चित्ताभावप्रसङ्गः । यत्र कस्याप्य् अविदितं तद्रहस्यम् । विदिते तु परिषद्गमनम् । तथा चोक्तम् "ख्यापनेनानुतापेन" (म्ध् ११.२२६) इति । 

- तद् एतद् अयुक्तम्, कल्पनाविषयत्वाद् अस्य । "शक्तिं चावेक्ष्य पापं च प्रायश्चित्तं विकल्पयेत्" (म्ध् ११.२०८) इति, अनुक्तनिष्कृतीनां प्रायश्चित्तं कल्पयेत् । तत्र त्रिभिर् वा कल्पना कृता सा प्रमाणयितव्या ॥ ११.८५ ॥

> **अतो ऽन्यतमम् आस्थाय विधिं विप्रः समाहितः ।**  
> **ब्रह्महत्याकृतं पापं व्यपोहत्य् आत्मवत्तया ॥ ११.८६ ॥**

सर्वेषां ब्रह्महत्याप्रायश्चित्तानाम् उपसंहारार्थः श्लोको ऽयम् । **विप्र**ग्रहणं चात्र सर्ववर्णप्रदर्शनार्थम् । **व्यपोहत्य्** अपहरति । **आत्मवत्तया** आत्मज्ञानतया । शास्त्रार्थकृताभिनिवेश आत्मवान् इत्य् उच्यते । तस्यायम् अध्यवसायो न शास्त्रार्थम् अन्यथा वर्तते ॥ ११.८६ ॥

> **हत्वा गर्भम् अविज्ञातम् एतद् एव व्रतं चरेत् ।**  
> **राजन्यवैश्यौ चेजानाव् आत्रेयीम् एव च स्त्रियम् ॥ ११.८७ ॥**

**गर्भो** ब्राह्मणजातीय[^११७] एव । केन गर्भस्य पातनं कारयेत् । **अविज्ञातम्** अज्ञातस्त्रीपुरुषविशेषव्यञ्जनम् । उपज्ञाते यथायथं स्त्रीपुंसनिमित्तम् एव । 


[^११७]:
     M G: -jātīyatva

- <u>कथं</u> पुनः स्त्रियाम् अहतायां गर्भस्य वधो भवति । 

- <u>औषधादियोगेन</u> गर्भस्य पातनम् । 

- **एतद् एवेत्य्** एकवचनात् प्रत्यासन्नद्वादशवार्षिकम् एवातिदिश्यत इत्याहुः । 

> <u>अन्ये</u> **एतद्** इति शुद्धिकारणं सामान्यापेक्षायाम्, अतः सर्वप्रायश्चित्तातिदेशः ।   
> क्षत्रियवैश्यौ चेजानौ** यजमानौ । भूतकालता न विवक्षिता । स्मृत्यन्त्रे "सवनगतौ राजन्यवैश्यौ" (वध् २०.३४) इति । अतश् च प्रारब्धसोमपानयोर् एष विधिर् न दर्शपूर्णमासादियजमानयोः । लिङ्गदर्शनं तु यजमानमात्रयोर् भावयतीति । ब्राह्मणीभूयैव यजत इति ।

- **आत्रेयीं स्त्रियम्** अत्रिगोरजाताम् । जातेर् अविशेषात्[^११८] स्त्रीपुंसयोर् ब्राह्मणीनाम् अपि प्राप्ताव् आत्रेय्या वचनम् अन्यगोत्रनिवृत्त्यर्थम् । अतो ब्राह्मण्या अप्य् अन्यस्या वध उपपातकम् एव । "स्त्रीशूद्रविट्क्षत्रवधः"[^११९] (म्ध् ११.६५) इति । यत्[^१२०] तु "स्त्रीसुहृत्" (म्ध् ११.८८) इति, तच् चातुर्वर्ण्यस्त्रीमात्रे । अधमस्त्रीणाम् उपपातकमहापातकप्रायश्चित्ते विकल्प्येते[^१२१] । भर्तृस्वगुणापेक्षो विकल्पो बुद्धिपूर्वाबुद्धिपूर्वकृतश् च सः । स्तनपबालापत्ययोस् तदभावे बालानां दुःशके जीविते विजातियाया अपि, ब्राह्मणभार्याया भर्तृद्वेषाद् अनपराधिन्या निमित्तान्तरतो वोपजाप्यमानायाः शीलं रक्षन्त्या असंप्रयुज्यमानाया वधः । एवम् अप्य् उत्प्रेक्षया "स्त्रीसुहृद्वधम्" (म्ध् ११.८८) इत्यादेशात् । अन्यत्र तु स्त्रीशुद्रेति । आत्रेय्यां त्व् अविकल्पः । 


[^१२१]:
     M G: avamastrīṇām upapātakaṃ mahāpātakaprāyaścitte vikalpate


[^१२०]:
     M G: ye


[^११९]:
     M G: strīviṭkṣatriyavadhaḥ


[^११८]:
     M G: aviśeṣān na

- <u>अन्ये</u> त्व् **आत्रेयीं** गर्भसाहचर्याद् ऋतुमतीम् आहुः । पत्यते भ्रूणहात्रेयाश् च हन्तेति । भ्रूणहा ब्राह्मणवधकारी सा । सा च ब्राह्मण्य् एव । अत्र कुक्ष्याव् अवश्यं गर्भ उह्यत इत्य् आत्रेयी । यद्य् अपीदृश्यां वृत्तौ तद्धितो न स्मर्यते, प्रयोगानुसारेण तु भवतीति ॥ ११.८७ ॥

> **उक्त्वा चैवानृतं साक्ष्ये प्रतिरभ्य गुरुं तथा ।**  
> **अपहृत्य च निःक्षेपं कृत्वा च स्त्रीसुहृद्वधम् ॥ ११.८८ ॥**

हिरण्यभूम्यादिसाक्ष्ये तु वधादिसंशये वानृताभिधाने प्रायश्चित्तम् एतत् । अत्र हि दोषातिशयः श्रूयते "भञ्जताम्" इत्यादि । अन्यत्र गुरुलघुभावेन कल्पना कार्या । **प्रतिरभ्येति** । यद् उक्तम् "अलीकनिर्बन्धः" (म्ध् ११.५४) इति, तद् एवेदं प्रतिरंभः संरम्भपूर्वको गुरोर् उपद्रवारम्भः । **निक्षेपः** । अत्रापि दरिद्रस्य महतो धनवतो ऽधमस्योतान्यस्य ब्राह्मणजातीयस्येत्यादिकल्पना । यत्र त्व् एकम् एव श्रूयते तत्र यथाश्रुत्यैव भवितुम् अर्हति । कः कल्पनाया अवसरः, न चेह कौटसाक्षिनिक्षेपयोर् लघुप्रायश्चित्तम् अस्ति । यद् अपि सुरापाने तद् अपि तुल्यम् अनेन गरीयः, श्रुताश्रुतविषयत्वं "शक्तिं चावेक्ष्य" इति यत्, सत्य् अपि "अनुक्तनिष्कृतीनाम्" (म्ध् ११.२०८) इति श्रवणे ॥ ११.८८ ॥

> **इयं विशुद्धिर् उदिता प्रमाप्याकामतो द्विजम् ।**  
> **कामतो ब्राह्मणवधे निष्कृतिर् न विधीयते ॥ ११.८९ ॥**

**प्रमाप्य** हत्वा । **निष्कृतिर्** इति । प्राग् अयं व्याख्यातार्थः प्रायश्चित्तगौरवोपदेशपरः ॥ ११.८९ ॥

> **सुरां पीत्वा द्विजो मोहाद् अग्निवर्णां सुरां पिबेत् ।**  
> **तया स काये निर्दग्धे मुच्यते किल्बिषात् ततः ॥ ११.९० ॥**

**द्विज**श्रुतिर् ब्राह्मणार्थैव । आह च स्मृत्यन्तरे "ब्राह्मणस्य उष्णां वा पिबेयुः सुराम्" (ग्ध् २३.१) इति । **मोहाद्** इत्य् अः । **अग्निवर्णां** वर्णश्रुतिग्रहणं सामान्यलक्षणार्थम् । अत एवाह **काये निर्दग्धे मुच्यत** इति ॥ ११.९० ॥

> **गोमूत्रम् अग्निवर्णं वा पिबेद् उदकम् एव वा ।**  
> **पयो घृतं वामरणाद् गोशकृद्रसम् एव वा ॥ ११.९१ ॥**

अन्यतरप्रायश्चित्तम् **अग्निवर्णं** भवत्य् एव । **गोमूत्रा**दयो द्रव्यविशेषा अन्यप्रकारमरणनिवृत्त्यर्थाः[^१२२] । **सुरा** च पैष्टीति विज्ञेया । तां मुख्येत्य् उपचरन्ति । अन्यत्र तु प्रयोगो गौणः । कामतः पाने चैतत् । तथा च वक्ष्यति । "अज्ञानाद् वारुणीं पीत्वा संस्करेणैव शुध्यति" (म्ध् ११.१४५) । **अग्निवर्णम्** इत्य् अग्निस्पर्शम् इति ज्ञातव्यम् । तथा चाह **आ मरणात्** इति । सुरा च स्त्रीणाम् अपि प्रतिषिद्धा । उक्तं हि वासिष्ठे- "तथा ब्राह्मणी सुरापी भवति । न तां देवाः पतिलोकं नयति । इहैव सा भ्रमति क्षीणपुण्या लोके प्रेत्यावाप्सु च जलभुग् भवति" (वध् २१.११) ॥ ११.९१ ॥


[^१२२]:
     M G: -maraṇānivṛttyarthāḥ

> **कणान् वा भक्षयेद् अब्दं पिण्याकं वा सकृन् निशि ।**  
> **सुरापानापनुत्त्यर्थं वालवासा जटी ध्वजी ॥ ११.९२ ॥**

इदं प्राणात्यय औषधार्थम् । अन्येन विहितस्यापि तस्य । अज्ञानात् तु तप्तकृच्छ्रसहितः पुनःसंस्कारो दर्सयिष्यते । 

- <u>अन्ये</u> तु गौडीमाध्व्योर् उपचरितसुराभावयोर् इच्छन्ति । तथा च स्मृत्यन्तरे "असुरामद्यपाने चान्द्रायणम् अभ्यसनीयम्" । **सकृद्** इति कणपिण्याकयोर् उभयोः शेषः । **निशायाम्** । वालमयं [^१२३] गोलोमाजालोमादिक्र्तं  **वासः** **। जटी** शिखयान्यैर् वा केशैः । **ध्वजी** मद्यघटिकादिनेति ॥ ११.९२ ॥


[^१२३]:
     M G J: avālamayam (this is probably a typo)

> **सुरा वै मलम् अन्नानां पाप्मा च मलम् उच्यते ।**  
> **तस्माद् ब्राह्मणराजन्यौ वैश्यश् च न सुरां पिबेत् ॥ ११.९३ ॥**

**अन्न**शब्दो यद्य् अप्य् अदनक्रियाकर्मणि व्युत्पाद्यते, तथापि व्रीह्यादिप्रभृताव् एव भक्तसक्त्वपूपादौ प्रसिद्धतरप्रयोगः । तथा च "अन्नेन व्यञ्जनम्" (पाण् २.१.३४) इति भेदोपपत्तिः । अतः पिष्टविकारत्वात् सुराया अन्नव्यपदेशे लब्धे **अन्नानां मलम्** इति निवारणोपपत्तौ पैष्ट्याः सुरायाः प्रतिषेधे लिङ्गम् इदम् । 

- लिङ्गं त्रयाणां वर्णानां संपद्यते । ब्राह्मणक्षत्रियवैश्यैर् अपि वर्णैः पेष्टी न पातव्या । किं च सैव सुरा मुख्या गौडीमाध्व्योः । एवं यथा सीधुमाध्वीकयोर् गुरु प्रायश्चित्तं न तथान्येषाम् अरिष्टादीनाम् मद्यानाम् । 

- **मल**शब्दः **पाप्मे**ति व्याख्यातो निन्दातिशयदर्शनार्थः । सत्य् अपि प्रायश्चित्तप्रकरणे वाक्यात्[^१२४] सुरापाननिषेधो ऽयम् । भिन्नवाक्यत्वाच् च नार्थवादः ॥ ११.९३ ॥


[^१२४]:
     M G: vākyān na

> **गौडी पैष्टी च माध्वी च विज्ञेया त्रिविधा सुरा ।**  
> **यथैवैका तथा सर्वा न पातव्या द्विजोत्तमैः ॥ ११.९४ ॥**

गुडविकारो **गौडी** । येषाम् अपीक्षुरसम् एव मद्यताम् आपद्यते तेषाम् अपि कारणे कार्योपचारेण **गौडी**व्यपदेशो न विरुद्धः । मधुनो विकारो **माध्वी** । मधु माध्वीकं विकारवृत्त्या । न सदो जातस्य मृद्वीविकारस्य[^१२५] प्रतिषेधो यावन् मद्यावस्थाम् अप्राप्तस्येति[^१२६] दर्शयति । अविकृतं हि मधुमाध्वीकम् इच्छन्तीति स्मरति । यत्रापि मद्यशब्देन प्रतिषेधस् तत्राप्य् अनासादितमद्यपानशक्तियोगस्य नैव प्रतिषेधः, तस्य मद्यशब्देनानभिधानात् । यथा शुक्तशब्दो ऽवस्थाविशेषवति प्रवर्तते नाविशेषेण । न हि तद् एवाम्लताम् अनापन्नं शुक्तम् इत्य् उच्यते । यथा स एव गौः वत्सावस्थायां न बलीवर्दः । एवं च[^१२७] पिष्टोदकादिसंघातसंमृष्ट्या[^१२८] न सुरा यावत् कालपरिवासेन[^१२९] न मदशक्तिम् आपन्ना । एवम् इक्षुरसमृद्वीविकारयोर् द्रष्टव्यम् । 


[^१२९]:
     M G: -vāse


[^१२८]:
     M G: -saṃmṛśyā; J: -saṃmaṣṭyā (my reading is conjectural)


[^१२७]:
     M G: evaṃ kiṃ ca


[^१२६]:
     M G: aprāpta iti


[^१२५]:
     J: mṛdvīkārasya

- <u>अल्पायास्</u> तर्हि पानं प्राप्नोति, यावत्या मात्रया पीता न मदयति । प्रतिबन्धकद्रव्ययोगेन च ।

- <u>नैष</u> दोषः ।  नायं मदोत्पत्तिप्रतिषेधः- "तथा कर्तव्यं यथा मत्तः क्षीबो न भवति" इति । किं तर्हि "यन् मदजननसमर्थशक्तियुक्तं तन् न पातव्यम्" इति । अल्पाया अपि सा शक्तिर् विद्यते । यावता रूक्षम् अल्पप्राणं स्वल्पम् अपि मद्यं मदयति, स्निग्धं महाप्राणं बह्व् अपि नेति । नैतावता मदशक्त्यभावः शक्यो वक्तुम् । कार्याभावेन कारणभावान् मद्यानाम् अपि नैव निश्चीयते । न हि महत्काष्ठं दग्धुम् असमर्थस्याग्नेर् अदाहकत्वम् अनुमीयते, शुष्कतृणे[^१३०] तादृशस्यैव दाहकत्वोपलम्भात् । 


[^१३०]:
     M G: śuṣkatṛṇena

- <u>यद् अप्य्</u> उक्तं द्रव्यान्तरेण शक्तिप्रतिबन्धकत्वे[^१३१] पानप्राप्तिर् इति ।


[^१३१]:
     M G: -bandhakatva-

- <u>तद् अप्य्</u> अचोद्यम् । न हि तृणेन तादृशस्यैव दाहे ददानीं सा तस्य शक्तिर् नास्ति किं तु विद्यमानापि कार्यारम्भं प्रत्य् असमर्था । शक्तिसंभवश् च प्रतिहेतुर् न ते नित्यकार्यम् । न च द्रव्यान्तराणि[^१३२] शक्तिं विनाशयन्ति, अपि तु कार्यारम्भं प्रतिबध्नन्ति । तथा च तत्परिमाणारम्भकद्रव्ययोगे ऽपि पैत्तिको माद्यति न श्लैष्मिको ऽतो ऽनुमीयते न तस्य विनाशः । 


[^१३२]:
     M G: taddravyāntarāṇi

- तस्मान् न भाविमद्यावस्थस्य प्रतिषेधो नापि प्राप्तावस्थाविशेषस्य प्रतिबन्धकाभावादिवत् तत्प्रतिषेधः । यथा चौरः स वर्जनीय इति । नोदश्वितो ऽप्राप्ताम्लभावस्य प्रतिषेधः । 

- माध्वीति कथं यावता गुणेन माधवीति (?) भवितव्यम् ।

- "संज्ञापूर्वको विधिर् अनित्यः" (च्ड़्। प्भ् ९३) इति परिहारः । ज्ञापकं चास्याः परिभाषाया आरोद्[^१३३] इति वक्तव्ये "ओर् गुण"[^१३४] (पाण् ६.४.१४६) इति गुणग्रहणम् । 


[^१३४]:
     M G: tadguṇa


[^१३३]:
     M G: guror

- अत्र द्विजोत्तमग्रहणं च क्षत्रियवैश्ययोर् मद्यानुज्ञानार्थम् । तथा च महाभारते भारतानां यादवानां मद्यपानं तु वर्ण्यते- "उभौ मध्वासवक्षीबौ[^१३५] दृष्टौ मे केशवार्जुनौ" (म्भ् ५.५८.५) इत्य् उत्तरश्लोकाद् अर्थवाद एव । 


[^१३५]:
     M G: madhvāsavau kṣībau

- <u>ननु</u> च तथा **सर्वा** इति बहुवचनं कथम् ।

- <u>यावता</u> एकम् उपमानं द्वे उपमेये ।

- अन्नमलत्वं चात्र हेतुमन् निगदो ऽर्थवदो मलं हेतुर् यथा शूर्पेण जुहोति तेन ह्य् अन्नं क्रियत इति ॥ ११.९४ ॥

> **यक्षरक्षःपिशाचान्नं मद्यं मांसं सुरासवम् ।**  
> **तद् ब्राह्मणेन नात्तव्यं देवानाम् अश्नता हविः ॥ ११.९५ ॥**

**यक्षादयो** निन्द्याः प्राणिनो भक्ष्याभक्ष्यविवेकशून्या मांसम् अभक्षयन् । सुरा चासवश् च **सुरासवम्** । "जातिर् अप्राणिनाम्" (पाण् २.४.६) इत्य् एकवद् भावः । आसवो ऽत्र मद्यविसेष एव, ईषन्मद्याद् भिन्नं गोबलीवर्दवद् इहोपादानम् । **देवानाम् अश्नता** देवदेयानि हवींषि चरुपुरोडाशादीनि दर्शपूर्णमासोदितानि ब्राह्मणस्याशितुं युक्तानि, न पिशाचाद्यन्नं मद्यमांसादीनि ॥ ११.९५ ॥

> **अमेध्ये वा पतेन् मत्तो वैदिकं वाप्य् उदाहरेत् ।**  
> **अकार्यम् अन्यत् कुर्याद् वा ब्राह्मणो मदमोहितः ॥ ११.९६ ॥**

**अमेध्ये** **पतनं** देवान्नाशनवद् अर्थवादः । 

- <u>ननु</u> च वैदिकोदाहरणं कथम् अकार्यम् । 

- <u>अत्रोच्यते</u> । तदपेक्षय्**आन्यद्** **अकार्यं कुर्याद्** इति । कथम् अकार्यम्, अशुचेर् वेदाक्षरोच्चारणप्रतिषेधात् ॥११.९६ ॥

> **यस्य कायगतं ब्रह्म मद्येनाप्लाव्यते सकृत् ।**  
> **तस्य व्यपैति ब्राह्मण्यं शूद्रत्वं च स गच्छति ॥ ११.९७ ॥**

अधीते वेदे संस्काररूपेणावस्थितं हृदयं **ब्रह्म**शब्देनोच्यते[^१३६] । अतो **हृदये मद्येनाप्लाविते** स शूद्रतां गच्छति । **ब्राह्मण्य**वचनं सर्वप्रकारमद्यनिषेधार्थं ब्राह्मणस्य । क्षत्रियवैश्ययोः पैष्ट्या एव निषेध इति दर्सयति ॥ ११.९७ ॥


[^१३६]:
     M G: adhītavedabrahmasaṃskārarūpeṇāvasthitahṛdayenocyate, and add: tadapekṣayākāryaṃ kuryād iti

> **एषा विचित्राभिहिता सुरापानस्य निष्कृतिः ।**  
> **अत ऊर्ध्वं प्रवक्ष्यामि सुवर्णस्तेयनिष्कृतिम् ॥ ११.९८ ॥**

उक्तप्रयोजनौ पूर्वोत्तरश्लोकौ ॥ ११.९८ ॥

> **सुवर्णस्तेयकृद् विप्रो राजानम् अभिगम्य तु ।**  
> **स्वकर्म ख्यापयन् ब्रूयान् मां भवान् अनुशास्त्व् इति ॥ ११.९९ ॥**

ब्राह्मण**सुवर्णस्तेय** एतत् प्रायश्चित्तम् । **विप्र**ग्रहणं सर्ववर्णप्रदर्शनार्थम्, क्षत्रियादीनाम् अन्यस्य प्रायश्चित्तस्यासमाम्नानात् । **माम् अनुशास्तु** निग्रहं करोतु । राजा गत्वा च वक्तव्यः । अत्र च **राज**शब्दो देशेश्वरवचन एव न क्षत्रियजात्यपेक्षः ॥ ११.९९ ॥

> **गृहीत्वा मुसलं राजा सकृद् धन्यात् तु तं स्वयम् ।**  
> **वधेन शुध्यति स्तेनो ब्राह्मणस् तपसैव तु ॥ ११.१०० ॥**

**मुशलं** दण्डविशेष आयसो दारुमयो वा । **सकृत् स्वयम्** इति विवक्षितम् । **वधेन शुध्यति** । सकृत् प्रहारेण वधो मरणफलो वा भवतु मा वास्तु । तादृशेन मुशलप्रहारेण शुद्धो भवति । **ब्राह्मणस् तु तपसा** वक्ष्यमाणेन । अत्रापि ब्राह्मणग्रहणम् अविवक्षितम् । तथा चोत्तरत्र द्विजग्रहणम् । यद्य् अपि च कृष्णलग्रहणे महापातकं तथापि मरणान्तं प्रायश्चित्तं सुवर्णशतहरणे द्रष्टव्यम् । उक्तं दण्डप्रायश्चित्तं तुल्यरूपेण । अत्र चोक्तम् "शताद् अब्यधिके वधः" (म्ध् ८.३२१) इत्य् अतो ऽर्वाक् कल्पना कार्या । 

- यस् तु "मरणात् पूतो भवति" (वध् २०.४१) इति प्रायश्चित्तान्तरम्, "तस्मिन् राजा शस्त्रम् उदुम्बरम् आदद्यात् तस्मात् तं प्रमापयेन् मरणात् पूतो भवतीति विज्ञायते" (वध् २०.४१) । यदा क्षत्रियादिर् हन्ता स्वामी च गुणवांस् तत्रैतद् विज्ञायते । यदा तु मरणोद्यतस् तदा[^१३७] स्याद् इति, प्रयोजने प्रयोजनोपहारस्[^१३८] तदा वा शिष्टं निष्कालको[^१३९] घृताक्तो गोमयादिना पातप्रभृतिः[^१४०] ॥ ११.१०० ॥


[^१४०]:
     J: yā prakṛtiḥ (the reading of this sentence is corrupt)


[^१३९]:
     J: niṣkān ko


[^१३८]:
     M G: prayojanāpahāras


[^१३७]:
     J: dātum udyuktaṃ yadā

> **तपसापनुनुत्सुस् तु सुवर्णस्तेयजं मलम् ।**  
> **चीरवासा द्विजो ऽरण्ये चरेद् ब्रह्महणो व्रतम् ॥ ११.१०१ ॥**

इति च द्वादशवार्षिकधर्मानुवादात् तस्यैवातिदेशः, न ब्रह्महत्यायाः, प्रायश्चित्तान्तरम् । **ब्रह्महणि यद्व्रतम् उक्तं तच् चरेद्** इति योजना । **अपनुनुत्सुर्** अपनेतुम् इच्छुः । सुद्धिं चिकीर्षतीति यावत् ॥ ११.१०१ ॥

> **एतैर् व्रतैर् अपोहेत पापं स्तेयकृतं द्विजः ।**  
> **गुरुस्त्रीगमनीयं तु व्रतैर् एभिर् अपानुदेत् ॥ ११.१०२ ॥**

<u>ननु</u> च "वधेन शुध्यति स्तेनस् तपसा च" (म्ध् ११.१००) इति द्वयस्य प्राक्तनत्वात्, **एतैर्** इति बहुवचनं न सम्यक् । 

- <u>एतद्</u> एव ज्ञापकम्- एष निःशेषोक्तान् अप्य् अनुक्ताण् कल्पेतानुबन्धाद्यपेक्षया । 

- गुरुस्त्रीगमनप्रयोजनं **गुरुस्त्रीगमनीयम्** । निमित्तम् अपि प्रयोजनम् उच्यते, प्रयोजयति प्रवर्तयतीति ॥ ११.१०२ ॥

> **गुरुतल्पो**[^१४१]** ऽभिभाष्यैनस् तल्पे**[^१४२]** स्वप्याद् अयोमये ।**  
> **सूर्मीं ज्वलन्तीं स्वाश्लिष्येन् मृत्युना स विशुध्यति ॥ ११.१०३ ॥**

**गुरुतल्प**गः । "गुरुतल्पी" इति वा पाठः । तल्पीति मत्वर्थीयेन विशिष्ट एव स्त्रीपुंसयोः संसर्ग उच्यते । **गुरुर्** आचार्यः पिता चेति । **तल्प**शब्दो दारवचनः । आचार्याणी गत्वेदं प्रायश्चित्तम् । अपरा मातेव मातासमानजातीयायां गमने[^१४३] । इमानि त्रीणि प्रायश्चित्तानि कल्प्यते[^१४४] बुद्धिपूर्वं च । **अभिभाषैनः** पापं विख्याप्य । **तल्पे**[^१४५] शयने ऽग्निस्पर्शे **ऽयोमये** शयीत, **मृत्युना शुध्यतीति** वचनात् । **सूर्मिः**[^१४६] तप्ता स्त्रीप्रकृतिर् अयोमयी, ताम् **आश्लिष्येद्** आलिङ्ग्येत् ॥ ११.१०३ ॥


[^१४६]:
     M G omit: sūrmiḥ


[^१४५]:
     M G: tapte


[^१४४]:
     M G: kalpate


[^१४३]:
     M G: mātaiva samānajātīyāgamana

> **स्वयं वा शिश्नवृषणाव् उत्कृत्याधाय चाञ्जलौ ।**  
> **नैरृतीं दिशम् आतिष्ठेद् आ निपाताद् अजिह्मगः ॥ ११.१०४ ॥**

उत्कर्तनेन[^१४७] कल्पेन शोधनम् । शस्त्राध्याक्षिप्तशक्तिः[^१४८] सर्वत्र सहकारिणी । येन शक्येत छेत्तुं तत्सामर्थ्याल् लभ्यते । प्रत्यग्दक्षिणा[^१४९] **नैरृती दिक्** । **अजिह्मगो** ऽकुटिलगः । श्वभ्रकूपादि न परिहरेद् इत्य् अर्थः । कुड्यादिषु प्रतियातनं[^१५०] हि तदापाताद् गच्छेद् एव ॥ ११.१०४ ॥


[^१५०]:
     J: pratipātanaṃ


[^१४९]:
     M G: pratyagudagdakṣiṇā


[^१४८]:
     J: śastrādhyākṣiptam | śaktiḥ


[^१४७]:
     J: utkartanaṃ na

> **खट्वङ्गी चीरवासा वा श्मश्रुलो विजने वने ।**  
> **प्राजापत्यं चरेत् कृच्छ्रम् अब्दम् एकं समाहितः ॥ ११.१०५ ॥**

अबुद्धिपूर्वकं स्वभार्याभ्रान्त्या[^१५१] गमन इदं प्रायश्चित्तम् । विजातीयगमने[^१५२] बुद्धिपूर्वकम् अपि । **चीरं** वस्त्रखण्डम् । **श्मश्रुलो** रूढश्मश्रुः । समानजातीयाया अपि व्यभिचारिण्या गमने लघ्व् एव प्रायश्चित्तम्[^१५३] ॥ ११.१०५ ॥


[^१५३]:
     M G place cīraṃ vastrakhaṇḍam . . . laghv eva prāyaścittam mistakenly in the com. on the next verse.


[^१५२]:
     M G: dvijātīyagamane


[^१५१]:
     M G: ca bhāryā-

> **चान्द्रायणं वा त्रीन् मासान् अभ्यसेन् नियतेन्द्रियः ।**  
> **हविष्येण यवाग्वा वा गुरुतल्पापनुत्तये ॥ ११.१०६ ॥**

अतिदिष्टगुरुभावानां मातुलपितृव्यादीनां या भार्यास् तद्गमन इदं प्रायश्चित्तम् । **हविष्यं** पयोमूलघृतादि । **यवागू** द्रवपेयादि ॥ ११.१०६ ॥

> **एतैर् व्रतैर् अपोहेयुर् महापातकिनो मलम् ।**  
> **उपपातकिनस् त्व् एवम् एभिर् नानाविधैर् व्रतैः ॥ ११.१०७ ॥**

उक्तवक्ष्यमाणसंक्षेपवचनो ऽयम् ॥ ११.१०७ ॥

> **उपपातकसंयुक्तो गोघ्नो मासं यवान् पिबेत् ।**  
> **कृतवापो वसेद् गोष्ठे चर्मणा तेन संवृतः ॥ ११.१०८ ॥**

**गोघ्नो** गोघाती, "मूलविभुजादिदर्शनात् कः" (कात् २ ओन् पाण् ३.२.५) ।

- **यवान् पिबेद्** इति यवसक्तुपानं <u>केचिद् आहुः</u> । 

- <u>अन्ये तु</u> प्रकृतिशब्दः कार्ये[^१५४] यवाग्वां प्रयुक्तो ऽतो यवान् पिष्ट्वा पाययेद् इत्य् उक्तं भवति । 


[^१५४]:
     M G: kāryo

- पूर्वस्मिन् पक्षे ऽश्रुतोदकादिद्रवकल्पना भवति । न हि यवा उदकादिना विना पातुं शक्यन्ते । इह तु लक्षणमात्रम्, अश्रुतकल्पनायाश् च लघ्वी लक्षणा ।

- **कृतवपनः** कृतमौण्ड्यः, केशच्छेदवचनो वा । **गोष्ठे** यत्र गाव आसते । **चर्मणा** **तेन** । या न[^१५५] गौर् हता, अपि त्व् अन्यस्या अपि ॥ ११.१०८ ॥


[^१५५]:
     M G: yena

> **चतुर्थकालम् अश्नीयाद् अक्षारलवणं मितम् ।**  
> **गोमूत्रेणाचरेत् स्नानं द्वौ मासौ नियतेन्द्रियः ॥ ११.१०९ ॥**

**द्वौ मासाव्** एकैकम् आहारं भुक्त्वा द्वितीये ऽहनि सायम् अश्नीयात् । **लवण**विशेषेण **क्षार**ग्रहणात् सैन्धवस्याप्रतिषेधः । स्वतन्त्रः **क्षार**प्रतिषेधो हि द्वन्द्वे सति स्यात् । तत्र वचनप्रवृत्तिः पदद्वयस्य च लक्षणार्था । युगपदधिकरणतायां द्वन्द्वः । स्थिते विशेषणसमासे विशिष्टस्व्यार्थस्य नानुज्ञासंबन्धः । न समासादिलाघवम्[^१५६] । **मितं** स्वल्पम् इत्य् अर्थः । न यावता तृप्तिर् भवति शरीरस्थितिश् च जायते । **गोमूत्रस्नानं** त्रिष्व् अपि कालेषु । **चतुर्थकालं द्वौ मासाव्** इति संबन्धः । एवं स्मृत्यन्तरे-


[^१५६]:
     M G: māsādilāghavam

- कृतवपनो वसेद् गोष्ठे चर्मणा तेन संवृतः ।

- द्वौ मासौ स्नानम् अप्य् अस्य गोमूत्रेण विधीयते ॥

- पादशौचक्रियाकार्यम् अद्भिः कुर्वीत केवलम् ॥

न चास्य **द्वौ मासाव्** इत्य् अनेन संबन्धः संभवति । **स्नान**ग्रहणं पादपूरणार्थम् । स्नानकाले यदि पादाद्यशुद्धिर् भवत्य् अर्थात् तदुदकेनैव द्रव्यशुद्धिविधिना शोधनीयम् । अत आचमनम् अपि शुद्ध्यर्थम् उदकेनैव स्नानकाले । अन्यदा मृदा शुद्धिः । सा मृद्वारिक्रमेणैव कर्तव्या । स्नानविधौ गोमूत्रश्रवणाद् आचमनादौ कः प्रसङ्गः । स्नाने ऽपि प्रायश्चित्ताङ्गेन शुद्ध्यर्थम् ॥ ११.१०९ ॥

> **दिवानुगच्छेद् गास् तास् तु तिष्टन्न् ऊर्ध्वं रजः पिबेत् ।**  
> **शुश्रूषित्वा नमस्कृत्य रात्रौ वीरासनं वसेत् ॥ ११.११० ॥**

यासां गवां स्थाने वसति ताश् चरितुं गच्छन्तीः पश्चाद् गच्छेत् । तच्छब्देन प्रत्यवमर्शाद् यासां गृहे स्थितस् तासाम् । अन्यासां गच्छन्तीनां न भवत्य् अनुगमनम् । ताभिः समुत्थापितं **रजो** रेणुर् **ऊर्ध्वं** गच्छन् **पिबेत्** । एवं तत्रैव ताभिः सह दिवसं विहृत्य ताभिर् एव सह पुनर् गोष्ठम् आगच्छेत् । **शुश्रूषयित्वा** कण्डूकर्षणरजोपनोदनेनोपगच्छन् । **नमस्कृत्य** जानुशिरसा प्रणामं कृत्वा । **वीरासनो वसेत्** । भित्तिशय्यादाव् अनिषद्य यद् उपविष्टस्यावस्थानं तद् **वीरासनम्** ॥ ११.११० ॥

> **तिष्ठन्तीष्व् अनुतिष्ठेत् तु व्रजन्तीष्व् अप्य् अनुव्रजेत् ।**  
> **आसीनासु तथासीनो नियतो वीतमत्सरः ॥ ११.१११  ॥**

**तिष्ठन्ती**त्य् एवमादिको विधिः । यत्र काश्चित् तिष्ठन्ति काश्चिद् व्रजन्ति काश्चिद् वासते, तत्र भूयसीनां धर्मं समाश्रयेत् । **वीतो मत्सरो** लोभो यस्येति । प्रदर्शनार्थं चैतत् । त्यक्तरागादिमनोदोष इति यावत्, नियतेन्द्रियवचनात् (म्ध् ११.१०९) ॥ ११.१११ ॥

> **आतुराम् अभिशस्तां वा चौरव्याघ्रादिभिर् भयैः ।**  
> **पतितां पङ्कलग्नां वा सर्वप्राणैर्**[^१५७]** विमोचयेत् ॥ ११.११२ ॥**


[^१५७]:
     M G: sarvopāyair

**आतुरां** व्याधिताम् । **अभिशस्तां** गृहिताम्[^१५८] । **भयैर्** **व्याघ्रादि**निमित्तैः । **सर्वेण** सामर्थ्येन **प्राण**शब्दोच्छ्वासपवन[^१५९] एव, अलपप्राणैर् महाप्राण इति स्थूले बलवति च प्रयोगदर्शनात् । तेन स्वयम् अशक्तेन सहायकोपादानेनाप्य् उद्धारः कर्तव्यः ॥ ११.११२ ॥


[^१५९]:
     M G: -śabdenocchvāsa-


[^१५८]:
     M G: gṛhitā

> **उष्णे वर्षति शीते वा मारुते वाति वा भृशम् ।**  
> **न कुर्वीतात्मनस् त्राणं गोर् अकृत्वा तु शक्ततः ॥ ११.११३ ॥**

**उष्णेन** **भृशं** तपत्य् आदित्ये **वर्षति** पर्जन्ये **शीते** वा **मारुते वाति** वायौ **भृशम्** इति ॥ ११.११३ ॥

> **आत्मनो यदि वान्येषाम् गृहे क्षेत्रे ऽथ वा खले ।**  
> **भक्षयन्तीं न कथयेत् पिबन्तं चैव वत्सकम् ॥ ११.११४ ॥**

व्रीह्यादि**भक्षयन्तीं** गां न वारयेत्[^१६०] । न चान्यान् आचक्षीत निवारणार्थम् । यदि तु बध्नीयत् आशङ्क्यते बाध इति तृप्त्या तदा पूर्वोक्तकरणे न दोषः । तदनुग्रहो विधीयते । एवं **पिबन्तं** **वत्सकम्** अपि ॥ ११.११४ ॥


[^१६०]:
     M G: dhārayet

> **अनेन विधिना यस् तु गोघ्नो गाम् अनुगच्छति ।**  
> **स गोहत्याकृतं पापं त्रिभिर् मासैर् व्यपोहति ॥ ११.११५ ॥**  
> **वृषभैकादशा गाश् च दद्यात् सुचरितव्रतः ।**  
> **अविद्यमाने सर्वस्वं वेदविद्भ्यो निवेदयेत् ॥ ११.११६ ॥**

**दश् गावो देया एको वृषभः** । शक्तौ चत्वारि व्रतानि । **अविद्यमाने** गदितधने ततो न्यूनं **सर्वस्वं** देयम् । **वेदविद्भ्य** इत् बहुशः, न[^१६१] द्वयोर् एकस्मिन् वा । **वेदविद्**ग्रहणं न बहुत्वार्थम् अनुवादो वेदविदाम् एव पात्रतयोक्तत्वात् । यत् तु स्मृत्यन्तरे- "दहनवाहनबन्धनदामपाशयोजनतैलौषधादियोगे[^१६२] मृते[^१६३] सशिखं वपनं कृत्वा प्राजापत्यं चरेत् ततश् चैलखण्डं दद्यात्" इति, यो[^१६४] नातिप्रयत्नेनैतासु क्रियासु प्रवर्तते तस्य प्रमादजे ऽपराधे प्रायश्चित्तम् एतत् । यतः,


[^१६४]:
     M G: tasya


[^१६३]:
     M G: vipannāṃ


[^१६२]:
     M G: damana- and -yoga-


[^१६१]:
     M G omit: na

- यन्त्रणे गोश् चिकित्सायां गूढगर्भविमोचने ।

- यत्ने कृते विपत्तिः स्यात् प्रायश्चित्तं न विद्यते ॥

- औषधं स्नेहम् आहारं दद्याद् गोब्राह्मणेषु यः ।

- दीयमाने विपत्तिः स्यान् न स पापेन लिप्यते ॥

इति सांवर्तम् । 

- तथास्य[^१६५] मासेन शुद्धिर् उक्ता- "पञ्चगव्यं पिबेत् षष्ठे काले पयः समाप्ते ब्राह्मणांस् तर्पयेत् । तिलधेनुं च दद्यात् । 


[^१६५]:
     M G: tathānyatra

- तथान्या[^१६६] अर्धमासेन "सक्तुयावकशाकपयोदधि[^१६७] घृतं सकृत्" इति । विकल्पान् एतान् वक्ष्यामि । येन द्रव्येण यः प्रयोग आरब्धः स तेनैव समापनीयो न तु कस्मिंश्चिद् अह्नि सक्तवः कस्मिंश्चिद् यावकादीनीति । व्रीहिभिर् यजेत यवैर् वेति विकल्पिते ऽपि द्रव्यद्वये न व्रीहिषूपपन्नेष्व् एच्छया[^१६८] चैतेषां वा विनाशे यवा उपादीयन्ते । प्रतिनिधिनैवं प्रयोगसमाप्तिः । तत्रापि गोदानं विहितम् । तथैतावन्त्य् एव तपांस्य् अतो वत्ससहितां गां दद्याद् इति । 


[^१६८]:
     M G: vrīhiṣupapatteḥ svecchayā


[^१६७]:
     M G: saktuyāvakāśī payodadhi


[^१६६]:
     M G: tathānyatra

- अत्रोक्तम् गौतमीये च- "गां वैश्यवत्" (ग्ध् २२.१८) इति । तत्र श्रोत्रियस्य यज्ञविदुषो ऽग्न्याहितस्य दोग्ध्रीं बहुक्षीरां बालवत्सां निर्धनस्य गां हत्वा गौतमीयम्, क्षेत्रारामादौ व्रीह्यादिषु च प्रविश्य तन्निवारणार्थं प्रद्रुते "मा मारयाम्य् एनाम्" इत्य् अनया[^१६९] बुद्ध्या कथंचिन्[^१७०] मृतायाम् इदं मासिकम्[^१७१] । तथाश्रोत्रियस्य जरत्या अक्षीरायाश् च बुद्धिपूर्ववधे त्रैमासिकम् । सर्वतो निर्गुणाया निर्गुणस्वामिकाया अबुद्धिपूर्ववधे प्राजापत्यम् । तस्या एव बुद्धिपूर्वमृतायां त्रैमासिकम् इति ॥ ११.११५–११६ ॥


[^१७१]:
     M G: āsitavyam


[^१७०]:
     M G: kathaṃ


[^१६९]:
     M G: na mayā

> **एतद् एव व्रतं कुर्युर् उपपातकिनो द्विजाः।**  
> **अवकीर्णिवर्ज्यं शुद्ध्यर्थं चान्द्रायणम् अथापि वा ॥ ११.११७ ॥**

**एतद् एवेति** गोघातकप्रायश्चित्तं सर्वेषूपपातकेष्व् अतिदिशति । वैकल्पिकं **चान्द्रायणम् अपि** । उपपातकित्वे विशेषोपदेशान् न गोघ्नस्य चान्द्रायणम् इच्छन्ति । तेषाम् **उपपातकित्व**वचने गोघ्नस्य प्रयोजनं मृग्यम् ॥ ११.१७७ ॥

> **अवकीर्णी तु काणेन गर्दभेन चतुष्पथे ।**  
> **पाकयज्ञविधानेन यजेत निरृतिं निशि ॥ ११.११८ ॥**

अवकारो ऽवकीर्णो ब्रह्मचारिणो व्रतानि तस्यातिक्रमः[^१७२] स्त्रीसंप्रयोगलक्षणः सो ऽस्यास्तीत्य् **अवकीर्णी** । वक्ष्यति "कामतो रेतसः सेकम्" (म्ध् ११.१२०) इति । **काणेन गर्दभेनेति** सगुणद्रव्यनिर्देशः, **चतुष्पथेनेति** देशस्य, **निशीति** कालस्य, **नैरृतम्** इति देवतायाः । **पाकयज्ञविधानेने**ति इतिकर्तव्यताविधानम् । 


[^१७२]:
     M G: vrataniyamaḥ

- <u>ननु</u> च पशुयागा अग्निष्टोमीयपशुसाध्या[^१७३] अग्निषोमीयपशुप्रकृतयः । 


[^१७३]:
     M G: -paśuyāgā

- <u>सत्यम्</u> । स एव पाकयज्ञप्रकृतिः । सत्य् अधिकारे हि सः[^१७४] । उक्तं च "पशुर् अपि द्रवति पयो ऽपि द्रवति" इति । **पाकयज्ञाः** पूर्णमासादयः ॥ ११.११८ ॥


[^१७४]:
     M G omit: saḥ

> **हुत्वाग्नौ विधिवद् धोमान् अन्ततश् च समेत्य् ऋचा ।**  
> **वातेन्द्रगुरुवह्नीनां जुहुयात् सर्पिषाहुतीः ॥ ११.११९ ॥**

**अग्नौ** यदा होमम्, अग्निहोमाश् च "हृदयस्य अग्रे" (म्स् ३.१०.३) इति । अन्ततः[^१७५] समाप्तेषु होमेषु मरुद्भ्य इन्द्राय बृहस्पतये ऽग्नये ऽप्य् आहुतीर् जुहुयात् । **सम्** इत्य् अनया । 


[^१७५]:
     M G: ataḥ

- सं मा सिञ्चन्तु मरुतः सम् इन्द्रः सं बृहस्पतिः ।

- सं चायम् अग्निः सिञ्चतु प्रजया च धनेन च ॥ (अव् ७.३३.१)

इत्य् एतया जुहुयात् । मान्त्रवर्णिकत्वात् देवतानां श्लोके वातगुरुशब्दौ[^१७६] मरुद्बृहस्पतिशब्दलक्षणौ । अतो वातादिषु स्वाहाकारादौ मरुद्बृहस्पतिशब्दौ प्रयोक्तव्यौ, न वातगुरुशब्दौ ॥ ११.११९ ॥


[^१७६]:
     M G: vātamarucchabdau

> **कामतो रेतसः सेकं व्रतस्थस्य द्विजन्मनः ।**  
> **अतिक्रमं व्रतस्याहुर् धर्मज्ञा ब्रह्मवादिनः ॥ ११.१२० ॥**

अवकीर्णिपदार्थनिरूपणम् । अतश् चोपात्तव्रतातिरिक्तविषय एवं विज्ञायते । **व्रतस्यास्ये**ति ब्रह्मचर्याश्रमस्थस्येति, स्मृत्यन्तरदर्शनाद् विज्ञेयम् । **रेतःसेकस्** त्व् अस्यैव विशेषतः प्रतिषिद्धो ऽन्तरेणापि स्त्रीसंप्रयोगम् । **कामतः सेके** विधिर् अयम् ॥ ११.१२० ॥

> **मारुतं पुरुहूतं च गुरुं पावकम् एव च ।**  
> **चतुरो व्रतिनो ऽभ्येति ब्राह्मं तेजो ऽवकीर्णिनः ॥ ११.१२१ ॥**

"जुहुयाद् आहुतीर्"[^१७७] (म्ध् ११.११९) इति विधेर् अर्थवादः । **व्रतिनः** सत **अवकीर्णिनः** यत् **ब्राह्मतेजो** विविधविज्ञानोपार्जितं पुण्यं तद्देवतां देवताम् उपैत्य् उपसंक्रामति । तत्र लयं गच्छतीति यावत् । व्रतिनोपैतीति विवक्षितम् ॥ ११.१२१ ॥


[^१७७]:
     M G: ādyāhutir

> **एतस्मिन्न् एनसि प्राप्ते वसित्वा गर्दभाजिनम् ।**  
> **सप्तागारांश् चरेद् भैक्षं स्वकर्म परिकीर्तयन् ॥ ११.१२२ ॥**

**वसित्वा** आछाद्य । **स्वकर्म** "अवकीर्णो ऽस्मि" इत्य् एवम् ॥ ११.१२२ ॥

> **तेभ्यो लब्धेन भैक्षेण वर्तयन्न् एककालिकम् ।**  
> **उपस्पृशंस् त्रिषवणम् अब्देन**[^१७८]** स विशुध्यति ॥ ११.१२३ ॥**


[^१७८]:
     M G: tv abdena

प्रातर्मध्याह्नापराह्णेषु **उपस्पृसन्** स्नातं कुर्वन्, संवत्सरेण पूतो भवति ॥ ११.१२३ ॥

> **जातिभ्रंशकरं कर्म कृत्वान्यतमम् इच्छया ।**  
> **चरेत् सान्तपनं कृच्छ्रं प्राजापत्यम् अनिच्छया ॥ ११.१२४ ॥**

समाप्तान्य् उपपातकानि । 

- **अन्यतमम्** इत्य् अनुवादः । न हि निमित्तानां समाहरसंभवः । समुदायविवक्षायां न च कस्यचित् प्रायश्चित्तम् उपदिशति । को हि मनुष्यः सर्वाणि जातिभ्रंशकराण्य् अकार्याणि कुर्यात् । एक एव शब्दः प्रायश्चित्तानुदेशो ऽशास्त्रताप्रसङ्गः । न च साहित्यविवक्षाप्य् उक्ता, लक्षणत्वेन श्रवणात् पुरुषं प्रति निमित्तानाम् । अतः प्रत्येकं वाक्यपरिसमाप्तिः "यस्य पिता पितामहः सोमं न पिबेत्" इत्य् अन्यतरस्य पितुः पितामहस्य वा सोमम् अपीतवतो भवत्य् एव पशुः । यथा सत्य् अप्य् उभयश्रवणे यद्य् उभयं हविर् आर्तिम् इयाद् इत्य्[^१७९] अन्यतरहविर्विनाशे ऽपि भवत्य् एव पञ्चशरावः, एवं सर्वप्रायश्चित्तेषु द्रष्टव्यम् । 


[^१७९]:
     M G: havir iti yācyād ity

- **इच्छयेति** विवक्षितम्, **अनिच्छयेति** च । प्राजापत्यसान्तपनयोः स्वरूपं वक्ष्यति ॥ ११.१२४ ॥

> **संकरापात्रकृत्यासु मासं शोधनम् ऐन्दवः**[^१८०]** ।**  
> **मलिनीकरणीयेषु तप्तः स्याद् यवकस्**[^१८१]** त्र्यहम् ॥ ११.१२५ ॥**


[^१८१]:
     J: yāvakais

संकरीकरणम् अपात्रीकरणं पूर्वम् उक्तेनेति । एवं **संकरापात्रकृत्यास्व्** इति संज्ञिभेदाद् बहुवचनम् । **कृत्या**शब्दः प्रत्येकम् अभिसंबध्यते । कृत्यं कारणम् । **ऐन्दवो** मासः चान्द्रायण्ः । **यावको** यवविकारः पेयलेह्यादिः । अत्राविशेषश्रवणे ऽपीच्छानिच्छयोर् गुरुलघुभावो विज्ञेयः ॥ ११.१२५ ॥

> **तुरीयो ब्रह्महत्यायाः क्षत्रियस्य वधे स्मृतः ।**  
> **वैश्ये ऽष्टमांशो वृत्तस्थे शूद्रे ज्ञेयस् तु षोडशः ॥ ११.१२६ ॥**

सवनगतयो राजवैश्ययोर् ब्राह्मणसमम् उक्तम् । इह तु ततो ऽन्यत्र । स्वधर्मानुष्ठानयोश् चतुर्थाष्टमविभागविधिः । तथा च वृत्तस्य ग्रहणं सर्वक्रियार्थम् । त्रीणि वर्षाणि क्षत्रियस्य, सार्धवर्षं वैश्यस्य, नव मासान् शूद्रस्य । यत् तु "स्त्रीशूद्रविट्क्षत्रवधः"[^१८२] (म्ध् ११.६५) इति तत् परित्यक्तस्वकर्मणोर् अधर्मस्थितयोः[^१८३] । शूद्रस्य वृत्तं द्विजशुश्रूषादि, न महायज्ञानुष्ठानं च । **वृत्तं** शीलं वैश्यवृत्तौ वैश्यस्य वृत्ताव् एव वा[^१८४] तिष्ठति । गहने यथा समये[^१८५] स्वधर्मपराणां विधिवत् प्रायश्चित्तम् ॥ ११.१२६ ॥


[^१८५]:
     J adds: tiyacchagniveti (the reading of this passage is corrupt)


[^१८४]:
     M G omit: vaiśyavṛttau vaiśyasya vṛttāv eva (but see previous note)


[^१८३]:
     M G: -karmaṇor vaiśyavṛttau vaiśyasya vṛttāv eva vādharmasthitayoḥ


[^१८२]:
     M G: strīśūdrasya viṭkṣatriyavadhaḥ; J: -kṣatriyavadhaḥ

> **अकामतस् तु राजन्यं विनिपात्य द्विजोत्तमः ।**  
> **वृषभैकसहस्रा गा दद्यात् सुचरितव्रतः ॥ ११.१२७ ॥**

इदम् अपरं दानप्रायश्चित्तम् । संभवद्वित्तस्य तपो नास्तीति वक्ष्यति, "दानेन वधनिर्णेकम्" (म्ध् ११.१३८) इत्यादि । **अकामत** इति न विवक्षितम्, महत्त्वात् प्रायश्चित्तस्य । यदि वा सवनगतयोर् एवाकमत इति कल्पनीयम् । वृषभ एको यासां सहस्रे ता **वृषभैकसहस्राः** ॥ ११.१२७ ॥

> **त्र्यब्दं चरेद् वा नियतो जटी ब्रह्महणो व्रतम् ।**  
> **वसन् दूरतरे ग्रामाद् वृक्षमूलनिकेतनः ॥ ११.१२८ ॥**

आद्यो ऽर्धः श्लोकस् "तुरीयः" (म्ध् ११.१२६) इतरस्यानुवादः ।

- **जटी**ति चीरखट्वाङ्गधारणादिनिवृत्त्यर्थम् इति <u>केचित्</u> । 

- <u>तद् अयुक्तम्</u>[^१८६] । तत्रैव ते धर्मास् तदीयतुरीयभगतिदेशो नान्येषां सत्य् अपि संभवे, सरस्वतीपरिसर्पणादीनाम् इव प्रयोजनसत्त्वोपपत्तौ ।


[^१८६]:
     M G: tad uktaṃ

- **दूरत** इति ग्रामान् निवृत्तिः । **वृक्षमूले** कुटीं कृत्वेति ॥ ११.१२८ ॥

> **एतद् एव चरेद् अब्दं प्रायश्चित्तं द्विजोत्तमः ।**  
> **प्रमाप्य वैश्यं वृत्तस्थं दद्याद् वैकशतं गवाम् ॥ ११.१२९ ॥**

पूर्वत्राष्टमो ऽंशः, अनेन द्वादशो विधीयते । अल्पत्वाद्[^१८७] अब्दं न्यूनगुणस्य विधिर् अयम् इति विज्ञायते । 


[^१८७]:
     M G: atulyatvād

- <u>ननु</u> **वृत्तस्थम्** इति श्रुतम् ।

- <u>सत्यम्</u> । संप्रति **वृत्तस्थो** वधकाले, प्राङ् निर्गुण इति । यस् तु सर्वदैव वृत्तस्थस् तस्य पूर्ववद् इति ज्ञेयम् ॥ ११.१२९ ॥

> **एतद् एव व्रतं कृत्स्नं षण्मासान् शूद्रहा चरेत् ।**  
> **वृषभैकादशा वापि दद्यद् विप्राय गाः सिताः ॥ ११.१३० ॥**

अत्रापि मासषट्कं नवकं च वृत्तस्थेतरभेदेन योज्यम् । यथाश्रुतसंख्यं च गोदानं सर्वत्र वैकल्पिकम् । द्विजोत्तमग्रहणं च प्रदर्शनार्थम् । **सिता** न वर्णतः । किं तर्हि, शुद्धिसामान्याद् या बहुक्षीरास् त्र्यपत्या अनष्टप्रजाश् च ॥ ११.१३० ॥

> **मार्जारनकुलौ हत्वा चाषं मण्डूकम् एव च ।**  
> **श्वगोधोलूककाकांश् च शूद्रहत्याव्रतं चरेत् ॥ ११.१३१ ॥**

अतिमहत्वात् प्रायश्चित्तस्य समुदायवधे[^१८८] प्रायश्चित्तम् एतत् । तेअर्स्


[^१८८]:
     M G: samudāyavidheḥ

- <u>ननु</u> चात्र "साहित्यं न विवक्षितम्" इत्य् उक्तं यतो जातिभ्रंशकरादिषु । कथं चैते सर्वे[^१८९] चैकस्य हन्तव्यतया[^१९०] उपनयेयुः । अतिरिक्तसद्भावे न तन्निमित्तं स्यात् । अर्थान्तरम् एवैतद् वशेनैव तच् छक्यते वक्तुम् । तेनावृत्तेन हन्ता[^१९१] । अधिकवधे त्व् अन्यद् भविष्यति । नैतच् छ्रूयते न्यूने वधे च न स्यात् । "पयः पिबेत्" (म्ध् ११.१३१) इत्यादि प्रत्येकविधेन संबध्यते । न समुदाये प्रत्येकं वाक्यपरिसमाप्तिः समुदाये वा, अर्थान्तरे तु[^१९२] स्थातुं लभ्यन्ते । 


[^१९२]:
     M G add: na cet


[^१९१]:
     M G: hatā


[^१९०]:
     M G: hantāra


[^१८९]:
     M G: caitat | evaṃ sarve

- <u>यत्</u> तावद् उच्यते "साहित्यं न विवक्षितम्" इति, तत्र न विवक्ष्यते यत्र प्रत्येकं संबन्धिवाच्यम् अर्थवत् । यथा "यस्य पिता पितामहः सोमं न पिबेत्" (म्स् २.५.५) इति । यत्र पुनर् अविवक्ष्यमाणे वाच्यम् एवानर्थकं तत्र तत्परिहारार्थं युक्ता विवक्षा । यथा वक्ष्यति "सहस्रस्य प्रमापणे पूर्णे वानसि" (म्ध् ११.१३९) इति । अत्राविवक्षायां सहस्रस्येति व्यर्थं स्यात् । एवं हि शास्त्रान्तरविरोधाद् अतिमहत्वे युक्तैव विवक्षा । 

- <u>ननु</u> च पदोपादानतायाम् अपि लक्षणागतस्य विशेषणस्याविवक्षैव । यथा यस्योभयं हविर् इत्य् उभयशब्दार्थं तत्र तुल्यम् । अत्र हविर् उभयम् इति च पदद्वये वक्ष्यमाणे वाक्यभेदः । हविर् अत्रोभयं चेति[^१९३] । यत्रावस्थाभेदस् तत्र वाक्यभेदपरिहारार्थम् अवश्यं भेदः । अन्यतरस्मिन् व्यवहितो गुणो वा हातव्यो भवति । तथोभ्यशब्दे सर्वम् अस्ति । आर्च्छेद् इति (च्ड़्। शब् ओन् प्म्स् ६.४.२२) हविःशब्देन व्यवहितो भवति, संख्यानुरूपत्वात् । गुणानुवादकत्वं वास्य संभवति । अविवक्षिते च तस्मिन् परिशिष्टं वाक्यम् अर्थवाद एव । इह पुनः समुदायविवक्षायां सहस्रशब्दविवक्षायां वा कृत्स्नम् एव वाक्यम् अर्थकम् । तथा ह्य् एतावद् वाच्यं[^१९४] स्यात् । स्थानतां प्रमाणतां तथास्यां शूद्रहत्याव्रतम् इत्य् एतावद् वक्तव्यं स्यात् । प्रमाणे शूद्रहत्येति । एतावताम् एव हिंसा संभवति । 


[^१९४]:
     M G: vākyaṃ


[^१९३]:
     M G: veti

- तथान्यद् अप्य् एवं जातीयकं विशेषणं न विवक्ष्येत, समानन्यायत्वात्- "फलदानां तु वृक्षाणाम्" (म्ध् ११.१४१) इति । ततश् च सर्वम् असमञ्जसं[^१९५] स्यात् । 


[^१९५]:
     M G: asamañjasyaṃ

- पौरुषेयं चेदं वाक्यं नैव वैदिकम् । वेदे च कस्य पुरुषस्य प्रयोगः किमर्थम् अनर्थकं प्रयुक्तम् इति । इह तु बुद्धिपूर्वे प्रयोगे मात्रायाम् अप्य् अयुक्तम् आनर्थक्यम्[^१९६] । तत्साहित्यविवक्षाविसेषणविवक्षा[^१९७] वायुक्तैव[^१९८] । यच् चोक्तं "कथं चैते सर्वे च"[^१९९] इति तत्राप्य् आखेटकार्थमृगयायां[^२००] दावदाहिनो वा उपपाद्यतयैव ।


[^२००]:
     M G: ākheṭakamṛgayā


[^१९९]:
     M G: kathaṃ cediti sarvam eveti ca; J: kathaṃ ca tad iti sarva aita iti ca (the passage is unclear; I think it is a reference to the statement of the first pūrvapakṣa above)


[^१९८]:
     M G: yuktaiva


[^१९७]:
     M G: -viseṣeṇa vivakṣā


[^१९६]:
     M G: ānarthakye

- यद् अप्य् उक्तम् अतिरिक्तसद्भावे न तन्निमित्तम् इति, तद् अप्य् अयुक्तम् । न त्व् आधिक्ये पूर्वेषां नाशो न्यूनेषु च तथैव कल्पणा कार्या ॥ ११.१३१ ॥

> **पयः पिबेत् त्रिरात्रं वा योजनं वाध्वनो व्रजेत् ।**  
> **उपस्पृसेत् स्रवन्त्यां वा सूक्तं वाब्दैवतं जपेत् ॥ ११.१३२ ॥**

प्रत्येकं वधे प्रायश्चित्तान्तरम् उच्यते । **पयः** क्षीरं प्रसिद्धतरत्वात् प्रयोगस्य, नापः, सत्याम् अप्य् उभयार्थतायाम्, यथा "पयसा जुहोति" (शाङ्ग् ५.२.६) इति । यथैव वराहशब्दो मेघे पर्वते सूकरे वर्तते । प्रसिद्धतरः सूकरे[^२०१] । पर्वतादिप्रवृत्तौ सामानाधिकरण्यम् अपेक्ष्यते "वराहो हिमवान्," "वराहः पारियात्रः" इति । प्राकृते च भोजने भक्तादौ शरीरस्थित्यर्थं प्राप्ते तत्स्थाने पयो विधीयमानम् अन्यद् अन्नं निवर्तयति । तपोरूपत्वाच् चैतद् एव प्रतिपत्तुं युक्तम् । तापयति दुःखयतीति तपः । अतो यथा "प्राणायामे घृतप्राशनम्"[^२०२] इति नात्र पौरस्य भोजनं निवर्त्यते, एवम् इह नाचमनं निवर्तयति । यो घृतप्राशनं भोजनान्तरनिमित्तं भाधत इति । 


[^२०२]:
     M G: prāṇāyāmaghṛtaprāśanam


[^२०१]:
     M G: prasiddhatarasūkarena

- नापः पयःपानेन विकल्पिताः । किं तर्हि **उपस्पृशेत् स्रवन्त्याम्** इति । पयःपानात् तद्गमने अध्वगमनशब्द उक्तस्य नद्यां स्नानम्[^२०३] । **स्रवन्ति**वचनात् तडागसरसोर् निवृत्तिः । **अब्दैवतम्** "आपो हि ष्ठा" (र्व् १०.९.१) इत्यादि ऋक्समुदायोक्तं पवमानसूक्तम् । स्मृत्यन्तरेषु "कृशरभोजनम् एकार्थं लोहदण्डं च दक्षिणा" इति । **व्रजेन्** न देशान्तरप्राप्तिर् इत्य् एव,  किं तर्हि, पादाभ्यां गमनम् ॥ ११.१३२ ॥


[^२०३]:
     M G: uktaḥ, and omits: nadyāṃ snānam, and adds: sravantyāṃ

> **अभ्रिं कार्ष्णायसीं दद्यात् सर्पं हत्वा द्विजोत्तमः ।**  
> **पलालभारकं षण्ढे सैसकं चैकमाषकम् ॥ ११.१३३ ॥**

**द्विजोत्तम**ग्रहणम् अतन्त्रम् । तीक्ष्णाम् **आयसीम् अभ्रीम्**, **कार्ष्णायसी**ग्रहणं काष्ठादिनिवृत्त्यर्थम् । **षण्ढे** नपुंसके । तच् चतुर्विधम्- अरेतो वातरेतो[^२०४] वाप्रवृत्तेन्द्रियम् उभयव्यञ्जनं वा । सर्वप्राणिमात्रसंबन्धेनैतत्[^२०५] प्रायश्चित्तम्, ब्राह्मणस्य शूद्रस्य मेषस्य छागस्य च ॥ ११.१३३ ॥


[^२०५]:
     M G: saprāṇi-


[^२०४]:
     M G: vā sareto

> **घृतकुम्भं वराहे तु तिलद्रोणं तु तित्तिरौ ।**  
> **शुके द्विहायनं वत्सं क्रौञ्चं हत्वा त्रिहायनम् ॥ ११.१३४ ॥**

**वराहः** सूकरः, तस्मिन् हते **घृत**घटं दद्यात् । चतुराढको[^२०६] **द्रोणः** । **हायनो** वर्षम् । **वत्सो** गोजातीयो बालः ॥ ११.१३४ ॥


[^२०६]:
     M G: caturāḍhakaṃ

> **हत्वा हंसं बलाकां च बकं बर्हिणम् एव च ।**  
> **वानरं श्येनभासौ च स्पर्शयेद् ब्राह्मणाय गाम् ॥ ११.१३५ ॥**

**हंसादयः** पक्षिणः । **वानरो** मर्कटः । **स्पर्शयेद्** दद्यात् । प्रत्येकवधे चैतत् प्रायश्चित्तम्, द्वन्द्वानिर्देशाद् इत्य् उक्तम् (च्ड़्। म्ध् ११.१०९) ॥ ११.१३५ ॥

> **वासो दद्याद् धयं हत्वा पञ्च नीलान् वृषान् गजम् ।**  
> **अजमेषाव् अनड्वाहं खरं हत्वैकहायनम् ॥ ११.१३६ ॥**

**हयो** ऽश्वः । **गजो** हस्ती[^२०७] । **अनड्वान्** पङ्गवः **अजमेष**वधे । **खव**धे अनडुत्साहचर्याद् एकहायनो गोवत्सः ॥ ११.१३६ ॥


[^२०७]:
     M G: hastiḥ

> **क्रव्यादांस् तु मृगान् हत्वा धेनुं दद्यात् पयस्विनीम् ।**  
> **अक्रव्यादान् वत्सतरीम् उष्ट्रं हत्वा तु कृष्णलम् ॥ ११.१३७ ॥**

**क्रव्यादास्** तरक्षुसिंहमृगादयः । **अक्रव्यादाः** रुरुपृषतादयः । **धेनुर्** गौर् एव । **कृष्णलं** विशिष्टपरिमाणं सुवर्णम् । दण्डाधिकारशास्त्रपरिभाषा, अन्यत्र लौकिकम् एव- "शतकृष्णलं घृतम् आयुष्कामः" इति ॥ ११.१३७ ॥

> **जीनकार्मुकबस्तावीन् पृथग् दद्याद् विशुद्धये ।**  
> **चतुर्णाम् अपि वर्णानां नरीर् हत्वानवस्थिताः ॥ ११.१३८ ॥**

**अनवस्थिताः** । बहुभिः संगच्छमाना वेश्यावृत्तम् आचरन्त्यो **ऽनवस्थिता** भवन्ति । न पुनः शास्त्रातिक्रममात्रम्, तथा सति न परपुरुषसंप्रयोग एव लभ्यन्ते । वर्णक्रमेण **जीना**दिदानात्, **जीनं** चर्मपुटं मुटकादारादिप्रयोजनम् । **कार्मुकं** धनुः । **बस्तः** छागः । **अविर्** मेषः । **पृथग्**ग्रहणं लिङ्गाद् उक्तं न[^२०८] समुदाये प्रायश्चित्तम् इति । 


[^२०८]:
     M G omit: na

- <u>केचिद्</u> "गत्वा" इति पठन्ति । 

- <u>तद् अयुक्तम्</u>, हिंसाप्रकरणात् ॥ ११.१३८ ॥

> **दानेन वधनिर्णेकं सर्पादीनाम् अशक्नुवन् ।**  
> **एकैकशश् चरेत् कृच्छ्रं द्विजः पापापनुत्तये ॥ ११.१३९ ॥**

**निर्णेकः** शुद्धिः । हिंसायां **दानं**[^२०९] मुख्यम् इति दर्शयति । न च तस्य **एकैकश** इति लिङ्गात् केचित् समुदाये ऽपीति । **द्विज** इत्यादि पादपूरणं । अविशेषग्रहणे **कृच्छ्र**शब्दं प्राजापत्य इति स्मरन्ति ॥ ११.१३९ ॥


[^२०९]:
     M G: dāna-

> **अस्थिमतां तु सत्त्वानां सहस्रस्य प्रमापणे ।**  
> **पूर्णे चानास्य् अनस्थ्नां तु शूद्रहत्याव्रतं चरेत् ॥ ११.१४० ॥**

स्वल्पशरीरत्वम् इह्**आस्थिमत्त्वम्**, अनस्थिसाहचर्यात् । **अनः** शकटस् तत्संख्यानम् एतत् । ॥ ११.१४० ॥

_उक्तार्थे सत्य् एव_[^२१०] ।


[^२१०]:
     All editors place this at the end of the commentary on the previous verse. But, it appears to be an introduction to the next verse, which prescribes additional or different penances for the same offences. Jha's translation appears to support this.

> **किंचिद् एव तु विप्राय दद्याद् अस्थिमतां वधे ।**  
> **अनास्थ्नां चैव हिंसायां प्राणायामेन शुध्यति ॥ ११.१४१ ॥**

**किंचिद्** इति स्वल्पधनम् उच्यत्,। परिमाणतः प्रयोजनतो मूल्यतश् च । पूर्वेषाम् एव प्रत्येकवध एतत् । अनुक्तनिष्कृतयश् चानस्थिमन्तो[^२११] ज्ञेयाः । आत्मनिरोधः **प्राणायामः** । मलिनीयेषु यत् कृमिकीटवयोग्रहणं (म्ध् ११.६९) तद् उपचितग्रहपरिमाणार्थम् । इदं तु ये[^२१२] क्षुद्रा मशकादयः ॥ ११.१४१ ॥


[^२१२]:
     M G: te


[^२११]:
     M G: cāsthimanto

> **फलदानाम् तु वृक्षाणां छेदने जप्यम् ऋक्शतम् ।**  
> **गुल्मवल्लीलतानां च पुष्पितानां च वीरुधाम् ॥ ११.१४२ ॥**

**फलदा** आम्रकण्टक्यादयः । **ऋक्शत**जपो[^२१३] द्विजानाम् । शूद्रस्य तर्हि किम् । 


[^२१३]:
     M G: ṛkśataṃ japo

- <u>केचिद्</u> आहुः- "इन्धनार्थम् अशुष्काणाम्" (म्ध् ११.६४) इति उपपातकप्रायश्चित्तम् । 

- <u>तच् च न</u>, अतिमहत्त्वात् । 

- <u>यदि न</u> तद् भवति किम् अर्थं तर्ह्य् उपपातकेषूपदेशः । 

- <u>भूयोभूयः</u> प्रवृत्तौ[^२१४] स्याद् इति । 


[^२१४]:
     M G: pravṛttaḥ

> तस्माच् छूद्रस्य द्विरात्रत्रिरात्रादीत्य् एव कल्पयेत् ।   
> गुल्मादयो** व्याख्याताः । **लता** वृक्षशाखाः ॥ ११.१४२ ॥

> **अन्नाद्यजानां सत्त्वानां रसजानां च सर्वशः ।**  
> **फलपुष्पोद्भवानां च घृतप्राशो विशोधनम् ॥ ११.१४३ ॥**

**अन्नायाद्**[^२१५] भक्तसक्त्वादेश् चिरस्थिताद् यानि जायन्ते **सत्त्वानि** प्रानिनः । **रसजानाम्** इति गुडोदश्विदादिभ्यः । उदुम्बरमशकादीनि **फलपुष्पोद्भवानि** । **घृतप्राशः** अशनप्रारम्भे घृतं पातव्यम् । **प्र**शब्द आदिकर्मणि । तेन न प्राकृतं भोजनं निवर्तते, यथा पयोव्रतादौ । यथा चैते प्राणिनः क्षुद्रजन्तवः, येषां वधे प्राणायाम उक्तः । तदपेक्षयोपवासो ऽतिमहान् । तस्माद् आचमनवत् घृतप्राशनम् ॥ ११.१४३ ॥


[^२१५]:
     M G: annād

> **कृष्टजानाम् ओषधीनां जातानां च स्वयं वने ।**  
> **वृथालम्भे ऽनुगच्छेद् गां दिनम् एकं पयोव्रतः ॥ ११.१४४ ॥**

फालकुद्दालादिना याः **कृष्टे** **जायन्ते**, याश् च **स्वयं वने**, तासां **वृथालम्भे** गवादिप्रयोजनेन विना छेदनम् । **गवानुगमनम्** । **दिनम् एकं** परमहर्षाय परिचर्यते । **पयोव्रतं** भोजनान्तरनिवृत्तिः ॥ ११.१४४ ॥

> **एतैर् व्रतैर् अपोह्यं स्याद् एनो हिंसासमुद्भवम् ।**  
> **ज्ञानाज्ञानकृतं कृत्स्नं शृणुतानाद्यभक्षणे ॥ ११.१४५ ॥**

**हिंसासमुभवं** हिंसात उत्पन्नम् **एनः** पापम् **एतैर्** अनन्तरोक्तैः प्रायश्चित्तैर् **अपोह्यम्** अपनोद्यम् । बुद्धिपूर्वकृतम् अबुद्धिपूर्वकृतं वा । **अनाद्यभक्षणे** ऽभक्ष्यभक्षणे यथा पापम् अपोह्यते तथा **शृणुत** ॥ ११.१४५ ॥

> **अज्ञानाद् वारुणीं पीत्वा संस्कारेणैव शुध्यति ।**  
> **मतिपूर्वम् अनिर्देश्यं प्राणान्तिकम् इति स्थितिः ॥ ११.१४६ ॥**

मेखलादीनां निषेधाद् उपनयनं विज्ञायते (च्ड़्। म्ध् ११.१५१) । तच्[^२१६] च स्मृत्यन्तरात् तप्तकृच्छ्रसहितम् । एवं हि गौतमः- "अमत्या मद्यपाने पयोघृतम् उदकं वायुं प्रति[^२१७] त्र्यहं तप्तानि सकृच्छ्रास् ततो ऽस्य संस्कारः" (ग्ध् २३.२) । सुरा चात्र न पैष्टी, किं तर्हि, गौडी माध्वी वा[^२१८] । कुत एतत् । स्मृत्यन्तरदर्शनात्- 


[^२१८]:
     M G omit: vā


[^२१७]:
     M G: vāyuś ceti


[^२१६]:
     M G: tataś

- प्रमादान् मद्यम् असुरां सकृत् पीत्वा द्विजोत्तमः ।

- गोमूत्रयावकाहारो दशरात्रेण शुध्यति ॥

पैष्ट्याश् च प्रमादपाने प्रत्यवायप्रायश्चित्तात्[^२१९] । व्रतं विधितो विज्ञाय संवत्सरं कणभक्षश् चान्द्रायणाभ्यासो वा । 


[^२१९]:
     M G: pratyavāyaḥ prāyaścittāt

- **मतिपूर्वं** तयोर् अपि पान एतद् **अनिर्देश्यम्** । किं तर्हि, येन **प्राणानाम् अन्तो** भवति । किं तत् । यत्[^२२०] मुख्यायाः सुराया उक्तम्[^२२१] । अभ्यासे चैतद् द्रष्टव्यम् । "सकृत्पाने असुरामद्यपाने[^२२२] चान्द्रायणम् अभ्यसेत्"[^२२३] इति । 


[^२२३]:
     M G: ācaret


[^२२२]:
     M G: sakṛtpāne surāpāne


[^२२१]:
     M G: mukhyā yā suroktā


[^२२०]:
     M G: yatra

- इयम्[^२२४] अत्र व्यवस्था । बुद्धिपूर्वं पैष्ट्याः पाने प्राणान्तम् एव । तस्या एवाबुद्धिपूर्वं सकृत्पाने कणभक्षणचान्द्रायणाभ्यासः । अबुद्धिपूर्वे ऽप्य् असकृत्पाने बुद्धिपूर्ववत्[^२२५] । अन्येषां तु मद्यानां[^२२६] बुद्धिपूर्वत्वे चान्द्रायणम् अभ्यसेद् इति । अबुद्धिपूर्वं सकृत्पाने तप्तकृच्छ्रसंस्कारगोमूत्रयावकद्रव्याणि[^२२७] । अबुद्धिपूर्वम् असकृत्पाने पैष्टीवत् ॥ ११.१४६ ॥


[^२२७]:
     J: -yavaka-


[^२२६]:
     M G: madyapānāṃ


[^२२५]:
     M G: abuddhipūrve buddhipūrve ca


[^२२४]:
     M G: śreyam

> **अपः सुराभाजनस्था मद्यभाण्डस्थितास् तथा ।**  
> **पञ्चरात्रं पिबेत् पीत्वा शङ्खपुष्पीशृतं**[^२२८]** पयः ॥ ११.१४७ ॥**


[^२२८]:
     M G: -śritaṃ

यत्र सुरारसो ऽनुभूयते तत्र तद्भाजनस्थानाम् अपां पाने प्रायश्चित्तम् एतत् । 

- <u>ननु</u> च मद्यशब्दस्य सामान्यशब्दत्वान् **मद्यभाण्डस्थिता** इत्य् एव सिद्धे **अपः** **सुरे**त्यादि न वक्तव्यम् । 

- <u>सत्यम्</u>, यदि[^२२९] सुरामद्ययोर् मद्यपाने ऽत्यन्तप्रायश्चित्तभेदो न स्यात् । सति तस्मिन् कल्पनायाश् चानुज्ञातत्वात्,सुराभाजनस्थानाम् अधिकतरण् स्याद्[^२३०] अतः कल्पनानिवृत्त्यर्थं[^२३१] समप्रायश्चित्तवचनम् । 


[^२३१]:
     M G: kalpanāvṛttyarthaṃ


[^२३०]:
     M G: adhikataras tato


[^२२९]:
     M G: yady api

- **पञ्चरात्रं** **सङ्खपुष्पीशृतं**[^२३२] पयः । **शृत**ग्रहणात् पयः क्षीरम् एव । क्षीरहविषोर् एव शृतशब्दः साधुः । सङ्खपुष्पीनाम् औषधिः । तया पिष्टं[^२३३] क्वथितं पञ्चाहानि पयः पातव्यम् ॥ ११.१४७ ॥


[^२३३]:
     M G: prūṣṭaṃ


[^२३२]:
     M G gives throughout ghṛtam for śṛtam

> **स्पृष्ट्वा दत्वा च मदिरां विधिवत् प्रतिगृह्य च ।**  
> **शूद्रोच्छिष्टाश् च पीत्वापः कुशवारि पिबेत् त्र्यहम् ॥ ११.१४८ ॥**

**विधिवत् प्रतिगृह्य** स्वस्तिवाचनिकेन । एवं **दत्वे**त्य् अपि । व्रीह्यादौ न दोषः । **कुशो** दर्भः ॥ ११.१४८ ॥

> **ब्राह्मणस् तु सुरापस्य गन्धम् आघ्राय सोमपः ।**  
> **प्राणान् अप्सु त्रिर् आयम्य घृतं प्राश्य विशुध्यति ॥ ११.१४९ ॥**

**सुरापस्य गन्धम्** इति सुराया एव जाठरेणागिना धातुभिश् च संयोगेन गन्धघ्राणे लघीयः । भाण्डान्तरस्थितायाः प्राप्तिर् अघ्रायैव । 

- <u>अन्ये तु</u> व्याचक्षते । सुरापस्य ब्राह्मणस्य आघ्राणे ऽप्य् एतद् एव । 

- **सोमप** इति वचनाद् दर्शपूर्णमासयाजिनः कल्पे न । **घृतं प्राश्येति** । अत्रापि न भोजनान्तरनिवृत्तिः । **सुरा**ग्रहणान् न मद्यस्य ॥ ११.१४९ ॥

> **अज्ञानात् प्राश्य विण्मूत्रं सुरासंस्पृष्टम् एव च ।**  
> **पुनः संस्कारम् अर्हन्ति त्रयो वर्णा द्विजातयः ॥ ११.१५० ॥**

**विण्मूत्र**ग्रहणं रेतस उपलक्षणार्थम् । स्मृत्यन्तरे "पुरीषकुणपरेतसां प्राशने चैवम्" (ग्ध् २३.३) इति । किंजातीयविण्मूत्रपाशन एतत् । मनुष्याणाम् एव । अन्येषां तु वक्ष्यामः । अत्रापि तप्तकृच्छ्रं समुच्चीयते । दर्शितश् च हेतुः[^२३४] । **द्विजातय** इति विवक्षितं । शूद्रस्यान्यद् वक्ष्यामः । **अज्ञानाद्** इत्य् अनुवादः । को हि ज्ञात्वा विण्मूत्रम् अश्नीयात् । यथा मद्यपान एतद् एवोक्तम् "मद्यं भुक्त्वा चरेत् कृच्छ्रम्" इति, यदि तु संस्करो भवति तदा वचनात् तुल्यम् एव ॥ ११.१५० ॥


[^२३४]:
     J omits: atrāpi taptakṛcchraṃ samuccīyate | darśitaś ca hetuḥ (Jha's translation includes this)

> **वपनं मेखला दण्डो भैक्ष्यचर्या व्रतानि च ।**  
> **निवर्तन्ते द्विजातीनां पुनःसंस्कारकर्मणि ॥ ११.१५१ ॥**

**व्रतानि** वेदव्रतानि ।

- <u>तद् अयुक्तम्</u> । ग्रहणार्थत्वात् तेषां कुतः प्राप्तिः । 

- <u>तस्माद्</u> यान्य् उपनयनकाले "मा दिवा स्वाप्सीः सायं प्रातः समिधम् आदध्या आचार्याधीनो भव" इत्य् एवमादीनि च व्रतानि । तानि[^२३५] **निवर्तन्ते** ॥ ११.१५१ ॥


[^२३५]:
     M G omit: tāni

> **अभोज्यानां तु भुक्त्वान्नं स्त्रीश्रूद्रोच्छिष्टम् एव च ।**  
> **जग्ध्वा मांसम् अभक्ष्यं च सप्तरात्रं यवान् पिबेत् ॥ ११.१५२ ॥**

येषाम् अन्नं न भुज्यते ते **ऽभोज्याः** पुरुषा अश्रोतियस्त्रीसंग्रामजीव्ययाज्ययाजकादयः । **शूद्र**जातिग्रहणाद् एव जातिनिर्देशात् स्त्रीग्रहणे लब्धे सवर्णार्थं स्त्रीग्रहणं विज्ञेयम्[^२३६] । **उच्छिष्टं** तदास्यस्पृष्टम्[^२३७] । यच् च "नित्यम् आस्यं शुचि स्त्रीणाम्" (म्ध् ५.१२८) इति, तस्य विषयो दर्शितः । **शूद्रोच्छिष्टानाम्** अपां पाने पूर्वत्र कुशवार्य् उक्तम् (म्ध् ११.१४७) । इह तु **सप्तरात्रं यवान्** इति । आगामिकत्वाद्[^२३८] अस्यार्थस्योभयत्र भक्ताद्युच्छिष्टभोजने इदं[^२३९] द्रष्टव्यम् । **अभक्ष्यं मांसं** प्लवहंसचक्रवाकादीनाम् । इदं तु बुद्धिपूर्वकम् अभ्यासभक्षणे द्रष्टव्यम् । अन्यत्र "शेषेषूपवसेद् अहः" (म्ध् ५.२०) इति । एतद् एव पयः पीत्वा, सूकरोष्ट्रादिभ्यो अन्यत्र, तत्र प्रतिपदं प्रायश्चित्तान्तराम्नानात् । सक्तुपानं यावकपानं[^२४०] भवत्य् एव ॥ ११.१५२ ॥


[^२४०]:
     M G: yavakapānaṃ; J: yavapānam (see under 11.155)


[^२३९]:
     M G: -bhojanedaṃ


[^२३८]:
     M G: agāmikatvād


[^२३७]:
     M G: tadāspṛṣṭaṃ


[^२३६]:
     M G: strīgrahaṇaṃ labdhasavarṇārthaṃ vijñeyam

> **शुक्तानि च कषायांश् च पीत्वा मेध्यान्य् अपि द्विजः ।**  
> **तावद् भवत्य् अप्रयतो यावत् तन् न व्रजत्य् अधः ॥ ११.१५३ ॥**

**अमेध्यानि शुक्तानि** "दधि भक्ष्यं च शुक्तेषु" (म्ध् ५.१०) इत्याद्यनुज्ञातानि[^२४१] । दध्नस् तु सत्य् अपि शुक्तत्वे भक्ष्यताया विहितत्वान् नैष विधिः । पवित्रं हि तद् इति स्मरन्ति । **काषाया** वैद्यकप्रसिद्धा अनेकौषधिसंयोगेन ये क्वाथ्यन्ते । **अप्रयतो** ऽशुचिः । **यावद् व्रजत्य् अधः** । अधोगमनं जीर्णानां मूत्रपुरीषभागेन निष्क्रमणम्[^२४२] । यदि वा पक्षाशयप्राप्तिः ॥ ११.१५३ ॥


[^२४२]:
     M G: niṣkrāmaṇād


[^२४१]:
     M G: ityetattrayābhyanujñānād

> **विड्वराहखरोष्ट्राणां गोमायोः कपिकाकयोः ।**  
> **प्रास्य मूत्रपुरीषाणि द्विजश् चान्द्रायणं चरेत् ॥ ११.१५४ ॥**

विशेषानुपदेशाद् अमत्या वा तुल्यम् एव च युक्तम् अमत्या[^२४३] लाघवकल्पनात् ॥ ११.१५४ ॥


[^२४३]:
     M G omit: amatyā

> **शुष्काणि भुक्त्वा मांसानि भौमानि कवकानि च ।**  
> **अज्ञातं चैव सूनास्थम् एतद् एव व्रतं चरेत् ॥ ११.१५५ ॥**

**शुष्काणि** वल्लूरादीनि । **भौमानीति** कोटरजातानाम् अनिषेधार्थम् । **अज्ञातं** मेषस्य महिषस्येति प्रकृतेर् अज्ञानात् । **सूना** घातस्थानम् । यत्र विक्रयार्थं पशवो हन्यन्ते । अतो ऽन्यत्र स्थितस्य लघुप्रायश्चित्तम् । 

- <u>ननु</u> **सूनास्थ** इति वचनाद् अन्यत्र स्थितस्य प्रायश्चित्ताभाव एव युक्तः । 

- <u>नैतद्</u> एवम् । सौनम् इत्य् अविशेषेण प्रतिषेधात् । प्रायश्चित्ते तु **स्थ**ग्रहणात् तदुत्थितस्य[^२४४] गुरुलघुभावो युक्ततरः । तद् एव चान्द्रायणम् । ज्ञाते तु जातिविशेषे ऽभ्यासे सप्तरात्रं यावकपानम् । "सेषेषूपवसेद् अहः" (म्ध् ५.२०) इति ॥ ११.१५५ ॥


[^२४४]:
     J: tucchagrahaṇāt tadrahitasya

> **क्रव्यादसूकरोष्ट्राणां कुक्कुटानां च भक्षणे ।**  
> **नरकाकखराणां च तप्तकृच्छ्रं विशोधनम् ॥ ११.१५६ ॥**

**चे**ति पूर्वश्लोको ऽत्राकृष्यते । तेन विड्वराहादीनां भक्षण एतद् एव । द्वितीयेन **च**शब्देन[^२४५] क्रव्यादादीनां[^२४६] विण्मूत्रप्राशने यद् एव विड्वराहादीनाम् । स्मृत्यन्तरे च नरमात्राधिकारेणेह **द्विज**ग्रहणम् अविवक्षितम् "द्विजश् चान्द्रायणम्" (म्ध् ११.१५४) इति । 


[^२४६]:
     M G: kravyādānāṃ


[^२४५]:
     M G: śabdena

- एवम् इयं द्विश्लोकी बिडालकाकेति (म्ध् ११.१५९) अत्रापेक्षते[^२४७] । अतश् चैतेषाम् अप्य् उच्छिष्टप्राशने बिदालादिवत् । ततो ऽस्यां त्रिश्लोक्यां समुद्दिष्टम् । मूत्रपुरीषं च सर्वेषां प्रतिषिद्धम् । अतश् च यत् क्रव्य्दानां मूत्रपुरीषप्राशने तद् बिडालादीनाम् अपि ॥ ११.१५६ ॥


[^२४७]:
     M G: biḍālakākādanyatrāpekṣate

> **मासिकान्नं तु यो ऽश्नीयाद् असंआवर्तको द्विजः ।**  
> **स त्रीण्य् अहान्य् उपवसेद् एकाहं चोदके वसेत् ॥ ११.१५७ ॥**

**मासिकम्** एकोद्दिष्टश्राद्धम्, "अकृते[^२४८] सपिण्डीकरणे प्रतिमासं तु वत्सरम्" इति । आमावास्यस्य तु मासिकव्यपदेशे ऽप्य् अनुज्ञातत्वात्, "कामम् अभ्यर्थितो ऽश्नीयात्" (म्ध् २.१८९) इति कुतः प्रायश्चित्तम् । 


[^२४८]:
     M G: kṛte

- <u>अन्ये</u> त्व् अभ्यर्थितस्यानुज्ञानाद् अनभ्यर्थ्यमानस्योक्तम् एवेत्य् आहुः । 

- **असमावर्तको** गुरुकुले तिष्ठन्न् अर्थाद् ब्रह्मचार्य् उच्यते । त्र्यहाद् अन्यतरस्मिन्न् अहन्य् **उदके वसेत्** । त्र्यहस्यैव बुद्धौ स्थितत्वात् तर्हि चतुर्थम् अहस् तद् दिवसः ॥ ११.१५७ ॥

> **व्रतचारी**[^२४९]** तु यो ऽश्नीयान् मधु मांसं कथंचन ।**  
> **स कृत्वा प्राकृतं कृच्छ्रं व्रतशेषं समापयेत् ॥ ११.१५८ ॥**

**व्रतचारी**[^२५०] प्रयुक्तो ब्रह्मचर्याश्रमस्थ एव । **कथंचन** आपद्य् अपीत्य् अर्थः । "प्राणानाम् एव चात्यये" (म्ध् ५.२७) इत्य् आपदि विधानात्, असति दोषे न तनिर्घातार्थम् एतत् प्रायश्चित्तम् । किं तर्हि, निमित्तमात्रपर्यवसायि वचनात् क्रियते । **प्राकृतं** प्राजापत्यम्, प्रकृतौ भवं प्राकृतम् । सर्वकृच्छ्राणां प्रकृतित्वाद् एवम् उच्यते । **व्रतशेषं समापयेत्** । अकृतप्रायश्चित्तस्यावशिष्टव्रतसमाप्ताव् अनधिकारम् आह[^२५१] ॥ ११.१५८ ॥


[^२५१]:
     M G puts this sentence at the beginning of the commentary on the next verse.


[^२५०]:
     M G: brahmacārī

> **बिडालकाकाखूच्छिष्टं जग्ध्वा श्वनकुलस्य च ।**  
> **केशकीटावपन्नं च पिबेद् ब्रह्मसुवर्चलाम् ॥ ११.१५९ ॥**

**आखुर्** मूषकः । **अवपन्नम्** एतत्संपर्कदूषितम् । **ब्रह्मसुवर्चलां** पिष्ट्वोदकेन सह **पिबेद्** एकाहम् अविशेषात् तेनैव शास्त्रार्थस्य कृतत्वात् ॥ ११.१५९ ॥

> **अभोज्यम् अन्नं नात्तव्यम् आत्मनः शुद्धिम् इच्छता ।**  
> **अज्ञानभुक्तं तूत्तार्यं शोध्यं वाप्य् आशु शोधनैः ॥ ११.१६० ॥**

आद्यो ऽर्धः श्लोको ऽनुवादः । **अज्ञातभुक्त**शुद्ध्यर्थम् इत्य् एतद् विधीयते । समन्तरं **तूत्तार्यं**[^२५२] वमितव्यम् इत्य् अर्थः । क्षिप्रं वा **शोधनैः** प्रायश्चित्तैः **सोध्यम्** । 


[^२५२]:
     M G omit: tūttāryaṃ

- <u>अन्ये तु</u> शोधनानि हरीतक्यादीनि रेचनान्य् आहुः, गौतमीयं[^२५३] चेदम् उदाहरन्ति- "अभोज्यभोजने निष्पुरीषीभावः"[^२५४] (ग्ध् २३.२३) इति । 


[^२५४]:
     M G J: purīṣābhāvaḥ (I follow the GDh edition; also see the term in the next sentence.


[^२५३]:
     M G: gautamīye

- <u>तद् एतद्</u> असाधकम् । उपवासेनापि निष्पुरीषत्वोपपत्तेः । तस्माद् अवान्तौ[^२५५] यथाश्रुतप्रायश्चित्तम् एव वेदितव्यम् ॥ ११.१६० ॥


[^२५५]:
     M G: vāntau

> **एषो ऽनाद्यादनस्योक्तो व्रतानां विविधो विधिः ।**  
> **स्तेयदोषापहर्तॄणां व्रतानां श्रूयतां विधिः ॥ ११.१६१ ॥**

**व्रतानाम् अनाद्यादनस्य** अभक्ष्यभक्षणस्य । **स्तेयं** तद्दोषसमस्तम् अपहरन्ति यानि व्रतानि तेषाम् इदानीं **विधिर्** उच्यते ॥ ११.१६१ ॥

> **धान्यान्नधनचौर्याणि कृत्वा कामाद् द्विजोत्तमः ।**  
> **स्वजातीयगृहाद् एव कृच्छ्राब्देन विशुध्यति ॥ ११.१६२ ॥**

**द्विजोत्तम**ग्रहणं प्रदर्शनार्थं क्षत्रियादीनाम् अपि । द्विजोत्तमशब्दसंनिपाताच् च **स्वजातीयगृहाद्** इति ब्राह्मणगृहाद् विज्ञायते । तेनैतद् उक्तं भवति । सर्व एव वर्णा ब्राह्मणगृहात् धनं हृत्वा **कृच्छ्राब्देन** शुध्येयुः । **धन**ग्रहणात् सर्वस्मिन् धने सिद्धे[^२५६] **धान्यान्न**ग्रहणं सद्धान्यार्थम् । अल्पसाराणाम् अन्यं विधिं वक्ष्यति । अतः सारभूतप्रधानद्रव्यापहरण इदं विज्ञायते । 


[^२५६]:
     M G: dhanaṃ siddhaṃ

- <u>तेषां</u>[^२५७] हि परस्परद्रव्यापहरणे ब्राह्मणस्य तदीयधनापहारे कतरत् प्रायश्चित्तम् ।


[^२५७]:
     M G add: na

- <u>उच्यते</u> । हिंसाप्रायश्चित्तवत् तुर्याष्टमादिभागकल्पना कर्तव्या । क्षत्रियस्य धने त्रीन्, वैश्यस्य सार्धम्, शूद्रस्य द्वाविंशतिरात्रं वा । 

- कियत्परिमाणे[^२५८] धान्ये ऽपहृते ।


[^२५८]:
     M G: kiṃcit parimāṇe

- दशभ्यः कुम्भेभ्यः किंचिदूने, महत्त्वात् प्रायश्चित्तस्य । धनम् आप्य् एवं कालं न कल्पनेति विज्ञेयम् । 

- **कामाद्** इति श्लोकपूरणम् । न ह्य् अकामस्य परधनहरणसंभवः । **धान्यं** व्रीह्यादि तद् एवापहृतम् । **अन्नं** सिद्धम्[^२५९] । धान्यादीनां प्रत्येकं हरणे त्र्यब्दं कृच्छ्रम् । 


[^२५९]:
     M G: siddhamāṃsaṃ ca

- <u>केचिच्</u> च समुदायहरणे प्रायश्चित्तम् इच्छन्ति, गरीयो ह्य् एतत् ॥ ११.१६२ ॥

> **मनुष्याणां तु हरणे स्त्रीणां क्षेत्रगृहस्य च ।**  
> **कूपवापीजलानां च शुद्धिश् चान्द्रायणं स्मृतम् ॥ ११.१६३ ॥**

**मनुष्याणां** दासानाम् । **स्त्रीणां** दासीनाम् । **क्षेत्रं** भूभागो व्रीह्यादिधान्योत्पत्तिस्थानम्[^२६०] । **कूपवाप्योर्** **जल**शब्दः प्रत्येकम् अभिसंबध्यते । उद्धृतोदकस्येरणादिस्थस्यापहरणे एतद्[^२६१] भवति । **जल**ग्रहणाच् छुष्कयोः कूपवाप्योर् विध्यन्तरम् । **वापी** खाते तडागे च[^२६२] ॥ ११.१६३ ॥


[^२६२]:
     M G: khātaḥ | taḍāge 'py evam eva; J: khātataḍāge (mine is conjectural)


[^२६१]:
     M G: tad


[^२६०]:
     M G: brāhmaṇādi-

> **द्रव्याणाम् अल्पसाराणां स्तेयं कृत्वान्यवेश्मनि**[^२६३]** ।**  
> **चरेत् सान्तपनं कृच्छ्रं तन् निर्यात्यात्मशुद्धये ॥ ११.१६४ ॥**

**अल्पसाराणि** न चिरम् अवतिष्ठन्ते, स्वल्पमूल्यानि च मृन्मयानि स्थालीपिठरादीनि दारुमयानि द्रोणाढकादीनि अयोमयानि लेपनीकुद्दालकादीनि । **वेश्मनीति** गृहस्थितापहारे भूयान् दोषः । न तथा खलक्षेत्रादिगते । **निर्यात्य** दत्वा । सर्वशेषश् चायं विशेषाभावात् । यत्र त्व् अपहृतं दातुम् अशक्यं तत्र द्विगुणं प्रायश्चित्तम् ॥ ११.१६४ ॥

> **भक्ष्यभोज्यापहरणे यानशय्यासनस्य च ।**  
> **पुष्पमूलफलानां च पञ्चगव्यं विशोधनम् ॥ ११.१६५ ॥**

**यानं** गन्त्र्यादि । **शय्या** खट्वादि । **आसनं** बृस्यासंदीपट्टादि । **भक्ष्यभोज्ययोः** खरविशदतद्वैपरीत्येन भेदो विज्ञेयः । **भक्ष्यं** मोदकशष्कुल्यादि । **भोज्यं** यावकादि । **पञ्चगव्यं** प्रसिद्धम् । अत्राप्य् एकाहम् एव ॥ ११.१६५ ॥

> **तृणकाष्ठद्रुमाणां च शुष्कान्नस्य गुडस्य च ।**  
> **चेलचर्मामिषाणां च त्रिरात्रं स्याद् अभोजनम् ॥ ११.१६६ ॥**

**तृणा**दीनां पूर्वस्मात् यानादेर् अधिकहरणे प्रायश्चित्तम् एतत् । **काष्ठम्** अघटितं वंशस्तम्भादि, द्रुमसाहचर्यात् । **वेश्मतः**वृक्षः । **शुष्कान्नं** तण्डुलादि भ्रष्टयवा वा । **गुड**ग्रहणं स्वविकरार्थम् । तेन खण्डमत्स्यण्डिकादेर् ग्रहणम् । **चैलं** वस्त्रं बहूनाम् "उत्तमानां च वाससाम्" (म्ध् ८.३२१) । प्रागुक्तेन धनग्रहणेन कृच्छ्रादेः । **चर्म** कवचम् । **मांसम्** आमिषम् ॥ ११.१६६ ॥

> **मणिमुक्ताप्रवालानां ताम्रस्य रजतस्य च ।**  
> **अयःकांस्योपलानां च द्वादशाहं कणान्नता ॥ ११.१६७ ॥**

स्वल्पबहुत्वापेक्षया च कालह्रासः सकृदावृत्तौ च ॥ ११.१६७ ॥

> **कार्पासकीटजोर्णानां द्विशफैकखुरस्य**[^२६४]** च ।**  
> **पक्षिगन्धौषधीनां च रज्ज्व्याश् चैव त्र्यहं पयः ॥ ११.१६८ ॥**

**कीटजाः** पट्टाः । **द्विशफा** गवादयः । **एकखुरा** अश्वादयः । **पक्षिणः** शुकश्येनादयः । **रज्जुः** कूपादेर् उदकोदंचनी ॥ ११.१६८ ॥

> **एतैर् व्रतैर् अपोहेत पापं स्तेयकृतं द्विजः ।**  
> **अगम्यागमनीयं तु व्रतैर् एभिर् अपानुदेत् ॥ ११.१६९ ॥**

उक्तार्थः श्लोकः ॥ ११.१६९ ॥

> **गुरुतल्पव्रतं कुर्याद् रेतः सिक्त्वा स्वयोनिषु ।**  
> **सख्युः पुत्रस्य च स्त्रीषु कुमारीष्व् अन्त्यजासु च ॥ ११.१७० ॥**

**गुरुतल्पव्रतम्** इत्य् अविशेषवचने ऽपि, न तेन "स्वप्यात्"[^२६५] (म्ध् ११.१०३) इत्येवमाद्य् अतिदिश्यते, अपि तु "प्राजापत्यं चरेद् अब्दम्" (म्ध् ११.१०५) इति महापातकत्वात् । न हि महापातकेभ्यो ऽन्यत्र मरणान्तं प्रायश्चित्तम् अस्ति । अभ्यासे तु स्याद् इति । 


[^२६५]:
     M G: svayonyādiṣv; J: supyād

- **स्वयोनयो** भगिन्यः सोदराः । **सख्युः स्त्रीषु** सुहृद्भार्यासु । सुहृत्त्वम् एवात्र कारणम्, न यौनादिविशेषः, नापि श्रोत्रियत्वादिगुणः । एवं **पुत्रस्य स्त्रीषु** स्नुषासु । असमानजातीयास्व् अपि **कुमारीषु** पित्रादिभिर्[^२६६] अदत्तासु । स्वयं संप्रीत्यानुपनतास्व् एतद् एव बलाद् गमने । 


[^२६६]:
     M G: putrādibhir

- अत्रापि न सत्य् अपेक्षा । यद्य् अप्य् अतिदेशे विशेषो नास्ति तथापि प्रायश्चित्तद्वयं स्याद् इति, दृष्टत्वात् । तथा च गुरुलघुभावाद् धीनजातीयासु कृच्छ्राब्दाच् चान्द्रायणं मासत्रयं लघीय आदेश्यम् । 

- **अन्त्यजाश्** चाण्डालम्लेच्छादिस्त्रियः । चण्डालादिस्त्रीषु च स्मृत्यन्तरे ज्ञानाज्ञानकृतो विशेष उक्तः "अन्त्यावसायागमने कृच्छ्रार्धम् अन्यासु[^२६७] द्वादशरात्रम्" ॥ ११.१७० ॥


[^२६७]:
     M G: amatyāsu

> **पैतृष्वसेयीं भगिनीं स्वस्रीयां मतुर् एव च ।**  
> **मतुश् च भ्रातुर् आप्तस्य**[^२६८]** गत्वा चान्द्रायणं चरेत् ॥ ११.१७१ ॥**


[^२६८]:
     M G: tanayāṃ

पितृष्वसुर् दुहिता **पैतृष्वस्रेयी भगिनी** । **मातृष्वस्रीया** मातृष्वसुर् दुहिता । **मातुश् च भ्रातुर्** मातुलदुहिता । **आप्तस्य** सोदर्यस्येत्य् अर्थः ॥ ११.१७१ ॥

> **एतास् तिस्रस् तु भार्यार्थे नोपयच्छेत**[^२६९]** बुद्धिमान् ।**  
> **ज्ञातित्वेनानुपेयास् ताः पतति ह्य् उपयन्न् अधः ॥ ११.१७२ ॥**

<u>ननु</u> च "असपिण्डा च" (म्ध् ३.५) इत्य् अनेनैवैतासाम् अविवाह्यत्वे सिद्धे, किमर्थम् इदं **नोपयच्छेत** इति । 

- <u>केचिद्</u> आहुः । अन्यासां पक्षे ऽभ्यनुज्ञानार्थं सपिण्दश्लोके प्रतिषिद्धानाम् ।

- <u>तद् अयुक्तम्</u>, **पतति ह्य् उपयन्न् अधः** इति प्रायश्चित्ताविसेषात् । एतस्मिंश् च प्रयोजने संभवति सपिण्डश्लोकस्य पाक्षिको बाधो ऽयुक्तो ऽगत्या हि विकल्प आश्रीयते । 

- **ज्ञातित्वेन** बन्धुत्वेनेत्य् अर्थः । **अनुपेया** अविवाह्या अगम्याश् च । **उपयन्** विवाहयन् । **अधः पतति** नरकं प्राप्नोतीति यावत् । अथ वा जातितो[^२७०] भ्रास्यति हीनजातीयः संपद्यते । यद्य् अपि जातेर् जीवत्पिण्डानपायः, तथापि तत्कर्मानधिकाराद् एवम् उच्यते ॥ ११.१७२ ॥


[^२७०]:
     M G: jñātito

> **अमानुषीषु पुरुष उदक्यायाम् अयोनिषु ।**  
> **रेतः सिक्त्वा जले चैव कृच्छ्रं सान्तपनं चरेत् ॥ ११.१७३ ॥ **

**अमानुष्यो** वडवाद्याः । गोर् अमानुषीत्वे ऽपि "सखीसयोनिसगोत्राशिष्यभार्यासु[^२७१] स्नुषायां गवि च तल्पसमः[^२७२] । अवकरः" (ग्ध् २३.१२–१३) इति विशेषविहितम् एव । अनयोर् गुरुतल्पावकीर्णप्रायश्चित्तयोर् अबुद्धिपूर्वबुद्धिपूर्वभेदेन व्यवस्था । तल्पशब्देन प्रसिद्धसम्बन्धाद् अत्र शास्त्रे गुरुतल्पम् एवोच्यते । अवकरो ऽवकीर्णीनिमित्तं । निमित्ते चातिदिष्टे तत्कार्यातिदेशः । सखी चात्र या पुरुषवन् मैत्रीम् आगता, न तु या सख्युः स्त्री । न ह्य् अत्र पुंयोगात् प्रवृत्तिः । न च भार्यासंबन्धेन संबन्धो ऽस्ति, सयोनिपदेन व्यवधानात् । तथा च वसिष्ठो "गुर्वी सखी" (वध् २०.१६) न च पात्राङ्गत्वात् कृच्छ्राब्दपात्रं न च पात्रकुमारी अनयोस् तूपस्थाद् अन्यत्र । **उदक्यायां** च मासिकेन रजसाभिप्लुतोदक्या । पाठान्तरम् "पीत्वाधरं पुरुषः" इति, **उदक्यायाम् अयोनिषु** । एक एवार्थः। **अयोनिः** स्त्रीलिङ्गाद् अन्यत्र स्थाने[^२७३] । तथान्ये "जले खे च" इति पठन्ति । 


[^२७३]:
     M G: sthānaṃ


[^२७२]:
     M G: gurutalpasamam eva


[^२७१]:
     M G J: sakhi- and -śiṣyābhāryāsu

- <u>ननु</u> च **अयोनि**ग्रहणाद् एव सिद्धं "खे" इति न पठितव्यम् । आकाशः खशब्देनोच्यते । योनेर् अन्यश् च सः । 

- <u>नैष दोषः</u> । योनिशब्देन साहचर्यात् अन्यद् अङ्गम् एवोच्यत इति मन्यन्ते । 

- **जले** साक्षात् ॥ ११.१७३ ॥

> **मैथुनं तु समासेव्य पुंसि योषिति वा द्विजः ।**  
> **गोयाने ऽप्सु दिवा चैव सवासाः स्नानम् आचरेत् ॥ ११.१७४ ॥**

मैथुनेषु समनन्तरं सवाससः स्नानम् । **गोयाने** गन्त्र्यादाव् **अप्सु** चापि ॥ ११.१७४ ॥

> **चण्डालान्त्यस्त्रियो गत्वा भुक्त्वा च प्रतिगृह्य च ।**  
> **पतत्य् अज्ञानतो विप्रो ज्ञानात् साम्यं तु गच्छति ॥ ११.१७५ ॥**

**चण्डाला** म्लेच्छा दिगन्तवासिनः । तत्**स्त्री**गमने प्रायश्चित्तं तदन्नभोजने प्रतिग्रहे च । **पततीति** वचनात् कृच्छ्राब्दाद् अधिकं प्रायश्चित्तम्, न पुनः पातित्यम् एव भोजने । "अभोज्यानां तु भुक्त्वान्नम्" (म्ध् ११.१५१) इति प्राप्ते वचनम् इदं कृच्छ्राब्दप्रायश्चित्तार्थम् । एवं प्रतिग्रहे ऽपि "मासं गोष्ठे पयः" (म्ध् ११.१९३) इति प्राप्ते तदर्थम् एव । **ज्ञानात् साम्यम्** इति । कामकारकृते ऽपि प्रायश्चित्तविधानार्थे ऽर्थवादो ऽयम् । यत् स्मृत्यन्तरे ऽब्दशब्देन ज्ञाताज्ञातयोः प्रायश्चित्तम् उक्तं तच् च दर्शितम् । अतः कुतो ऽधिकप्रायश्चित्तार्थता । 

- <u>भुक्त्वा</u> चेति केन संबध्यते । 

- <u>चाण्डालान्त्येत्य्</u> अनेन । 

- <u>ननु</u> च गुणीभूतम् एतत् । 

- <u>गुणीभूतस्याप्य्</u> अपेक्षायां संबन्धो दर्शितः । भुक्त्वा कस्येत्य् आकांक्षायां अन्यस्याश्रुतत्वात् साम्यवचनाच् च चाण्डालान्त्यानाम् एव संबन्धः । अतो ऽयम् अर्थो भवति । चाण्डालस्त्रीम्लेच्छानाम् अन्नम् अशित्वा तेभ्यः प्रतिगृह्य च स्त्रियं गत्वा सकृद्गमनात् प्रायश्चित्तम् । अभ्यासे तु साम्यम् एव युक्तम् अनधिकारप्रायश्चित्तेन । यतः प्रतिनिमित्तं नैमित्तिकेन भवितव्यं न च तान्य् एकेन जन्मना शक्यन्ते ऽनुष्ठातुम् ॥ ११.१७५ ॥

> **विप्रदुष्टां स्त्रियं भर्त्ता निरुन्ध्याद् एकवेश्मनि ।**  
> **यत् पुंसः परदारेषु तच् चैनां चारयेद् व्रतम् ॥ ११.१७६ ॥**

**वि**शेषेण **प्रदुष्टां** **निरुन्ध्यात्** पत्नीकार्येभ्यो निर्वर्तयेत् "अर्थस्य संग्रहे चैनाम्" (म्ध् ९.११) इत्यादिभ्यः । **एकवेश्मनीति** निगडबन्धे कर्तव्या । न स्वैरं भर्तृगृहे विहर्तुं लभेत । तत्र निरुद्धां प्रायश्चित्तं कारयेत् । 

- <u>किं</u> पुनः ।

- **<u>यत्</u> पुंसः परदारेषु** प्रायश्चित्तम् उपपातकं ब्राह्मणस्य तत्समानहीनजातीयासु पारदार्यम् इति । वर्णान्तराणां तद् एव । उत्तमागमने तु द्विगुणं वैश्यस्य त्रिगुणं ब्राह्मण्यां क्षत्रियस्य । तथायं विशेषो द्वे परदारे त्रीणि श्रोत्रियस्येति । शूद्रस्य ब्राह्मणीगमने महापातकप्रायश्चित्तम् । वैश्यस्य क्षत्रियागमन उपपातकं द्विगुणं त्रिगुणम् । केचित् तूत्तमागमने शूद्रस्य ब्राह्मणीवद् इच्छन्ति । "प्रातिलोम्ये वधः पुंसाम्" (य्ध् २.२८८) इति लिङ्गदर्शनात्, एतद् उक्तम् । दण्डेष्व् अपि विशेषो दर्शितः । यथैवोत्तमागमने पुंसां व्यवस्था तथैव स्त्रीणां हीनजातीयपुरुषसंपर्के चेति । दोषे ऽपि[^२७४] स्त्रीणाम् अर्धं प्रायश्चित्तम् । 


[^२७४]:
     M G: -saṃparke yuvatidoṣe 'pi

- प्रायश्चित्तार्धम् अर्हन्ति स्त्रियो रोगिण एव च ।

- बालश् चा षोडशाद् वर्षाद् अशीतिपरतः पुमान् ॥ 

- तथा दृष्टव्यभिचारायां गमने लघीयः । स्वैरिण्यां वृषल्याम् अवकीर्णः सचैलस्नानाद् उदकुम्भं दद्याद् ब्राह्मणाय । वैश्यायां चतुर्थकालाहारो ब्राह्मणं भोजयेत् । क्षत्रियायां त्रिरात्रोपोषणं यवाढकं दद्यात् । वैश्यवद् इत्य् अपि स्मर्यते । तद्वच् छूद्रम् आर्यायां द्रष्टव्यम् । ऋतौ वा गच्छतो गर्भम् आदधतो वा ।

- ब्राह्मणक्षत्रियविशां स्त्रियः शूद्रेण संगताः ।

- अप्रजाता विशुध्येयुः प्रायश्चित्तेत नेतरा ॥ (वध् २१.१२)

- अथ वा या एता न केनचिद् ऊह्यन्ते, वैश्येन चरन्ति, तद्गमने ऽस्ति प्रायश्चित्तं नेति संदेहः । 

- <u>कुतः</u> संशयः । 

- <u>दारशब्दस्य</u> संस्कारशब्दत्वात् । असति विवाहे न ता अस्य दारा इति व्यपदेशम् अर्हन्ति । पारदार्ये च प्रायश्चित्तम् । अतो नास्तीत्य् अवगच्छामः । यतस् तु "स्वदारनिरतः" (म्ध् ३.४५) इति नियमो विहितो ऽतो भवतीति मन्यामहे । 

- <u>किं</u> पुनर् अत्र युक्तम् ।

- <u>अस्तीति</u> ।

- <u>कुतः</u> ।

- <u>नियमस्य</u> विहितत्वात् । "अकुर्वन् विहितम्" (म्ध् ११.४३) इत्यादि, तदतिक्रमे प्रायश्चित्तस्मरणात् । मा भून् नामोपपातकम् । न तावता प्रायश्चित्ताभावः[^२७५] प्रायश्चित्तार्थम् उपपातकजातिभ्रंशकरादि परिगणितम् । सामान्यं तु निमित्तं सर्वत्राकुर्वन् विहितम् इत्यादि । 


[^२७५]:
     M G omit: prāyaścittābhāvaḥ

- उक्तं च प्राक् "स्वैरिणीत्यादि" ।

- <u>ननु</u>[^२७६] मृतभर्तृपक्षेण[^२७७] पितृपक्षेण वा संबद्धैव परदारव्यपदेश्या । अधिकाम् अविहारित्वात् स्वैरिण्यः । 


[^२७७]:
     M G: mṛtabhartṛkābhartṛpakṣeṇa


[^२७६]:
     M G: tat ca

- <u>सत्यम्</u> । वेश्यास्व् अपि स्वातन्त्र्यावलंबनः स्वैरिशब्दो न विरुध्यते ।

- अतश् च तासां सचैलस्नानोदकुम्भादिदानम् । 

- <u>तत्र केचिद्</u> आहुः । व्रतम् एतत् । तस्य "व्रतम्" (म्ध् ३.१) इत्य् उपक्रम्य "व्रतानीमानि धारयेत्" (म्ध् ४.१३) इति च यानि विहितानि तानि स्नातकव्रतानि, न सर्वपुरुषधर्मः ॥ ११.१७६ ॥

> **सा चेत् पुनः प्रदुष्येत् तु सदृशेनोपयन्त्रिता ।**  
> **कृच्छ्रं चान्द्रायणं चैव तद् अस्याः पावनं स्मृतम् ॥ ११.१७७ ॥**

प्रार्थिता समानजातीयेन पुनः संसर्गे चान्द्रायणम् उपपातकत्वात् सिद्धम् । गोघ्ननिवृत्त्यर्थं पुनश् चान्द्रायणविधानं साकल्यविधानार्थम् । यावच् चैवम् उक्तम् ।

- माता मातृश्वसा श्वश्रूर् मातुलानी पितृष्वसा ।

- पितृव्यसखिशिष्यस्त्री भगिनी तत्सखी स्नुषा ॥

- दुहिताचार्यभार्या च सगोत्रा शरणागता ।

- राज्ञी प्रव्रजिता सध्वी धात्री वर्णोत्तमा च या ॥ (न्स्म् १२.७२–७३)

अत्र सत्य् अप्य् अतिदेशे न तुल्यप्रयश्चित्तता, दण्डविशेषदर्शनात् । तत्र मातर्य् उक्तम् एव । मातृष्वसृप्रभृतीनां दुहित्रन्तानां कृच्छ्राब्दः । अवशिष्टानां चान्द्रायणाभ्यासः । 

- <u>तत्र</u> या उक्तास् ताः सगोत्रा उच्यन्ते यज्जातीयास्[^२७८] तेन व्यपदिश्यन्ते, उत यस्मै[^२७९] दत्तास् तद्गोत्रा इति । 


[^२७९]:
     M G: ubhayasmai


[^२७८]:
     M G: tajjātīyās

- <u>उभयेनेत्य्</u> आह, उभयथालिङ्गदर्शनात् । 

- गोत्रं वंशः पित्रादिर् अभिजनः, तत्संबन्धाच्[^२८०] च पितृष्वसृग्रहणम् अनर्थकम्, असगोत्रा हि सा । अथ येनैकतां गतास् तद्भावम् अनुभवन्ति, तदा भर्तृगोत्रव्यपदेशार्हाः, तस्मिन् पक्षे पितृव्यस्त्रीग्रहणम् अनर्थकम्, भवति हि सा सगोत्रा ।


[^२८०]:
     M G: prabandhāc

- <u>नन्व्</u> इयं कस्येति लिङ्काभावाद् उभ्योर् अपि युक्ता । सर्वेषां तु दर्शनं भर्तृगोत्राः सगोत्राः । 

- यत् तु कैश्चिद् उच्यते "श्राद्धविधौ कुर्वन् तु[^२८१] पैत्रिकं गोत्रम्" इति तत् तत्रैवास्ति । अथ वाप्य् अस्ति वचनात् तथा क्रियते ॥ ११.१७७ ॥


[^२८१]:
     M G: tu kurvan

> **यत् करोत्य् एकरात्रेण वृषलीसेवनाद् द्विजः ।**  
> **तद् भैक्षभुग् जपन् नित्यं त्रिभिर् वर्षैर् व्यपोहति ॥ ११.१७८ ॥**

**वृषल्य्** अत्र चण्डाल्य् अभिप्रेता, महत्वात् द्विरभ्यासे चेद् बुद्धिपूर्वे द्रष्टव्यम् । अन्यथा कृच्छ्रशब्द एवं वा । एकरात्रग्रहणात् सर्वां रात्रिं शयनस्य तया सह गच्छतश् चैतद् विज्ञेयम् । **सेवनं** संभोगः । **वृषली**शब्दो निन्दया प्रयुक्तो न जातिशब्दे[^२८२] । **यत् करोति** यत्[^२८३] पापं जनयति **तत्** **त्रिभिर् वर्षैर् व्यपोहति** विनासयति ।


[^२८३]:
     M G: tat


[^२८२]:
     M G: jātiśabdo

- **भैक्षाहारो जपन्न्** इति अविशेषचोदनायां भावी आसु परं च नास्तीत्य् आहुः । 

- अन्ये तु यथाश्रद्धम्[^२८४] अन्यानि मन्त्रब्राह्मणवाच्यानि, न तु लौकिकं वाक्यम्[^२८५] । 


[^२८५]:
     M G: vācyam


[^२८४]:
     M G: yathā śrāddham

- अविशेषेण मन्त्रजपस्य शुद्ध्यर्थं विहितत्वाद् ऋक्संहिताम् इत्यादि । 

- <u>यत् तु</u> त्रिभिर् मासैः सेवित्वा वृषलीं शूद्राम् एवाचक्षते, 

- <u>तद् अप्य्</u> अयुक्तम्, शूद्राविवाहस्याविहितत्वात्[^२८६] । स्वैरिण्याश् च लघुप्रायश्चित्तस्योपदेशाद् अन्यस्याश् चोपपातकत्वाद् गुरुतरम् इदम् अयुक्तम् ॥ ११.१७८ ॥


[^२८६]:
     M G: śūdrāvivāhasya vihitatvāt

> **एषां पापकृताम् उक्ता चतुर्णाम् अपि निष्कृतिः ।**  
> **पतितैः संप्रयुक्तानाम् इमाः शृणुत निष्कृतीः ॥ ११.१७९ ॥**

ऋज्वर्थः श्लोकः ॥ ११.१७९ ॥

> **संवत्सरेण पतति पतितेन सहाचरन् ।**  
> **याजनाध्यापनाद् यौनान् न तु यानासनाशनात् ॥ ११.१८० ॥**

द्विजातिकर्मभ्यो हानि पतत्यर्थः । **पतति** भ्रश्यति हीयते ऽधिकारात् । **पतिताश्** चत्वारो ब्राह्मणादयः[^२८७] । तैः **सहाचरन् संवत्सरेण पतितो भवति** तत्तुल्यो भवतीत्य् अर्थः । 


[^२८७]:
     This cannot be right. The word is probably: brahmaghnādayaḥ; reference is to the four mahāpatakins mentioned in the previous verse.

- <u>किम्</u> आचरन् ।

- **यानासनाशनात्**[^२८८] ।संलापगात्रस्पर्शादिना सह गमनम्[^२८९] । यानम्[^२९०] आसनं तादृशम् एव । एकस्यां[^२९१] शय्यायाम् एकस्मिन्न् आसने, एकस्मिन् आसने[^२९२] एकपात्रे भोजनम् । 


[^२९२]:
     M G omit: ekasmin, and read: āsanam


[^२९१]:
     M G omit: ekasyāṃ


[^२९०]:
     M G omit: yānam


[^२८९]:
     M G: sahāgamanam


[^२८८]:
     M G: yānāsanāśana-

- **याजनाध्यापनाद् यौनान्** न त्व् अतिविच्छेदः[^२९३] । 


[^२९३]:
     M G: -yaunāt kṛtvāpy avicchedaḥ

- किं याजनादिभिर् नैव[^२९४] पातित्यम् अथार्वाक् संवत्सराद् ऊर्ध्वं वेत्य् एतद् वक्तव्यम् । 


[^२९४]:
     M G: na ca

- स्मृत्यन्तरदर्शनादिभिः सद्यः ।

- **याजनाध्यापनम्** इति द्वितीयान्तः पाठो युक्तः, **आचरन्न्** इति शत्रा हेत्वर्थस्य गमितत्वात् ॥ ११.१८० ॥

> **यो येन पतितेनैषां संसर्गं याति मानवः ।**  
> **स तस्यैव व्रतं कुर्यात् तत्संसर्गविसुद्धये ॥ ११.१८१ ॥**

यस्य पतितस्य यद् विहितं तत् प्रायश्चित्तं कुर्यात् **तत्संसर्गस्य शुद्धये** । **एषाम्** इति निर्धारणे षष्ठी । **एषां** पतितानां **येन पतितेन यः संसर्गं याति** पूर्वोक्तसंसर्गं गच्छति **स तस्यैव** पतितस्य यद् विहितं प्रायश्चित्तं **तत् कुर्यात्** । तत्संसर्गाद् यो दोष उत्पन्नस् **तद्विशुद्धये** तद्विनाशाय । अनुवादो ऽयं श्लोकपूरणः । 

- अथ यद् इदम् उच्यते पतितात्याग्यपतितात्यागीत्यादिनिन्दितकर्माभ्यासेन पतनम् तत्र यद् एतत् पतितत्ववचनं तत् किम् उपदिश्यत आहोस्विद् अतिदिश्यते । यदि तावद् उपदिश्यते पञ्च पातकानीति प्रसिद्धेर् मूलं[^२९५] वाच्यम् । अथ पञ्चानुगमौपदेशिकम् अन्येषाम् आतिदेशिकैर् व्यवहारे भेदे न कश्चिद् अर्थः । तान्य् एव प्रायश्चित्तानि त एव धर्मा यस्मा उपदिश्यन्ते, अतिदेशेन व्यवहारेण को ऽर्थः । 


[^२९५]:
     M G: prasiddhamūlaṃ

- <u>अत्रोच्यते</u> । न व्यवहाराः प्रयोजन एव भिद्यन्ते । अपि त्व् अन्यतो ऽपि निमित्तात्, इह चास्ति प्रमाणतो भेदः । यत्र पतितत्वम् अभिधाय द्विजातिकर्मभ्यो हानिः पतितस्योदकं कार्यम् इत्याद्य् अभिधीयते सकृत् स्वधर्माभिधानाद् उपदेशः । यत्र तु तत्संबन्धवचनान् नाम्ना लिङ्गसंयोगाद् वा तद्धर्मप्राप्तिः सो ऽतिदेशः । सूर्याग्निपदयोर् न हि सौर्ये कश्चिद् धर्मः श्रुतो येनातिदेशे सत्य् अयं विशेषो लभ्य इति निश्चीयते । 

- <u>तद् असत्</u> । यतः सूर्यादिशब्दस्यैव प्रभुता, अकृतत्वाद् वेदस्य । अयं पौरुषेयो ग्रन्थः । पुरुषश् चासति भेदे किमिति व्यवहारं नवं प्रवर्तयति । या तु प्रत्यक्षानुमानाभ्यां बाधकाभावात् सिद्धिः सात्र कदाचिद् उपलभ्यते । यो ऽप्य् अभ्यासः सो ऽपि द्विरावृत्तिस् तत्र ततः प्रवृत्तिः आवृत्तिशतेष्व् अभ्यासरूपतयैक एवेति । लोके तावद् आवृत्तिमात्रम् अभ्यासः । तत्र यो ऽपि द्विर् अपवादः यो ऽपि शतकृत्वः तौ द्वाव् अपि प्रायश्चित्ते समौ स्याताम् । निन्दितं च कर्म प्रतिषिद्धम् । तत्र यो ऽपि द्विर् दिवा सुप्याद् यो ऽपि गा असकृद् धन्यात् तत्र निन्दितकर्माभ्यासे ऽविशेषेण पतनप्राप्तिः । तस्माद् विचिन्त्यम् एतत् । 

- <u>किम्</u> अत्र चिन्त्यते । पञ्चानां तावत् पातकित्वं सर्वस्मृतिकारैर् उच्यते, अन्येषां केषांचित् तत्समत्वम्[^२९६] । तद् उभयम् अपि बाधितुं तत्र विशेषो नास्तीति संकल्पयिष्यते[^२९७] "शक्तिं चावेक्ष्य पापं च" (म्ध् ११.२०८) इति । न हि तस्य तत्सदृशस्येति वा एकत्वं युक्तम्, गार्गवस्येव[^२९८] । अथ केषांचिद् धर्माणां भेदः केषांचिद् एकत्वे सादृश्यं भवति । 


[^२९८]:
     M G: gorgavayasyeva


[^२९७]:
     M G: saṃkalpa iṣyate


[^२९६]:
     M G: samatvam

- तस्मात् तत्समानां पतित्वं भवति । अतः किंचिदूनं तत्समानां पतितप्रायश्चित्तम् ।

- अधिकारापगमे[^२९९] केचिद् विशेषम् आहुः । श्रौतेष्व् अधिकारो निवर्तते साक्षात्, न स्मार्तेषु । 


[^२९९]:
     M G: adhikārāgame

- यद् अप्य् उक्तम् "द्विर् आवृत्तौ शतकृत्वश् चाभेदो न स्यात्" इति तत्राप्य् अभ्यासानां भेदः । कथं तुल्यप्रत्यवायता ।

- यद् अपि दिवास्वप्नगोवधयोर् निन्दितत्वाविशेषात् तदभ्यासे तुल्यं पतितत्वम् इति, कथम् अविशेषो निन्दायाः, यत्रार्थवादेषु प्रत्यवायविशेषः श्रूयते, प्रायश्चित्तबहुत्वं बाहुल्ये ऽपि प्रतिषेधे ।

- तत्रायं विधिः । "निन्दितकर्माभ्यासे पतनम्" इति न प्रतिषिद्धमात्रे, तथा च "पूर्णे चानसि" (म्ध् ११.१४०) इति । सत्य् अपि निन्दितकर्माभ्यासे नैव पातित्यम् अस्ति ॥ ११.१८१ ॥

> **पतितस्योदकं कार्यं सपिण्डैर् बान्धवैर् बहिः ।**  
> **निन्दिते ऽहनि सायाह्ने ज्ञत्यृत्विग्गुरुसंनिधौ ॥ ११.१८२ ॥**

जीवत एव पतितस्य प्रायश्चित्तम् अनिच्छतो घटोदकदानं मृतस्येव कर्तव्यम् उच्यते । **सपिण्डाः** सप्तमपुरुषावधयः एकवंश्याः । ततो ऽन्ये **बान्धवाः** सगोत्राश् च । **निन्दिते ऽहनि** चतुर्दश्यादौ । **सायाह्ने** ऽस्तम् इते रवौ । **ज्ञात्यृत्विक्** । ज्ञात्यादयः कर्तॄणां तथा पतितस्य ॥ ११.१८२ ॥

> **दासी घटम् अपां पूर्णं पर्यस्येत् प्रेतवत् पदा ।**  
> **अहोरात्रम् उपासीरन्न् अशौचं बान्धवैः सह ॥ ११.१८३ ॥**

**प्रेतवद्** इति । कर्तव्यतोपदेशो ऽयम् । **दासी** प्रेष्योदकुम्भम्, **पदा** पादेन, **पर्यस्येत्** क्षिपेत् "इदम् अमुष्मै" इति । क्षिप्ते तस्मिन्न् **अहोरात्रम् आशौचं** युक्तम् । **बान्धवैः सह** तथासीरन्न् एकत्र स्थाने निवसेयुस् तद् अहः । **दासी**ग्रहणात् स्वयंकरणं निषेधति । 

- <u>यद्य् एवं</u> "ज्ञात्यृत्विग्गुरुसंनिधौ" (म्ध् ११.१८२) इत्य् अस्वयंकरणपक्षे ज्ञातीनां सपिण्डानां च को विशेषो येनोच्यत एतेषां संनिधान एतेन कर्तव्यम् इति । यावता सर्व एव संनिधानमात्रेणोपकुर्वन्ति, तस्यासंनिपात्योपकारत्वात् । 

- <u>नैतद्</u> एवम् । सपिण्डादयः प्रयोजकत्वेन कर्तारः । ज्ञात्यादयस् तु संनिधाप्यन्ते केवलम् अदृष्टायेति ॥ ११.१८३ ॥

> **निवर्तेरंश् च तस्मात् तु संभाषणसहासने ।**  
> **दायाद्यस्य प्रदानं च यात्रा चैव हि लौकिकी ॥ ११.१८४ ॥**

कृतोदके यथा वर्तितव्यं तथेदानीम् उच्यते । **संभाषणम्** इतरेतरम् उक्तिप्रत्युक्तिरूपो व्यवहारः । **दायाद्यं** धनं तद् अपि तस्मै न दातव्यम् । **लौकिकी** **यात्रा** संगतयोः कुशलप्रश्नादिका, विवाहादौ नैमित्ते गृहानयनं भोजनं चेत्य् एवमादि । 

- <u>ननु</u> च संभाषणप्रतिषेधाद् एवैषु निवृत्तिः सिद्धैव[^३००] । 


[^३००]:
     M G: siddhe vā

- <u>अभ्युत्थानासनत्यागस्यापि</u> निवृत्तिरूपस्य संभवात् । संभाषणं तु शब्दात्मकम् एव ॥ ११.१८४ ॥

> **ज्येष्ठता च निवर्तेत ज्येष्ठावाप्यं च यद् वसु ।**  
> **ज्येष्ठांशं प्राप्नुयाच् चास्य यवीयान् गुणतो ऽधिकः ॥ ११.१८५ ॥**

**ज्येष्ठावाप्यं च यद् वसु** । 

- <u>अत्रापि</u> चोद्यते । दायाद्यदाननिषेधाज् ज्येष्टप्राप्यवसुनो धनस्य सिद्ध एव निषेधः । 

- <u>केचिद्</u> आहुर् गुणतो ऽधिकस्य यवीयसस् तदंशप्राप्त्यर्थम् अनूद्यते । 

- <u>अन्ये</u> तु मन्यन्ते । दायाद्यशब्देन धनमात्रम् उच्यते, नान्वयागतम् एव । तथा चाभिधानकोशे "दायाद्यं धनम् इष्यते" इति स्मर्यते । अतो यत् तस्मात् केनचिद् ऋणत्वेन गृहीतं तेनापि तन् न दातव्यम् । किं तर्हि कर्तव्यम् । पुत्रभ्रात्रादिरिक्थहारिणाम् अर्पणीयम् । 

- <u>अन्ये</u> तु मन्यन्ते । अविभक्तधनानां दायाद्यधननिषेधः, कृते तु विभाग उद्धारस्यैव ज्येष्ठांशस्यैवोच्छेदः । सत्स्व् अपि पुत्रेषूद्धारं वर्जयित्वान्यस्य पुत्रा एवेशते ॥ ११.१८५ ॥

> **प्रायश्चित्ते तु चरिते पूर्णकुम्भम् अपां नवम् ।**  
> **तेनैव सार्धं प्रास्येयुः स्नात्वा पुण्ये जलाशये ॥ ११.१८६ ॥**

कृतप्रायश्चित्तस्येदनीम् उदकक्रियोच्यते । **तेनैव सार्धं स्नात्वा जलाशये** **पुण्ये** स्रवन्त्यां[^३०१] महाह्रदे वा प्रभासमानसादौ वा तीर्थविशेषे कृतस्नानो **ऽपां कुम्भं नवं** स्वयं **प्रास्येयुः** । 


[^३०१]:
     M G J: puṇyasravantyāṃ (my reading is conjectural, but it appears to be a citation of the term from the root text)

- **नवकुम्भ**ग्रहणाद्[^३०२] दासीग्रहणाच् चात्र पूर्वत्रोपयुक्तस्य क्रियासु कुम्भस्य ग्रहणम् । उदकेन पूरयित्वा हरणम् उक्तम् ॥ ११.१८६ ॥


[^३०२]:
     M G omit: nava-

_पुनर् असौ घटः प्रक्षेप्तव्य इत्य् आह ।_

> **स त्व् अप्सु तं घटं प्रास्य प्रविश्य भवनं स्वकम् ।**  
> **सर्वाणि ज्ञातिकार्याणि यथापूर्वं समाचरेत् ॥ ११.१८७ ॥**

यास्व् **अप्सु** स्नातास् तास्व् एव **घटः** प्रक्षेप्तव्यः । ततस् तं पुरस्कृत्य तदीयं **भवनं** **प्रविशेयुः** । ततो **यथापूर्वं** संभोजनादीनि **ज्ञातिकार्याणि** प्रवर्तयेयुः । 

- <u>अन्ये</u> तु **स** "कृते[^३०३] प्रायश्चित्ते" (म्ध् ११.१८६) इति संबध्नन्ति । घटप्रासनं तेनैव कर्तव्यम् ।


[^३०३]:
     M G: tu sakṛt; J: tu sakṛta

- एषा चास्य पतितोदकक्रिया नान्यस्य त्याज्यस्य, "त्यजेच् चेत् पितरं राजघातकं च शूद्रयाजकम्"[^३०४] (ग्ध् २०.१) इत्यादेः ॥ ११.१८७ ॥


[^३०४]:
     M G: suyājakam

> **एतम् एव विधिं कुर्याद् योषित्सु पतितास्व् अपि ।**  
> **वस्त्रान्नपानं देयं तु वसेयुश् च गृहान्तिके ॥ ११.१८८ ॥**

**योषित्सु** स्त्रीष्व् **अपि पतितास्व्** **एष एव विधिः** । **पतितास्व्** अकृतप्रायश्चित्तासु च । ताभ्यस् तु कृतोदकाभ्यो ऽपि वस्त्रान्नं दातव्यम् । दानग्रहणात्, **वस्त्रान्ने** शरीरस्थितिमात्रसंपादिनी दातव्ये, न भोगादयः । **पानम्** औचित्याद् उदकम् । तच् च प्राचुर्याद् अदत्तम् अपि लभ्यते । वचनं तु परानुरोधात् प्रीत्या तद्[^३०५] अपि स्वातन्त्र्येण तासां[^३०६] न देयम् । यादृशं च पानं तादृशे एव वस्त्रान्ने ऽतो निकृष्टं वस्त्रं चान्नं दातव्यम् । तथोक्तम् ।


[^३०६]:
     M G: vānumāsaṃ


[^३०५]:
     M G omit: prītyā tad

- हृताधिकारां मलिनां पिण्डमात्रोपजीविनीम् ।

- परिभूताम् अधःशय्यां वासयेद् व्यभिचारिणीम् ॥ (य्ध् १.७०)

पातित्यहेतवश् च स्त्रीणां य एव मनुष्यस्य । यत् तु "भ्रूणहनि हीनवर्णसेवायाम्" (ग्ध् २१.९), "न च स्त्रीणाम् अधिकं भ्रूणहनि" इति, तत् तुल्यतार्थं न तु परिसंख्यार्थम् । तथा च याज्ञवल्क्यः ।

- नीचाभिगमनं गर्भपातनं भर्तृहिंसनम् ।

- विशेषपतनीयानि स्त्रीणाम् एतान्य् अपि ध्रुवम् ॥ (य्ध् ३.२९८)

**वसेयुः** स्व**गृहान्तिके** प्रधानगृहान् निष्कास्य कुटीगृहे वासयितव्येत्य् **अन्तिक**ग्रहणम् । 

- <u>केचिद्</u> आहुः- प्रायश्चित्तं तु कुर्वतीनाम् एतद् देयं न त्व् अन्यथा । 

- <u>तद् अयुक्तम्,</u> वस्त्रान्नदानव्यवहारस्य तत्र योगत्वात् । प्रायश्चित्ते भिक्षाहारता पयोव्रतं चान्द्रायणविधिश् चेत्यादि । न च भैक्षाहारता चानेन विवर्तयितुं शक्या, वृत्तिविधानेन चरितार्थत्वात् । तस्माद् यस्याः प्रायश्चित्तेष्व् अनधिकारः अशक्ततयातिपुष्टतया[^३०७] वा तस्या अपि वस्त्रादिदानं कर्तव्यम् इति श्लोकर्थः ॥ ११.१८८ ॥


[^३०७]:
     M G: śakta-

> **एनस्विभिर् अनिर्णिक्तैर् नार्थं किंचित् सहाचरेत् ।**  
> **कृतनिर्णेजनांश् चैतान्**[^३०८]** न जुगुप्सेत कर्हिचित् ॥ ११.१८९ ॥**


[^३०८]:
     M G: caiva

**एनस्विनः** प्रकृतत्वात् पातकिनः । तैर् **अनिर्णिक्तैर्** अशुद्धैर् अकृतप्रायश्चित्तैर् **नार्थं किंचिद्** ऋणदानक्रयविक्रययाजनाद्युक्तम् । **निर्णेजनं** शोधनं पापापनोदनम् । तस्मिन् कृते । नैनां **जुगुप्सेत** कृतप्रायश्चित्तान् न कुत्सयेत् ॥ ११.१८९ ॥

> **बालघ्नांश् च कृतघ्नांश् च विशुद्धान् अपि धर्मतः ।**  
> **शरणागतहन्तॄंश् च स्त्रीहन्तॄंश् च न संवसेत् ॥ ११.१९० ॥**

**शरणागतः** । यः शत्रुभिर् अभिहन्यमानो बलवतान्येन वोपदूयमानः परित्राणार्थं कंचिद्[^३०९] अन्यम् अभिधावेत् "त्रायस्व माम्" इति । एवं कृतदोषो विद्वान् समुपधावेत् "उद्धर मां देहि प्रायश्चित्तम्" इति **शरणागतः** । **कृतघ्नः** कृतम् उपकारं विस्मृत्य यो ऽपकाराय यतते यो वा कृतोपकारं पुनर् विनाशयति तस्यैवोपकृतस्यापकार्य उद्यच्छति । यद्य् अप्य् एषा शब्दव्युत्पत्तिस् तथापि लोकप्रसिद्धेर् यत्रोपकर्तुर् अपकारे वर्तते स **कृतघ्नः** । अत्र जातिर् नापेक्षते बालादिस्वरूपम् एव कारणम् । **स्त्रियो** व्यभिचारिण्यो ऽपि । यद्य् अपि तासां स्वल्पं प्रायश्चित्तं तथापि वाचनिकः संवासप्रतिषेधः[^३१०] । **संवासः** संगतिस् तद्गृहनिवासश् च ॥ ११.१९० ॥


[^३१०]:
     M G: saṃvāsaḥ pratiṣedhaḥ


[^३०९]:
     M G: kiṃcid

> **येषां द्विजानां सावित्री नानूच्येत यथाविधि ।**  
> **तांश् चारयित्वा त्रीन् कृच्छ्रान् यथाविध्य् उपनाययेत् ॥ ११.१९१ ॥**

"आ षोडशाद् ब्राह्मणस्य" (म्ध् २.३८) इत्यादिनोपनयनकालनियमः कृतः । तदतिक्रमे प्रायश्चित्तम् इदम् । गर्भाष्टमात् प्रभृति यावत् षोडशवर्षं ब्राह्मणस्य **सावित्री नानूच्येत** । सावित्र्यनुवचनेनोपनयनाख्यसंस्कारो लक्ष्यते । अस्मिन् काले यद्य् उपनयनं न क्रियेत । एवं "आ द्वाविंशात् क्षत्रियस्य आ चतुर्विंशतेर् विशः" (म्ध् २.३८) । अत ऊर्ध्वं **त्रीन् कृच्छांश् चारयितव्यः** । निरुपपदकृच्छ्रश्रवणे प्राजापत्यप्रत्यय इति स्मृतितन्त्रसिद्धिः । 

- <u>अन्ये</u> तु कृच्छ्रातिकृच्छ्रान् आहुः ।

- कृच्छ्रेषु कृतेषूपनेतव्या । **यथाविधी**त्य् अनुवादः ॥ ११.१९१ ॥

> **प्रायश्चित्तं चिकीर्षन्ति विकर्मस्थास् तु ये द्विजाः ।**  
> **ब्रह्मणा च परित्यक्तास् तेषाम् अप्य् एतद् आदिशेत् ॥ ११.१९२ ॥**

**विकर्मस्था** यथा ब्राह्मणाः शूद्रसेवाद्यभिरताः । यस्य यत् कर्म जीविकाहेतुस् तया तत् तस्य विहितं कर्म । यस्य यन्[^३११] न विहितं तस्य तद् **विकर्म** । द्विजातीयस्य विहितं विजातीयस्य **विकर्म** । **ब्रह्मणा परित्यक्ता** उपनीता अप्य् अस्वीकृतवेदा अधीत्य वा वेदम् उपविस्मरेयुस् **तेषाम् अप्य् एतत्** कृच्छ्रत्रयम् । **प्रायश्चित्तं चिकीर्षन्तीत्य्** अनुवाद एवायम् । इच्छन्न् एव यतः प्रवर्तते ॥ ११.१९२ ॥


[^३११]:
     M G omit: yan

> **यद् गर्हितेनार्जयन्ति कर्मणा ब्राह्मणा धनम् ।**  
> **तस्योत्सर्गेण शुध्यन्ति जप्येन तपसैव च ॥ ११.१९३ ॥**

**गर्हितेनेत्य्** अविशेषे ऽप्य् असत्प्रतिग्रहणेति द्रष्टव्यम्, उत्तरत्र विशेषविधेस् तं प्रत्य् एवोपदिश्यमानत्वात्- "मुच्यते ऽसत्प्रतिग्रहात्" (म्ध् ११.१९४) इति । **उत्सर्गः** त्यागो ममतानिवृत्तिर् दानेन वा । अनपेक्ष्य दृष्टम् अदृष्टं राजरथ्यादिषु त्यागेन देयम्[^३१२] "मम यो गृह्णाति स गृह्णातु" इत्याद्य् अभिधाय क्षिपेत्, श्वभ्रे गर्ते नद्यादिषु वा । **जपतपसी** वक्षत्य् उपदिष्टश्लोके । 


[^३१२]:
     M G: tyāge nādeyaṃ

- <u>अन्ये</u> तु **ब्राह्मण**शब्दस्थाने वर्णशब्दं[^३१३] पठित्वैवं व्याचक्षते । यस्य वर्णस्य द्विजातेः शूद्रस्य वा धनार्जनोपायतया यत् प्रतिषिद्धं तत् तस्य गर्हितम् । यथा "ब्राह्मणः क्षत्रियो वापि वृद्धिं नैव प्रयोजयेत्" इत्यादि । तेन ये ऽर्जयन्ति धनं कर्मणा तस्योत्सर्गजपतपांसि त्रीणि समुच्चितानि प्रायश्चित्तानि । ब्राह्मणस्यासत्प्रतिग्रह उत्तरो विशेषविधिः ॥ ११.१९३ ॥


[^३१३]:
     J: mānavaśabdaṃ

> **जपित्वा त्रीणि सावित्र्याः सहस्राणि समाहितः ।**  
> **मासं गोष्ठे पयः पीत्वा मुच्यते ऽसत्प्रतिग्रहात् ॥ ११.१९४ ॥**

**त्रीणि सावित्रीसहस्राणि** । 

- <u>प्रत्यहम्</u> इति केचिद् आहुः । 

- <u>अन्ये</u> तु **मासं त्रीन्य्** अभिसंबध्नन्ति । अतश् च प्रत्यहम् एकैकं शतम् ।

- **गोष्ठ** इति वासस्थानम् ॥ ११.१९४ ॥

> **उपवासकृशं तं तु गोव्रजात् पुनर् आगतम् ।**  
> **प्रणतं प्रतिपृच्छेयुः साम्यं सौम्येच्छसीति किम् ॥ ११.१९५ ॥**

**कार्श्य**वचनात् स्वल्पं पयःपानम् आह । **प्रणतं** जानुभ्यां स्थितं भुवि । ते विद्वांसो ब्राह्मणाः **पृच्छेयुस्** तं "हे **सौम्येच्छसि साम्यम्**"[^३१४] इति । "अथ पुनर् अपि शास्त्रम् अवगणय्य न प्रवर्तितव्यम् असत्प्रतिग्रहलोभेन" इति ॥ ११.१९५ ॥


[^३१४]:
     M G: satyam

> **सत्यम् उक्त्वा तु विप्रेषु विकिरेद् यवसं गवाम् ।**  
> **गोभिः प्रवर्तिते तीर्थे कुर्युस् तस्य परिग्रहम् ॥ ११.१९६ ॥**

पृष्टेन वा तेन वक्तव्यम् "**सत्यम्**" इति । येन मार्गेण गावो विचरन्ति नदीप्रस्रवणादिजलं पातुं तस्मिंस् **तीर्थे** तरनप्रदेसे । ते ब्राह्मणाः **परिग्रहम् अस्य कुर्युस्** ते हि हस्तारोपणेनात्मैकदेशम्[^३१५] आनयेयुः ॥ ११.१९६ ॥


[^३१५]:
     M G: -paṇenāntikaveśam

> **व्रात्यानां याजनं कृत्वा परेषाम् अन्त्यकर्म च ।**  
> **अभिचारम् अहीनं च त्रिभिः कृच्छ्रैर् व्यपोहति ॥ ११.१९७ ॥**

**व्रात्याः** सावित्रीपतिताः । तेषां **व्रात्यानां** व्रात्यस्तोमः[^३१६] क्रतुर् विहितः । तेन ये **याजयन्ति** आर्त्विज्येनोपदेष्टृत्वेन च । **परेषां** मातापितृगुरुवर्जम् **अन्त्यकर्म** श्मशानादि । **अभिचारं** शेयनचिदादि[^३१७] । **अहीनं**[^३१८] च द्विरात्रादिकम्[^३१९] । **कृच्छ्रैर्** विशुध्यति । 


[^३१९]:
     M G: dvirātrikaṃ


[^३१८]:
     M G: ahīne


[^३१७]:
     M G: śeyananidhanādi


[^३१६]:
     M G: vrātyaḥ stomaḥ

- <u>अन्ये</u> त्व् आहुः । नायम् अभिचाराहीनयोर् यजमानस्य विधिः । कस्य तर्हि, ऋत्विजाम् । तथा च व्रात्यानां याजनम् इतीदृश एवाधिकारः । यजमानस्य तु विधिलक्षणाप्रवृत्तिस् तस्याः प्रतिषेधाभावे कुतः प्रायश्चित्तम् । 

- भवत्व् अहीने शास्त्रतः प्रवृत्तिः । श्येनादौ तु कथम् । न हि शत्रून् मारयेद् इति नोदनास्ति । किं तर्हि, यः शत्रोर् मारणं कामयते तेन तत्सिद्ध्यर्थं श्येनादि कर्तव्यम् । शत्रुमारणे च हिंसालक्षणाप्रवृत्तिः[^३२०] । सा च निषिद्धा- "न हिंस्यात् सर्वा भूतानि" इति । अहीनेष्व् अपि लिप्सात एव प्रवृत्तिः । फलकामस्य हि तत्राधिकारो भवति । न तु फलकामना तत्र निषिद्धा, नापि काम्यमानार्थनिष्पादको व्यापारः । इह तूभयं निषिद्धम् "न हिंस्यात्" इति मरणफलव्यापारेण न[^३२१] प्रवर्तितव्यम् । तत्फलं च श्येनादेर् एव । इह तु नास्ति निषेधः- "स्वर्गादिफलकर्म न[^३२२] कर्तव्यम्" इति ।


[^३२२]:
     M G: -karmaṇaḥ 


[^३२१]:
     M G omit: na


[^३२०]:
     M G: lipsālakṣaṇā-

- <u>केचिद्</u> आहुः । "वाक्शस्त्रं वै ब्राःमणस्य" (म्ध् ११.३२) इत्य् अभिचारिणीयाभिचारो ऽप्य् अनुज्ञायाम्नात एव । तुल्याव् अहीनाभिचारौ । तत्र ऋत्विजाम् एव प्रायश्चित्तं युक्तम् । 

- <u>ननु</u> च काम्यान्य् अपि निषिद्धानि-[^३२३] "कामात्मता न प्रशस्ता" (म्ध् २.२) इति । 


[^३२३]:
     M G: kāmyāny aniṣiddhāni

- <u>यस्</u> तस्य विषयः स तत्रैव व्याख्यातः । श्रुतिश् चाहीनतया याजनं कार्यम् इति । अभिचरणीयाभिचारे च यजमानस्यायुक्तम् ।

- <u>कथम्</u> ।

- <u>आम्नातं</u> यज् ज्योतिषो ऽभिचार्यन्ते । तद्वत् प्रायश्चित्तान्य्[^३२४] उक्तान्य् एव, अस्य अभिचरर्त्विग्विषये ऽभिचरणीयाभिचरे सविषयत्वात् । 


[^३२४]:
     M G: tadvidhiprāyaścittāny

- वैदिकेन जपहोमादिना शत्रोर् मारणम् अभिचारः ॥ ११.१९७ ॥

> **शरणागतं परित्यज्य वेदं विप्लाव्य च द्विजः ।**  
> **संवत्सरं यवाहारस् तत्पापम् अपसेधति ॥ ११.१९८ ॥**

द्विविधः **शरणागतः** प्रागुक्तः । तस्य **परित्यागः** प्रत्याख्यानम्,[^३२५] सत्यां शक्तौ ।प्राक् चैतद्विचरितम्[^३२६] । **वेदं विप्लाव्य**, नध्यायाध्ययनं कृत्वा । अधिकारेणाधीयनस्यानुयोगदानम्-[^३२७] "किं पठसि, नाशितं त्वया" इति । अथ वा धनहेतोः परीक्षास्थानेष्व् अनियुक्तेन पठ्यते । स्मृतिश् च- "दत्वा नियोगं धनहेतोः पतितान् मुनिर् अब्रवीत्" ॥ ११.१९८ ॥


[^३२७]:
     M G: -dhīnasya tu yogadānaṃ


[^३२६]:
     M G: tadvicaritam


[^३२५]:
     M G add: na

> **श्वसृगालखरैर् दष्टो ग्राम्यैः क्रव्याद्भिर् एव च ।**  
> **नराश्वोष्ट्रवराहैश् च प्राणायामेन शुध्यति ॥ ११.१९९ ॥**

**दष्टो** दन्तैर्[^३२८] दंष्ट्राभिः । **ग्राम्यैः** **क्रव्याद्भिर्** मार्जारनकुलादिभिः ॥ ११.१९९ ॥


[^३२८]:
     J omit: dantair

> **षष्ठान्नकालता मासं संहिताजप एव वा ।**  
> **होमाश् च सालका नित्यम् अपाङ्क्त्यानां विशोधनम् ॥ ११.२०० ॥**

**अपाङ्क्त्यास्** तृतीयाधाय उक्ताः (च्ड़्। म्ध् ३.१५७), येषां प्रतिपदं प्रायश्चित्तम् अन्यत्राम्नातम् । तेषां **मासं संहिताजपः** । **शाकलहोमः** **षष्ठान्नकालता** चेति समुच्चयः । काष्ठशलाकादि "देवकृतस्य" (व्स् ८.१३) इत्यादिभिर् मन्त्रैर् हूयते, स **शाकलहोमः** । **नित्य**ग्रहणं समाप्ते ऽपि संहिताजपे पुनः पुनर् आवृत्त्यर्थम्, यावन् मासः पूर्णः ॥ ११.२०० ॥

> **उष्ट्रयानं समारुह्य खरयानं तु कामतः ।**  
> **स्नात्वा तु विप्रो दिग्वासाः प्राणायामेन शुध्यति ॥ ११.२०१ ॥**

**उष्ट्रैर्** युक्तं **यानं** गन्त्र्यादि । साक्षाद् उष्ट्रादाव् आरोहणम् अव्यवधानेन चाधिकतरम्, प्राणायामानाम् आवृत्तिः । **दिग्वासा** नग्नः । नग्नदोषनिर्हरणार्थं पुनः सवासाः स्नानं कृत्वा प्राणायामः कर्तव्यः ॥ ११.२०१ ॥

> **विनाद्भिर् अप्सु वाप्य् आर्त्तः शारीरं संनिवेश्य च ।**  
> **सचैलो बहिर् आप्लुत्य गाम् आलभ्य विशुध्यति ॥ ११.२०२ ॥**

**विनाद्भिर्** असंनिहितास्व् अप्सु अदृष्टगोचरस्थास्व् अप्सु । **आर्तो** विष्ठया स्तब्धः । **शारीरं** मूत्रपुरीषोत्सर्गम् **संनिवेष्य**, **सचैलो** यत् प्रावृतं वस्त्रं तेन सहितः । **बहिर्** ग्रामान् नद्यादाव् **आप्लुत्य** निमज्य ततो **गाम् आलभ्य** स्पृष्ट्वा **शुध्यति** ॥ ११.२०२ ॥

> **वेदोदितानां नित्यानां कर्मणां समतिक्रमे ।**  
> **स्नातकव्रतलोपे च प्रायश्चित्तम् अभोजनम् ॥ ११.२०३ ॥**

**वेदोदितानां**[^३२९] दर्सपौर्णमासादीनां श्रौतानाम्, स्मार्तानां च संध्योपासनादीनाम् । तान्य् अपि **वेदोदितानि** तन्मूलत्वात् स्मृतीनाम् । **स्नातकव्रतानि** "न जीर्णमलवद्वासा" (म्ध् ४.३४) इत्यादीनि । तेषां **लोप** एकाहम् उपवासः । श्रौतकर्मातिक्रमे या इष्टय उक्तास् ता अनेन समुच्चीयन्ते ॥ ११.२०३ ॥


[^३२९]:
     M G: vedavihitānāṃ

> **हुङ्कारं ब्राह्मणस्योक्त्वा त्वङ्करं च गरीयसः ।**  
> **स्नात्वानश्नन्न् अहः सेषम् अभिवाद्य प्रसादयेत् ॥ ११.२०४ ॥**

सक्रोधाक्षेपे हुङ्कारेण हुङ्कारेण कुङ्कुरुते "तूष्णीम् आस्व हुं मा एवं वादीः" इत्य् एवमादिष्व् अर्थक्रियासु तन्निषेधार्थं **हुङ्कार**करणम् । **ब्राह्मणस्य** ज्येष्ठस्य समस्य कनीयसो वा शिष्यस्य पुत्रस्य वा । तथा **गरीयसस् त्वङ्कारम्** उक्त्वा- "त्वम् एवम् आत्थ," "त्वयेदं कृतम्" । एकवचनान्तयुष्मच्छब्दोच्चारणे प्रायश्चित्तम् एतत् । प्रथमादिविभक्तिर् न विवक्षिता । तथा च समाचारो गुरौ "युष्मासु" इत्यादिबहुवचनं प्रयोक्तव्यम् इति । **स्नात्वानश्नन्** प्रातर् भक्तत्यागः । **अभिवाद्य**[^३३०] उपसंग्रहणं कृत्वा । **प्रसादयेत्**[^३३१] क्रोधं त्याजयित्वा सायम् अश्नीयात् ॥ ११.२०४ ॥


[^३३१]:
     M G: prasādya


[^३३०]:
     M G omit: abhivādya

> **ताडयित्वा तृणेनापि कण्ठे वाबध्य वाससा ।**  
> **विवादे वा विनिर्जित्य प्रणिपत्य प्रसादयेत् ॥ ११.२०५ ॥**

**तृणेन** पीडाकरेणापि **ताडयित्वा** प्रहृत्य । **वाससा**पि **कण्ठे** मृदुस्पर्शेन **बध्वा** । **विवादे** लौकिके कलहे **विनिर्जित्य **। **प्रणिपत्य** नम्रेण भूत्वा **प्रसादयितव्यः** । वादजल्पयोस् तु नायं विधिः ॥ ११.२०५ ॥

> **अवगूर्य त्व् अब्दशतं सहस्रम् अभिहत्य च ।**  
> **जिघांसया ब्राह्मणस्य नरकं प्रतिपद्यते ॥ ११.२०६ ॥**

अवगूरणप्रतिषेधो ऽयम् । परिशिष्टो ऽर्थवादः । **जिघांसया** हन्तुम् इच्छया दण्डादिकम् उद्यम्य । **संवत्सरशतं** नरकेष्व् आस्ते । **अभिहत्य** प्रहारं दत्वा **सहस्रं** संवत्सराणाम् । **जिघांसया** न परिहासतः ॥ ११.२०६ ॥

> **शोणितं यावतः**[^३३२]** पांसून् संगृह्णाति महीतले ।**  
> **तावन्त्य् अब्दसहस्राणि तत्कर्ता नरके व्रजेत्**[^३३३]** ॥ ११.२०७ ॥**


[^३३३]:
     M G: vaset

ब्राह्मणस्य रुधिरं दण्दादिप्रहारेण भूमौ पतितं **यावत् पांशून्** रजोऽवयवान् **संगृह्णाति** **तावन्ति** संवत्सर**सहस्राणि** तस्य जनयिता **नरके** **व्रजेद्** वसेत् । अयम् अप्य् अर्थवादः ॥ ११.२०७ ॥

> **अवगूर्य चरेत् कृच्छ्रम् अतिकृच्छ्रं निपातने ।**  
> **कृच्छ्रातिकृच्छ्रौ कुर्वीत विप्रस्योत्पाद्य शोणितम् ॥ ११.२०८ ॥**

पूर्वस्य प्रायश्चित्तम् एतत् । "ब्राह्मणरुजः कृत्वा" (म्ध् ११.६६) इति शोणितोत्पादनाद् अन्यत्रैतत् । यदि वा तेनेदं विकल्प्यते[^३३४] ॥ ११.२०८ ॥


[^३३४]:
     M G: vikalpate

> **अनुक्तनिष्कृतीनां तु पापानाम् अपनुत्तये ।**  
> **शक्तिं चावेक्ष्य पापं च प्रायश्चित्तं प्रकल्पयेत् ॥ ११.२०९ ॥**

**अनुक्ता निष्कृतयः** प्रायश्चित्तानि येषां विकर्मणाम्, यथा चाण्डालादिप्रतिलोमवधे । तत्र कल्पयेत् । 

- <u>ननु</u> चात्राप्य् उक्तम् "किंचिद् एव तु विप्राय दद्याद् अस्थिमतां वधे" (म्ध् ११.१४०) इति ।

- <u>अनस्थिसाहचर्यात्</u> क्षुद्रजन्तुप्रायास् तत्रास्थिमन्तो गृह्यन्ते । महाकायानां तु नैष विधिः । 

- <u>ननु</u> चत्वारो वर्णाः "नास्ति पञ्चमः" (म्ध् १०.४) इति शूद्रप्रभेदा एव[^३३५] प्रतिलोमाः । यदि नाम पञ्चमो वर्णो न जातो नैतावता शूद्रैस् तैर् भवितव्यम् । तेषाम् अपि लक्षणस्य नियतत्वात् "समानजात्याम् ऊढायां जातः शूद्रः" इति वर्णसंकरजाश् चैते[^३३६] । तस्मान् न शूद्रहत्याप्रायश्चित्तम् । नापि "किंचिद् एव तु विप्राय" (म्ध् ११.१४०) इत्य् अन्यस् तत्र कल्पनाया अनवसरः । 


[^३३६]:
     M G: cet


[^३३५]:
     M G: -prabheda evaṃ

- **शक्तिः** प्रायश्चित्तिनस् तपसि । तथा किम् अयं तपसि समर्थ उत दाने । **पापं च** । हिंसाया विहितप्रायश्चित्तम् एव । अभक्ष्यभक्षणे तद् एव । अथ पापस्य गुरुलघुभावोपेक्षणीयः । 

- <u>ननु</u> च गुरुलघुभावः पापस्य कथं ज्ञायते । प्रायश्चित्तमहत्वाद् इति चेत्, अनुक्तप्रायश्चित्तविषयेयं कल्पना । 

- <u>सत्यम्</u> । अर्थवादे दोषातिशयश्रवणद् गुरुत्वात् । तथा बुद्धिपूर्वानुकृते च । किं च नेदम् अनुक्तनिष्कृतिविषयम् एव प्रकल्पयेत्, उक्ते ऽपि कल्पना कार्या । 

- <u>कुत</u> एतत् ।

- <u>दण्डप्रायश्चित्तयोस्</u> तुल्यत्वात् । दण्डेन चोक्तानुक्तविषयम् अनुज्ञायते । किं चैतस्मिन् व्यतिक्रमे गुरुलघूनाम् उपदेशात् तत्रावश्यभावनीया कल्पना । अत उद्दिष्टानुद्दिष्टसर्वशेषो ऽयम् ॥ ११.२०९ ॥

> **यैर् अभ्युपायैर् एनांसि मानवो व्यपकर्षति ।**  
> **तान् वो ऽभ्युपायान् वक्ष्यामि देवर्षिपितृसेवितान् ॥ ११.२१० ॥**

<u>ननु</u> चोक्ता एवाभ्युपायाः- इह चान्द्रायणम्, इह प्राजाप्त्यम्, इह द्वादशवार्षिकम् इति । 

- <u>सत्यम्</u> । संज्ञामात्रेण निर्दिष्टा । इह तु स्वरूपं सेतिकर्तव्यताकम् उच्यते । 

- उपाय एवा**भ्युपायः** । **व्यपकर्षति** अपमार्ष्टि । **देवर्षी**त्यादिः स्तुतिः । **मानव**ग्रहनं सर्ववर्णार्थम् ॥ ११.२१० ॥

> **त्र्यहं प्रातस् त्र्यहं सायं त्र्यहम् अद्याद् अयाचितम् ।**  
> **त्र्यहं परं च नाश्नीयाद् प्राजापत्यं चरन् द्विजः ॥ ११.२११ ॥**

यद्य् अप्य् अहर्मुखं **प्रातस्** तथापि पूर्वाह्णकालो लक्ष्यते । द्वितीयाह्नकालप्रतिषेधाद् अस्य । **प्रातः**कालविधौ हि यदृच्छया भोजनं प्राप्तं वर्तते । केवलम् अत्यर्थं हि "यत् पूर्वाह्ने वा मध्यंदिने वा मनुष्याणाम्" इत्य् अयाचितत्वात् प्राप्तम् अर्थित्वाद् भोजनम् । तद् एव चेत् प्रातःकाले विधीयते तदा माध्यंदिनं निवर्तेत, न सायंतनम् । अद्य पुनर् यद् एव पौरस्त्यं पूर्वाह्णमधंदिनकालयोर् विकल्पितयोः प्राप्तं भोजनं तद् एव पुनर् उच्यमानं कालान्तरनिवृत्त्यर्थं संपद्यते । व्रतत्वाच् चैतद् एव युक्तम् । एकाहारता हि व्रतपरिगणनायां संख्यायते । तपश् चेदं तापयति दुःखयतीति । यदि च द्वितीयं भोजनं निवर्तते तत्र सायंतनं निवर्तेत । 

- <u>अन्ये</u> तु "हविष्यान् प्रातराशान्" (ग्ध् २६.२) इति स्वप्लपरिमाणता भोजनस्य लक्ष्यत इत्य् आहुः । प्रातराशे हि स्वल्पं भुञ्जते ।[^३३७] तच्छीलाः प्राकृतपुरुषाः । तथा सिद्धे पाके भोजनात् प्राकृतभोक्तेति व्यपदिशन्ति[^३३८] । 


[^३३८]:
     M G: bhojanaṃ prāptaṃ bhuktveti vyapadiśati


[^३३७]:
     M G add: yat

- **सायम्** इति वापरस्मिन् त्र्यहे ।

- ततो ऽनतरं त्र्यहो हविष्यं वैदिकं[^३३९] यावद् भुज्यते तावद् अनुज्ञायते । उक्तं च स्मृतिकारैः "ईषत् भुक्त्वार्थं संविशेत्"[^३४०] । **अयाचिते** ऽपि हविष्यभोजनम् एककालिकं च । स्वगृहे ऽपि "दीयतां मे भोजनम्" इति यत् भृत्यादय आज्ञायन्ते तद् अपि याचितम् एव । प्रार्थनामात्रं याञ्चा, प्रेषणाध्येषणयोः साधारणम् । अतः स्वगृहे ऽपि यद्[^३४१] भार्यादयो ऽननुज्ञाता उपहरन्ति तथा भोक्तव्यम्, न त्व् अन्यथेति ॥ ११.२११ ॥


[^३४१]:
     M G: yadi


[^३४०]:
     M G: saṃviśeṣāt


[^३३९]:
     M G: 'natarāṃ tathā hastivedikāyāṃ

> **गोमूत्रं गोमयं क्षीरं दधि सर्पिः कुशोदकम् ।**  
> **एकरात्रोपवासश् च कृच्छ्रं सान्तपनं स्मृतम् ॥ ११.२१२ ॥**

**गोमूत्रा**दीनां कुशोदकानां समाहारम् आहुर् एकस्मिन्न् अहन्य् । **एकरात्रोपवासश् च** । ततो द्व्यहं **सान्तपनम्** । 

- <u>अन्ये</u> तु प्रत्यहम् एकैकं भक्षयितव्यम्, संहतस्याश्रुतत्वात् । अतः सप्ताहानि सान्तपनम् । 

- द्वाव् अप्य् एतौ पक्षौ स्मृत्यन्तरे परिगृहीतौ ॥ ११.२१२ ॥

> **एकैकं ग्रासम् अश्नीयात् त्र्यहाणि त्रीणि पूर्ववत् ।**  
> **त्र्यहं चोपवसेद् अन्त्यम् अतिकृच्छ्रं चरन् द्विजः ॥ ११.२१३ ॥**

**पूर्ववद्** इति प्राजापत्यविधिम् अतिदिशति । एष्व् एव कालेष्व् **एकैकं ग्रासम्** अश्नीयात् ॥ ११.२१३ ॥

> **तप्तकृच्छ्रं चरन् विप्रो जलक्षीरघृतानिलान् ।**  
> **प्रतित्र्यहं पिबेद् उष्णान् सकृत् स्नायी समाहितः ॥ ११.२१४ ॥**

तेष्व् एव कालेषु **जला**दीनि यावता नातितृप्तिर् भवति । क्वचित् परिमाणं पठ्यते ।

- अपां पिबेत् तु त्रिपलं पलम् एकं तु सर्पिषः ।

- पयः पिबेत् तु द्विपलं त्रिपलं चोष्णमारुतम् ॥

**सकृत्स्नायी**ति "त्रिर् अह्नः त्रिर् निशायाम्" (म्ध् ११.२२३) इत्य् अस्यापवादः ॥ ११.२१४ ॥

> **यतात्मनो ऽप्रमत्तस्य द्वादशाहम् अभोजनम् ।**  
> **पराको नाम कृच्छ्रो ऽयं सर्वपापापनोदनः ॥ ११.२१५ ॥**

**यतात्मा** संयतेन्द्रियो गीतादिशब्दश्रवणेष्व् अनभिलाषी । **अप्रमत्तस्** तत्परः । अर्थवादो ऽयम्, सर्वकृच्छ्रेष्व् अस्य धर्मस्य विहितत्वात् ॥ ११.२१५ ॥

> **एकैकं ह्रासयेत् पिण्डं कृष्णे शुक्ले च वर्धयेत् ।**  
> **उपस्पृशं त्रिषवणम् एतच् चान्द्रायणं स्मृतम् ॥ ११.२१६ ॥**

चतुर्दश्याम् उपोष्य श्वोभूतायां[^३४२] पौर्णमास्यां पञ्चदश ग्रासान् अश्नीयात् । ग्रासप्रमाणं चास्याधिकारेण ग्रासानुमन्त्रणे[^३४३] च "आप्यायस्व सं ते पयांसि" (त्स् ३.२.५.३) इति स्मृत्यन्तरोक्तो विधिर् अपेक्षितव्यः (ग्ध् २७.४, १०) । एकशास्त्रत्वात् सर्वस्मृतीनाम् असति विरोधे समग्रं योज्यम् । विरोधे तु विकल्पः । 


[^३४३]:
     M G: -mantraṇaṃ


[^३४२]:
     M G: svayaṃbhūtāyāṃ

- प्रतिपदम् आरभ्य, **एकैकं** ग्रासं दिवसे दिवसे **ह्रासयेत्** । प्रतिपदि चतुर्दश द्वितीयायां[^३४४] त्रयोदशेत्यादि यावच् चतुर्दश्याम् एको ग्रासो[^३४५] भवति । ततो ऽमावास्यायाम् उपोष्य प्रतिपद्य् एकं ग्रासम् अश्नीयात् । द्वितीयस्यां द्वाव् एवम् **एकैकं** **वर्धयेद्** यावत् पौर्णमास्यां पञ्चदश भवन्ति । 


[^३४५]:
     M G omit: grāso


[^३४४]:
     M G: dvitīyasyāṃ

- **उपस्पृशन्** स्नानं कुर्वन् । **त्रिषवणं** प्रातर्मधंदिनापराह्णेषु । "त्रिर् निशायाम्" (म्ध् ११.२२३) इति निवर्तते विशेषविहितत्वात् ॥ ११.२१६ ॥

> **एतम् एव विधिं कृत्स्नम् आचरेद् यवमध्यमे ।**  
> **शुक्लपक्षादिनियतश् चरंश् चान्द्रायणं व्रतम् ॥ ११.२१७ ॥**

**यवमधमे** ऽमावास्यायाम् उपोष्य प्रतिपद्य् एको ग्रासः । द्वितीयस्यां द्वौ यावत् पौर्णमास्यां पञ्चदश । पुनः प्रतिपदम् आरभ्य कृष्णपक्ष एकैकग्रासापचयो यावद् अमावास्याम् उपवासः ॥ ११.२१७ ॥

> **अष्टाव् अष्टौ समश्नीयात् पिण्डान् मधंदिने स्थिते ।**  
> **नियतात्मा हविष्याशी यतिचान्द्रायणं चरन् ॥ ११.२१८ ॥**

प्रत्यहं मासम् **अष्टौ** ग्रासान् कृष्णपक्षाद् वारभ्य शुक्लपक्षाद् वा **यतिचान्द्रायणं** भवति । **मध्यंदिने स्थिते** प्रवृत्ते । पूर्वाह्णापराह्णौ वर्जयित्वेत्य् अर्थः । शिष्टं प्रसिद्धम् ॥ ११.२१८ ॥

> **चतुरः प्रातर् अश्नीयात् पिण्डान् विप्रः समाहितः ।**  
> **चतुरो ऽस्तम् इते सूर्ये शिशुचान्द्रायणं स्मृतम् ॥ ११.२१९ ॥**

अत्र **प्रातः**शब्दो ऽस्तमयसाहचर्यात् सूर्योदयप्रत्यासन्नं कालं लक्षयति । **अस्तम् इते सूर्ये** प्रदोष इत्य् अर्थः ॥ ११.२१९ ॥

> **यथाकथंचित् पिण्डानां तिस्रो ऽशीतीः समाहितः ।**  
> **मासेनाश्नन् हविष्यस्य चन्द्रस्यैति सलोकताम् ॥ ११.२२० ॥**

कस्मिंश्चिद् दिवसे चतुरो ग्रासान् कस्मिंश्चिद् द्वादश कस्मिंश्चिन् नाश्नाति **यथा कथंचित्** त्रिंशद्रात्रौ प्रवृत्तिः । यदि कस्मिंश्चित्[^३४६] षोडश । अयं तु नियमः **तिस्रोशीतीर् मासेनेति** द्वे शते चत्चारिंशद् अधिके । चन्द्रलोकं प्राप्नोति ॥ ११.२२० ॥


[^३४६]:
     M G add: kasmiṃścit

> **एतद् रुद्रास् तथादित्या वसवश् चाचरन् व्रतम् ।**  
> **सर्वाकुशलमोक्षाय मरुतश् च महर्षिभिः ॥ ११.२२१ ॥**

**एतच्** चान्द्रायणं **व्रतं** सर्वे देवाः समाचेरुः, **सर्वेषाम् अकुशलानां विमोक्षाय** । न केवलं यत्रैवोक्तम् अनुक्तेत्ष्व् अपि द्रष्टव्यम् । तद् उक्तम् "कृच्छ्रातिकृच्छ्रौ चान्द्रायणम् इति सर्वप्रायश्चित्तम् सर्वप्रायश्चित्तम्"[^३४७] (ग्ध् १९.२०) ।


[^३४७]:
     M G: sarvaprāyaścittāni, and omits the repetition

- <u>अत्रेदं</u> संदिह्यते । यद् एतत् सर्वप्रायश्चित्तवचनं किं तन्त्रेण सर्वेषां शोधनम् उत योगसिद्धिन्यायेन प्रतिनिमित्तम् आवर्तत इति । 

- <u>उच्यते</u> । यद्य् अप्य् एतन् न्याय्यं निमित्तावृत्तौ नैमित्तिकावृत्तिर् इति तथापीदम् अनाम्नातप्रतिपदप्रायश्चित्तनिमित्तेष्व् असंविदितेषु कृतसंभावनायाम् आम्नायते । तत्र येषां तावत् संभावनामात्रेण शुद्धिः क्रियते, यथा[^३४८] "संवत्सरस्यैकम् अपि" (म्ध् ५.२१) इति, तत्र निमित्तस्यानिश्चितत्वाद् उपपत्तेः कुत आवृत्तिसंभवः । यथा सुप्तस्य परिवर्तनैः शय्यागतसूक्ष्मप्राणिवधस् तथा नगरस्य रथ्यासु भ्राम्यतः परस्त्रीमुखसंदर्शनम् आ गृहप्राप्तेर् असकृत् संभवति । तादृग्विषये तन्त्रभाव एव युक्तः । दर्शितं चैतत् "अस्थन्वताम्" (ग्ध् २२.२०) इत्यादौ समुदायवध एकं प्रायश्चित्तम् इति । यानि च गरीयांसि पापानि तत्र सर्वत्र प्रायश्चित्तान्य् आम्नातानि । इदं च यथाप्रदर्शित एव विषये भवितुम् अर्हति । महत्त्वाच् चानावृत्तौ न्याय्यम् । तस्मात् संशितेष्व् अपि कथंचित् प्रायश्चित्तेषु न निमित्तान्तरोत्पत्तौ युक्त एव तन्त्रभावः । तथा च तन्त्रधर्म एव न्याय्य इति दर्शयति- "यद् दिवा च नक्तं चैनश् चकृम तस्यावयजनम् असि स्वाहा । यत् स्वपन्तश् च जाग्रतश् चैनश् चकृम तस्यावयजनम् असि स्वाहा । यद् विद्वांसः" (प्ब् १.६.१०) इत्यादि । यद् इति च वीप्सायां युगपद् अशेषपापवर्जनम् ॥ ११.२२१ ॥


[^३४८]:
     M G: tathā

_अत्र वदन्ति_ ।

> **महाव्याहृतिभिर् होमः कर्तव्यः स्वयम् अन्वहम् ।**  
> **अहिंसा सत्यम् अक्रोधम् आर्जवं च समाचरेत् ॥ ११.२२२ ॥**

सर्वेष्व् एतेष्व् इतिकर्तव्यतेयम् उच्यते । सर्वहोमेष्व् आज्यद्रव्यम् अनुपात्ते द्रव्यविसेषे दर्शितम् । **स्वयं**ग्रहणात् परकर्तृकता निवर्तेत । 

- किं पुनर् अयं होमो लौकिके ऽग्नाव् अनावसथ्यस्य भवति नेति विचार्यते । इदम् एव तावद् विचार्यं कुतो ऽग्नौ होमः । प्रक्षेपावधिकस् त्यागो जुहोतेर् अर्थः । तत्र यस्मिन् कस्मिंश्चिद् आधारे प्रक्षेपेण सिध्यत्य् एव होमः । ततश् च स्थले जले वाग्नौ वा क्रियतां होमो गृह्याग्निमतस् तु न लौकिके ऽग्नौ होमः, ग्राम्याग्नौ तस्य तद्धोमप्रतिषेधात् । समाचाराद् अग्निसिद्धिर् इति चेत्, समाचार एव तर्ह्य् अन्विष्यताम् । 

- गृह्यकारैस् तत्प्रणीताग्न्यधिकारैः कृच्छ्रविधिषु होम आम्नातः । तद्दर्शनेनानावसथस्य प्रायश्चित्ते नाहोमकाः कृच्छ्राः । अभ्युदयार्थिनस् तु नैवानगिकस्य सन्ति, सर्वाङ्गोपसंहारेण फलसिद्धेः । 

- **अहिंसा** । शिष्यभृत्याद्य् अपि ताड्यं न तडनीयं । **सत्यं** नर्मणापि नानृतम् । यदि वा पुरुषार्थतया प्राप्तयोर् अङ्गत्वाय विधानम् । **आर्जवम्** अक्रूरता ॥ ११.२२२ ॥

> **त्रिर् अह्नस् त्रिर् निशायां च सवासा जलम् आविसेत् ।**  
> **स्त्रीशूद्रपतितांश् चैव नाभिभाषेत कर्हिचित् ॥ ११.२२३ ॥**

**त्रिर् अह्न** इति "सवनेष्व् अनुसवनम् उदकोपस्पर्शनम्" (ग्ध् २६.१०) इति गौतमः । **निशायाम्** अपि त्रिषु यामेषु महानिशां वर्जयित्वा तदवधि न हि अस्ति स्नानकालः । यद् एव वासोयुगम् आच्छादनार्थम् औचित्यप्राप्तं तेनैव सह **जलं** प्रविशेत् । **आविशेद्** इति नोद्धृतोदकेनेत्य् अर्थः । **स्त्रियो** ब्राह्मणीर् अपि **नाभिभाषेत**, अन्यत्र मातृज्येष्ठभगिन्यादिभ्यः । भार्यया सह कर्मोपयोगी संलापो न विषिध्यते । अन्यस् तु न कर्तव्य एव ॥ ११.२२३ ॥

> **स्थानासनाभ्यां विहरेद् अशक्तो ऽधः शयीत वा ।**  
> **ब्रह्मचारी व्रती च स्याद् गुरुदेवद्विजार्चकः ॥ ११.२२४ ॥**

उत्थित आसीन उपविष्टो ऽथ वा । न क्वचिन् निषीदेत् । **अशक्ताव् अधः शयीत**, न पर्यङ्के । **ब्रह्मचारी** मैथुननिवृत्तः । **व्रती** शिष्टप्रतिषिद्धेषु[^३४९] नियमं गृह्णीयात् "इदं मया न कर्तव्यम्" इति । **गुर्व्**आदीनाम् **अर्चा** प्रणतेन स्रगनुलेपनाद्य् उपहर्तव्यम् ॥ ११.२२४ ॥


[^३४९]:
     M G: śiṣṭāpratiṣiddheṣu

> **सावित्रीं च जपेन् नित्यं पवित्राणि च शक्तितः ।**  
> **सर्वेष्व् एव व्रतेष्व् एवं प्रायश्चित्तार्थम् आदृतः ॥ ११.२२५ ॥**

**सावित्री** "तत् सवितुः" (र्व् ३.६२.१०) इति गायत्री । सवितृदेवत्वाज् जपचोदनासु सावित्रीशब्देन तस्याः सर्वत्राधिकारः । **पवित्राण्य्** अघमर्षणपावमानीपुरुषसूक्तादीनि शुक्रियाध्यायाजनरौहिणेयादीनि सामानि । **सर्वेषु**[^३५०] सर्वकृच्छ्रेषु । **आदृतो** यत्नवान् । **सर्वेष्व्** इत्यादिश्लोकपूरणस् तथाविधस्यैवाधिकारात् ॥ ११.२२५ ॥


[^३५०]:
     M G omit: sarveṣu

> **एतैर् द्विजातयः शोध्या व्रतैर् आविष्कृतैनसः ।**  
> **अनाविष्कृतपापांस् तु मन्त्रैर् होमैश् च शोधयेत् ॥ ११.२२६ ॥**

**आविष्कृतं** प्रकाशं लोकविदितम् **एनः** पापं येषाम् । **एतैः** कृच्छ्रैः **शोध्याः **। ये तु रहस्यपापास् तेषां न कृच्छ्रतपांसि । किं तर्हि, **मन्त्रैर् होमैश् च शोधयेत्** । यदि तावत् परिषदः ।

- <u>ननु</u>[^३५१] रहस्येषु नास्ति परिषद्गमनम् आविष्कृतं न स्यात् । विदुषां हि तत्राधिकारः । 


[^३५१]:
     J omits: yadi tāvat pariṣadaḥ | nanu 

- <u>उच्यते</u> । न प्रायश्चित्तम् अनागतं शोधयेद् इत्य् उच्यते । अपि तु शास्त्रव्याख्यानकाले शिष्याणाम् उपदेशाद् इदं रहस्येषु शोधनं बोद्धव्यम् इति ॥ ११.२२६ ॥

> **ख्यापनेनानुतापेन तपसाध्ययनेन च ।**  
> **पापकृन् मुच्यते पापात् तथा दानेन चापदि ॥ ११.२२७ ॥**

विप्राणां विदिते ऽन्येषाम् अपि "एवंकर्मास्मि" इति प्रकाशयेत् । एतत् **ख्यापनम् **।** अनुतापः** । तस्मात् तापेन[^३५२] "धिङ् मां महद् अकार्यम् अकरवम् अनर्थो मे दुष्कृतकारिणो जन्म" इत्य्[^३५३] एवमादिः चित्तपरिखेदः । **अध्ययनं** सावित्र्या जपो वेदपाठो वाहिंसायाम् । अन्यत्र, असमर्थस्य तपसि दानम् । एतद् आह **दानेन चापदीति** । प्रक्रान्ततपसः आपदि पीडायाम् अनिग्रहणे दानम् ॥ ११.२२७ ॥


[^३५३]:
     M G: janmany


[^३५२]:
     J: tasmāttāpau vaimanasyam (the original reading was probably: paścāttāpo)

> **यथा यथा नरो ऽधर्मं स्वयं कृत्वानुभाषते ।**  
> **तथा तथा त्वचेवाहिस् तेनाधर्मेण मुच्यते ॥ ११.२२८ ॥**

ख्यापनविधेर् अर्थवादः । **नरो ऽधर्मम्** इति नञः प्रश्लेषः । धर्मस्य स्वयं ख्यापनं निषिद्धम्- "न गुणाः स्वयं वाच्याः" इति । प्रकृतश् चाधर्म एव **तेनाधर्मेणेति** श्रूयत एव ॥ ११.२२८ ॥

> **यथा यथा मनस् तस्य दुष्कृतं कर्म गर्हति ।**  
> **तथा तथा सरीरं तत् तेनाधर्मेण मुच्यते ॥ ११.२२९ ॥**

**शरीरम्** अन्तरात्मैव, न भूतात्मा पुण्यपापयोस् तदाश्रयात् । उपचाराद् धि आत्मनः शरीरशब्दो ऽयं द्रष्टव्यः । अनुतापार्थवादो ऽयम् । गर्हा ख्याता ॥ ११.२२९ ॥

> **कृत्वा पापं हि संतप्य तस्मात् पापात् प्रमुच्यते ।**  
> **नैवं कुर्यां पुनर् इति निवृत्त्या पूयते तु सः ॥ ११.२३० ॥**

<u>निवृत्तिपर्यन्तम्</u>[^३५४] इत्य् आहुः । 


[^३५४]:
     M G: nimittaparyantam

- <u>तद्</u> अयुक्तम् । 

- **संतापो** मनःपरिखेदः, "प्रमाद्यैतन् मया कृतम्" इत्येवंरूपः । **निवृत्तिस्** तु संकल्पो "न कर्तव्यः **पुनः**" इति । क्रियाभेदं च दर्शयति । क्त्वाप्रत्ययेन संतप्य निवृत्य इति[^३५५] । अतः प्रायश्चित्तवत् ख्यापनानुतापनिवृत्तयः प्रायश्चित्तिना कर्तव्याः । **पूयते**[^३५६] सिद्धिम् आप्नोति ॥ ११.२३० ॥


[^३५६]:
     M G: prayataḥ


[^३५५]:
     M G: nivarteti

> **एवं संचिन्त्य मनसा प्रेत्य कर्मफलोदयम् ।**  
> **मनोवाङ्मूर्त्तिभिर् नित्यं शुभं कर्म समाचरेत् ॥ ११.२३१ ॥**

**एवम्** इति कृत्स्नस्य विधिनिषेधसमूहस्य प्रत्यवमर्शः । **प्रेत्य कर्मफलोदयं** शुभस्य कर्मणः स्वर्गादिफलावाप्तिर् अशुभस्य नरकोपपत्तिर् अकृते प्रायश्चित्ते, प्रायश्चित्तं चातिदुःखरूपम् । एतन् **मनसि संचिन्त्य शुभं कर्म समाचरेत्** । 

- विहितं **शुभम्**[^३५७] । तथा "संकल्पमूलः कामो वै" (म्ध् २.३), "वाच्य् अर्था[^३५८] नियताः" (म्ध् ४.२५६) इति च । तस्माद् यद्य् अपि "न हिंस्यात्" इत्य् उद्यमननिपातने न[^३५९] दण्डादेः परदुःखोत्पादने उच्येते, तथाप्य् एवमादिशास्त्रपर्यालोचनयाध्यवसायादिनिषेधः ।


[^३५९]:
     M G omit: na


[^३५८]:
     J: kāmo vai'kyārthā 


[^३५७]:
     M G add: tat

- एवम् अभक्ष्यभक्षणादाव् अपि द्रष्टव्यम् । यद्य् अपि भकणम्[^३६०] अन्नादिनिगरणपर्यन्तं तथापि मानसो ऽध्यवसायो निषिद्ध एव । 


[^३६०]:
     M G: bhakaṇamātrād

- एवम् अगम्यागमने ऽपि । यद्य् अपि हीन्द्रियसमापत्तिर् गमनं तथापि तदर्थाध्यवसायो व्यापार एवमादिशास्त्रान्तरैर् निषिध्यते । 

- <u>यद्य् एवं</u> हननभक्षणागम्यागमनेषु यत् प्रायश्चित्तं तद् अध्यवसाये ऽपि प्राप्नोति । 

- <u>नैष दोषः</u> । ब्राह्मणवधे तावद् इष्टम् एव, "अहत्वापि" (ग्ध् २२.११) इति वचनात् । अन्यत्र तु मुख्यस्यैव शब्दार्थस्य परिग्रहो न्याय्यः । प्रतिषेधे तूक्तशास्त्रपर्यालोचनया स मनोव्यापारात् प्रभृति कायव्यापारपर्यन्तविषयो ऽवतिष्ठते । 

- <u>यद्य् एवं</u> "निन्दितं समाचरन्" (म्ध् ११.४३) इति प्रायश्चित्तनिमित्तोपदेशात् प्रतिषेधानुसारिप्रायश्चित्तं प्राप्नोति ।

- <u>क एवम्</u> आह "नास्ति प्रायचित्तम्" इति । किं च, तच्छब्दचोदितान् न भवत्य् अन्यस्य लघु कल्प्यम् । तथा च सर्वप्रायश्चित्तानाम् एवमादिर् अपि विषयो न्याय्यः । 

- <u>कुतः</u> पुनर् अयं विसेषो लभ्यते ।

- <u>प्रतिषेधाध्यवसायाद्</u> इति । प्रायश्चित्तानि तु शब्दार्थेष्व् एव- "व्रतानि यमधर्माश्[^३६१] च सर्वे संकल्पजाः" (म्ध् २.३) इत्य् अनेन विधिप्रतिषेधाव् एवोच्येते । "व्रतानि" विधिरूपाणि, "नियमाः"[^३६२] प्रतिषेधलक्षणाः, तत्रैव च कृतार्थत्वान् नैमित्तिकेषु यावत् प्रवर्तितुम् अर्हन्ति । अस्ति च प्रतिषेधसामान्यनिमित्तम् अतो[^३६३] भवति प्रायश्चित्तम् । न च तद् एव[^३६४] । "परद्रव्येष्व् अभिध्यानम्" (म्ध् १२.५) इति चात्रैवान्ते दर्शयिष्यामः ॥ ११.२३१ ॥


[^३६४]:
     M G omit: tad eva


[^३६३]:
     DK (5: 631): pratiṣedhasāmānyanimittato


[^३६२]:
     M G: yamāḥ (cf. DK 5. 631)


[^३६१]:
     M G J: vratniyamadharmāś (editors have erred; this is clearly a citation of MDh 2.3)

> **अज्ञानाद् यदि वा ज्ञानात् कृत्वा कर्म विगर्हितम् ।**  
> **तस्माद् विमुक्तिम् अन्विच्छन् द्वितीयं न समाचरेत् ॥ ११.२३२ ॥**

कृतप्रायश्चित्तस्यापि पुनर् अकार्यप्रवृत्ताव् अधिकतरं प्रायश्चित्तम् इति एवमर्थं **द्वितीयं न समाचरेद्** इति । अथ वा निवृत्तेर् अनन्तरोपदिष्टाया अर्थवादो **द्वितीयं न समाचरितव्यम्** इति । व्रतं न हात्व्यम् ।

- तस्माद् आद्यकृताद् व्यतिक्रमाद् **विमुक्तिम् इच्छन्** मोक्षम् इच्छन् पुनर् न कुर्यात् । ततश् चैतद् उक्तं भवति । कृते ऽपि प्रायश्चित्ते न विमुच्यते, यदि पुनः समाचरति । न च निष्कृतौ कृतायाम् अकृतायाम् अपि मोक्षो युक्तो ऽतो मुक्तस्य मुक्तिम् अन्विच्चन्न् इति नोपपद्यते । तस्माद् आधिक्याय पुनर् वचनम् ॥ ११.२३२ ॥

> **यस्मिन् कर्मण्य् अस्य कृते मनसः स्याद् अलाघवम् ।**  
> **तस्मिंस् तावत् तपः कुर्याद् यावत् तुष्टिकरं भवेत् ॥ ११.२३३ ॥**

असत्यां चित्तशुद्धौ विहितातिरेककरणार्थम् इदम् । दुष्कृते **कर्मण्य् अलाघवं** कापि विचिकित्सा यदि भवति । ततः **कृते** ऽपि प्रायश्चित्त आ मनःप्रसादोत्पत्तेर्[^३६५] आवर्तयितव्यम् । **तपो**ग्रहणं दानादीनाम् अपि यथाविहितदर्शनार्थम् ॥ ११.२३३ ॥


[^३६५]:
     M G: ātmanaḥ prasā-

> **तपोमूलम् इदं सर्वं दैवमानुषकं सुखम् ।**  
> **तपोमध्यं बुधैः प्रोक्तं तपोन्तं वेददर्शिभिः ॥ ११.२३४ ॥**

मनुष्यलोके यत् सुखम् आभिमानीकं जनपदैश्वर्यादि, यच् चैहिकम् अरोगित्वादि, यच् च साम्सर्गिकं धनपुत्रादि संपत्, यथाभिमतकान्तादिविषयोपभोगलक्षणम् ऐन्द्रियकम्, यच् च वेदेषु "मनुष्याणां शतम् आनन्दाः स एक आजानदेवेषु" (बाउ ४.३.३३) इत्यादि, तस्य **सर्वस्य तपोमूलं** उत्पत्तिकारणम् । **तपोमध्यम्** उत्पन्नस्य स्थितिर् मध्यावस्था । **अन्तो** ऽवसानम् । तदपेक्षयेति वेदविदां दर्शनम् । यथैव कर्मणि स्वर्गग्रामाद्यभिप्रेतफलसाधनान्य् एवं तपो विज्ञेयम् ॥ ११.२३४ ॥

> **ब्राह्मणस्य तपो ज्ञानं तपः क्षत्रस्य रक्षणम् ।**  
> **वैश्यस्य तु तपो वार्ता तपः शूद्रस्य सेवनम् ॥ ११.२३५ ॥**

नैवं मन्तव्यम्- "तपसि सामर्थ्यात् तपसा सर्वफलसिद्धीर्[^३६६] अवाप्स्यामि, विध्यतिशययोगाच् च विहिताकरणे ऽपि, न द्रव्येण कथं मे ऽनुष्ठेयो धर्मः" इति । यतो **ब्राह्मणस्य तपो ज्ञानम्** । ज्ञानं वेदार्थावबोधः । तस्मिन्न् असति न तत्फलसादनम् । अतो ज्ञानम् एव तप उच्यते । महतीष्व् आपत्तिषु[^३६७] तेन स्वधर्मो न हातव्य इत्य् एवमर्थो ऽयं श्लोकः । **ज्ञान**ग्रहणं स्वाध्यायग्रहणाध्ययनात् प्रभृति सर्वस्वधर्माणां प्रदर्शनार्थम् । एवं **तपः क्षत्रिय्स्येति** । **शूद्रस्य सेवनं** द्विजातीनाम् इति शेषः, तत्सेवाया विहितत्वात् । अस्य चानुवादत्वात् ॥ ११.२३५ ॥


[^३६७]:
     M G: mahaty api vratasiddhiḥ


[^३६६]:
     M G: samartho 'ta eva sarvaphalasiddhim

> **ऋषयः संयतात्मानः फलमूलानिलाशनाः ।**  
> **तपसैव प्रपश्यन्ति त्रैलोक्यं सचराचरम् ॥ ११.२३६ ॥**

अतीन्द्रियज्ञानातिशयासादनम् अपि मुनीनां तपोबलेनैवेत्य् अर्थः । वाङ्मनःकायनियमात् **संयतात्मानः** । **फलमूले**त्य् आहारनियमः । ईदृशेन तपसा त्रैलोक्यं प्रत्यक्षवत् पश्यन्ति ॥ ११.२३६ ॥

> **औषधान्य् अगदा**[^३६८]** विद्या दैवी च विविधा स्थितिः ।**  
> **तपसैव प्रसिध्यन्ति तपस् तेषां हि साधनम् ॥ ११.२३७ ॥**

**औषधानि** रसायनानि । **अगदा** व्याध्युपशमभेषजानि । **विद्या** भूतविशेषादिविषया । **दैवी स्थितिर्** अणिमादिशक्तियोगो ऽनेकप्रकारः ॥ १.२३७ ॥

> **यद् दुस्तरं यद् दुरापं यद् दुर्गं यच् च दुष्करम् ।**  
> **सर्वं तु तपसा साध्यं तपो हि दुरतिक्रमम् ॥ ११.२३८ ॥**

दुःखेन यत् तीर्यते तद् **दुस्तरम्** । व्याधिनिमित्ता महत्य् आपत् । अतिबलेन शत्रूणां यद् उपरोधः । एतद् अपि तपस्विनां सुसाध्यम् । कृच्छ्रेण यत् प्राप्यते तद् **दुरापम्** आकाशगमनादि । **दुर्गं** मेघपृष्ठारोहणादि । **दुष्करम्** अभिशापवरदानादि, अन्यथा त्व् अकरणम् । यथा संवर्तस्यान्यदेवतासृष्टिः । **सर्वम्** एव **तपसा सिध्यति** । श्लोकत्रयेण संयोगपृथक्त्वाद् अभ्युदयार्थता कृच्छ्राणाम् उच्यते । 

- <u>ननु</u> च प्रायश्चित्तानां प्रकृतत्वात् कृच्छ्रस्तुतिस् तच्छेषतयैव न्याय्या, नाभ्युदयार्थिनो विधेयतया । न च दुस्तरादयो ऽर्थवादतया न संभवन्ति । एवंविधाः महान्तः कृच्छ्रा यद् दुस्तरम् अपि समुद्रादि तीर्यते । किं पुनर् पापं[^३६९] नापनोत्स्यते । 


[^३६९]:
     M G: duṣprāpaṃ

- <u>उच्यते</u> । गृह्यस्मृतिषु सामविधौ चाननुक्रम्यैव प्रायश्चित्तानि[^३७०] कृच्छ्रविधिः समाम्नातः । तत्र चानारभ्याधीतत्वाद् युक्तैव अभ्युदयार्थता । आह च "अथैतान् कृच्छ्रांश् चरित्वा सर्वेषु वेदेषु स्नातो भवति सर्वैर् देवैर्[^३७१] ज्ञातो भवति" (ग्ध् २६.२४) इति । "वेदेषु स्नातः"[^३७२] इत्य् अनेन नियमपूर्वकं वेदाध्ययनानुष्ठानाद् यत् फलं तत् सिद्धम् आह । यस् तु निष्फलो ग्रहणार्थो ऽध्ययनविधिः स एकवेदाध्ययनेनात्रापि संपद्यते । एवम् अनेकवेदाध्ययनं तु धर्मायैवेत्य् उक्तम् । "देवैर्[^३७३] ज्ञातः" इत्य् अनेनाशेषयागफलावाप्तिम् आह । यजमानो हि वेदैर् ज्ञायते । यो ह्य् अर्थवादतया संभवति, न प्रायश्चित्तैर् दानभावं[^३७४] गच्छद्भिः । इहापि स्वधर्मनिवृत्तिम् आशङ्कमानेन "ब्राह्मणस्य तपो ज्ञानम्" (म्ध् ११.२३५) इति यद् उक्तं तद् अभ्युदयार्थत्वे संभवति । न प्रायश्चित्तानि पापप्रमोचनार्थानि काम्यानि फलसाधनानि, तत्र भिन्नविषयत्वात् कुतः प्रायश्चित्तैर् निवृत्तिर् आशङ्क्यते । अभ्युदयार्थत्वे तु कृच्छ्राणाम् अन्येषां च कर्मणां तुल्यत्वाद् युक्ता निवृत्त्याशङ्का । तथा "महापतकिनश् च" (म्ध् ११.२३९) इति पापप्रमोचनार्थे ऽपि[^३७५] चोद्यते **यद् दुस्तरम्** इत्यादिना अभ्युदयार्थतेति भिन्ने एव ते वाक्ये । तेन च प्रकरणस्य बाधो युक्त एव । तथा च द्वैपायनमुनिप्रभृतयः "तपःप्रभावाद् बुद्धीर् विचित्रास् ता वक्ष्यन्ते" । तस्मात् सर्वफलानि तपांसि । न च यथा सर्वार्थान्य् अपि वैदिकानि कर्माणि नियतफलानि "सर्वेभ्यो दर्शपूर्णमासौ सर्वेभ्यो ज्योतिष्टोमः" इत्यधिकारात् तत्र सर्वत्र यान्य् एव वेदे स्वर्गादीनि फलानि श्रुतानि तदपेक्षयैव सर्वार्थता न तु ऋध्यतिशयातिभोगेनैवम् इति । किं तर्हि, **यद् दुस्तरम्** इत्यादि यथा निदर्शितम् ॥ ११.२३८ ॥


[^३७५]:
     J: pāpapramocanārthāpi


[^३७४]:
     M G: prāyaścittānidānabhāvaṃ


[^३७३]:
     M G: vedeṣu


[^३७२]:
     M G: jñātaḥ


[^३७१]:
     M G omit: snāto bhavati sarvair devair


[^३७०]:
     M G: prāyaścittānāṃ

> **महापातकिनश् चैव शेषाश् चाकार्यकारिणः ।**  
> **तपसैव सुतप्तेन मुच्यन्ते किल्बिषात् ततः ॥ ११.२३९ ॥**

उक्तार्थम् एतत् ॥ ११.२३९ ॥

> **कीटाश् चाहिपतङ्गाश् च पशवश् च वयांसि च ।**  
> **स्थावराणि च भूतानि दिवं यान्ति तपोबलात् ॥ ११.२४० ॥**

तपस्तुतिर् इयम् । येन तपसा सर्वत्र गमनात् सर्वे स्वर्गम् आसत इति । यथानधिकृता अपि **कीटा**दयस् **तपोबलाद्** **दिवं** गच्छन्ति, किं पुनर् विद्वांसो ब्राह्मणाः । आलम्बनं **कीटा**दीनां जातिसहजं दुःखं तद् एव **तपः** । तेन च क्षीणकल्मषाधिकारिजन्मान्तरकृतेन सुकृतेन **दिवं यान्ति** ॥ ११.२४० ॥

> **यत् किंचिद् एनः कुर्वन्ति मनोवाङ्मूर्तिभिर् जनाः ।**  
> **तत् सर्वं निर्दहन्त्य् आशु तपसैव तपोधनाः ॥ ११.२४१ ॥**

वाङ्मनःकायकृतस्य जपहोमाभ्यां शुद्धिः स्मर्यते । तत्र **तपसा** निवृत्तिः स्यात् । अत इदम् आरभ्यते तद् अपि तपसानूद्यते ॥ ११.२४१ ॥

> **तपसैव विसुद्धस्य ब्राह्मणस्य दिवौकसः ।**  
> **इज्याश् च प्रतिगृह्णन्ति कामान् संवर्धयन्ति च ॥ ११.२४२ ॥**

काम्यकर्मारम्भे पूर्वं तपः कर्तव्यम् । तद् अपि तावद् अनूद्यते । तथा चोक्तम् "प्रथमं चरित्वा शुचिः पूतः कर्मण्यो भवति" (ग्ध् २६.२१) । यत्र तावद् दीक्षोपनयनाद्य्[^३७६] अङ्गं तत्र तद् एव तपः । एकस् तपो[^३७७] व्रतम् उपैत्य् असंगतानां[^३७८] विहितं चेति तप एव । यत्रापि शान्तिकपौष्टिकादौ गृह्यादिविषये तत्रापि पूवं तपः कर्तव्यम् इति श्लोकार्थः । 


[^३७८]:
     M G: upety upayann iti


[^३७७]:
     M G: ekastanaṃ


[^३७६]:
     M G: dīkṣopaśamanādy

- **ब्राह्मण**ग्रहणं यागाधिकृतकामिमात्रप्रदर्शनार्थम्[^३७९] । उक्तं च ।


[^३७९]:
     M G: yogādhikṛtakāmamātra-

- नातप्ततपसः पुंसो हविर् गृह्णन्ति देवताः ।

- नागृहीतहविष्यस्य कामः संपद्यते क्वचित् ॥

यद्य् अपि न देवता तत्फलं ददाति[^३८०] तथापि यागस्य देवतया विनानिष्पत्तेर् देवताः संवर्धयन्तीत्य् उच्यते । हविर्ग्रहीतृत्वं च न पुनर् देवतानां च स्वीकारः । किं तर्हि, संप्रदानतयोद्देशे ऽनिराकरणम् ॥ ११.२४२ ॥


[^३८०]:
     M G omit: dadāti

> **प्रजापतिर् इदं शास्त्रं तपसैवासृजत् प्रभुः ।**  
> **तथैव वेदान् ऋषयस् तपसा प्रतिपेदिरे ॥ ११.२४३ ॥**

मनोर् येयं प्रतिष्ठा ग्रन्थस्य सा तपःसामर्थ्यजैव[^३८१] । अन्यो ऽपि यो ग्रन्थप्रतिष्ठाकामस् तेनापि तपःपूर्वं कृत्वा ग्रन्थः प्रणेतव्यः । ऋषीणाम् अपि यत् तादृक्त्वं वेदाः प्रादुर् भवन्ति तत् तपसैव ॥ ११.२४३ ॥


[^३८१]:
     M G: tapasaḥ sāmarthyajaiva

> **यद्**[^३८२]** एतत् तपसो देवा महाभाग्यं प्रचक्षते ।**  
> **सर्वस्यास्य प्रपश्यन्तस् तपसः पुण्यम् उत्तमम् ॥ ११.२४४ ॥**

तपःस्तुत्युपसंहरः । **यद् एतत् तपसो महाभाग्यं** महाफलत्वम् उक्तं **तद् देवाः प्रचक्षते**, न केवलं मनुष्या एव । **सर्वस्यास्ये**ति जगन्निदर्शयति । कृत्स्नस्य जगतः **पुण्यम् उद्भवं** शुभजन्म **तपसः** सकाशात् **पश्यन्तः** ॥ ११.२४४ ॥

> **वेदाभ्यासो ऽन्वहं शक्त्या महायज्ञक्रियाक्षमा ।**  
> **नाशयन्त्य् आशु पापानि महापातकजान्य् अपि ॥ ११.२४५ ॥**

**वेदाभ्यासा**दीनां नित्यानां कर्मणां पापप्रणोदनार्थताधिकारान्तरत्वेनोच्यते । अनिर्दिष्टप्रायश्चित्तानाम् अप्रत्ययकृतानां प्रतिभूतानां चैतद् विज्ञायते । 

- <u>अन्ये</u> त्व् आहुर् यद् एवोक्तम् "ब्राह्मणस्य तपो ज्ञानम्" (म्ध् ११.२३४) इति तपोविधानेन कर्मान्तरनिवृत्तिम् आशङ्कमानस्य वचनम्, इदम् अपि तथैव विज्ञेयम् । 

- अनुसंधानार्थं **क्षमा**ग्रहणम् सर्वात्मगुणप्रदर्शनार्थम् । **महापातकान्य् अपीति** । **अपि**शब्दात् स्तुतिः[^३८३] प्रतीयते न महापातकनिवृत्त्यर्थता न चाकस्मात् स प्रवर्तित इति तथा प्रदर्शितैर् विषयैर् विज्ञायते ॥ ११.२४५ ॥


[^३८३]:
     M G: apiśabdāc chrutiḥ

> **यथैदस् तेजसा वह्निः प्राप्तं निर्दहति क्षणात् ।**  
> **तथा ज्ञानाग्निना पापं सर्वं दहति वेदवित् ॥ ११.२४६ ॥**

ज्ञानप्रशंसेयम् । विदुषः स्वल्पेन प्रयश्चित्तेन शुद्धिर् इत्य् अस्मिन् प्रकरण आज्ञायते । **ज्ञानं** च सरहस्यं वेदार्थविषयं ज्ञेयम् । न[^३८४] प्रायश्चित्तविधिज्ञानं केवलं शुद्धये, प्रयोगार्थत्वात् तत्[^३८५] । न ह्य् अन्यथा प्रयोगोपपत्तिः । यस् तु देवादिसत्ताविज्ञानं[^३८६] रहस्याधिकारज्ञानं च तस्याकामार्थत्वाद् युक्तम् "तद् धि ताः पापनिष्क्रियाः" । आह च "यथा पुष्करपलाश आपो न श्लिष्यन्ति एवम् एवंविदि पापं कर्म न श्लिष्यति" (छु ४.१४.३) इति । **एधो** दार्विन्धनम् । यथा शुष्कदारु चाग्नौ क्षिप्तं क्षिप्रं दह्यते[^३८७] एवं ज्ञानम् अग्निर् इव पापस्य दाहकत्वाद्[^३८८] विनाशसामान्याद् एवम् उच्यते । **वेदविद्** इति ज्ञानं विशिष्यते । तेन तर्ककलाकाव्यादिज्ञानम् अपास्तं भवति ॥ ११.२४६ ॥


[^३८८]:
     J: dāhaka-


[^३८७]:
     M G add: na tviṣā


[^३८६]:
     M G: devādisattatvavijñānaṃ


[^३८५]:
     M G omit: tat


[^३८४]:
     M G omit: na

> **इत्य् एतद् एनसाम् उक्तं प्रायश्चित्तं यथाविधि ।**  
> **अत ऊर्ध्वं रहस्यानां प्रायश्चित्तं निबोधत ॥ ११.२४७ ॥**

पूर्वोत्तरप्रकरणाभिसंबन्धार्थः ॥ ११.२४७ ॥

> **सव्याहृतिप्रणवकाः प्राणायामास् तु षोडश ।**  
> **अप् भ्रूणहणं मासात् पुनन्त्य् अहर् अहः कृताः ॥ ११.२४८ ॥**

मुखनासिकासंचारी वायुः **प्राणः**, तस्य्**आयामो** निरोधः । स चोभयपथा प्राणप्रवृत्तेर् बहिः क्रमतो ऽपानप्रवृत्तेर् वा यद् रेचकाख्यं[^३८९] प्रसिद्धम् । **व्याहृतयः** सप्त । **प्रणव** ॐकारः । व्याहृतिभिः प्रणवेन च सह **प्राणायांआः** कर्तव्या इति । **षोडशेत्य्** आवृत्तिसंख्यानम् । 


[^३८९]:
     M G: recakārakhyaṃ

- <u>कीदृशः</u> सहभावः । 

- <u>केचिद्</u> आहुः । प्राणायामं कृत्वा व्याहृतिः प्रणवजपः प्रत्यावृत्तिं कर्तव्यः । 

- <u>अन्ये</u> त्व् आहुः । श्वासनिरोधकालेन ध्यातव्याः । 

- <u>किंपरिमाणः</u> प्राणायामानां कालः ।

- <u>यावता</u> नातिमहती श्वासनिरोधनपीडा जायते ।

- कुम्भरेचकपूरकाश् च प्राणायामाः स्मर्यन्ते, न[^३९०] श्वासनिरोधमात्रम् । यथाप्रमाणं नासिद्धेर् इति, असाध्यतयैव परिमाणानाम् ।


[^३९०]:
     M G: tena

- **अपि भ्रूणहनम्** । **अपि**शब्दात् तत्समेषु ॥ ११.२४८ ॥

> **कौत्सं जप्त्वाप इत्य् एतद् वासिष्ठं च प्रतीत्य् ऋचम् ।**  
> **माहित्रं शुद्धवत्यश् च सुरापो ऽपि विशुध्यति ॥ ११.२४९ ॥**

कुत्सेन ऋषिणा दृष्टं प्रोक्तं **कौत्सम्** । "अप नः शोशुचद् अघम्" (र्व् १.९७.१) इत्य् अष्टर्चं बह्वृचे पठ्यते । **वासिष्ठं च पर्तीत्य् ऋचम् ।** तिस्र ऋचः समाहृतास्त्यृचम्, प्रतीतिसूक्तादिप्रतीकार्थं[^३९१] चेति- "प्रतिस्तोमेभिर् उषसं वसिष्ठाः" (र्व् ७.८०.१) इत्य् एतत् । **माहित्रम्** "महि त्रीणाम्"[^३९२] (१०.१८५.१) इति तृचम् एव ।  महितृसब्दो ऽस्मिन् सूक्ते ऽस्तीति विमुक्तादिप्रक्षेपात् ।[^३९३] ये तु "माहेन्द्रम्" इति पठन्ति तेषाम् "महां इन्द्रो य ओजसा" (र्व् ८.६.१) इत्य् अष्टचत्वारिंशतं पयःसूक्तम् आहुः । **शुद्धवत्यश् च** "एतो न्व् इन्द्रं स्तवांअ शुद्धं शुद्धेन" (र्व् ८.९५.७) इति । अत्र **अपि**शब्दस् तत्समानार्थः ॥ ११.२४९ ॥


[^३९३]:
     M G add: akratuṛco


[^३९२]:
     M G: māhendraṃ māhitrīṇām


[^३९१]:
     M G: -pratīkārārthaṃ

> **सकृज् जप्त्वास्य वामीयं शिवसंकल्पम् एव च ।**  
> **अपहृत्य सुवर्णं तु क्षणाद् भवति निर्मलः ॥ ११.२५० ॥**

अत्र **सकृत्**ग्रहणात् पूर्वत्र पाठावृत्तिः प्रतीयते । सा च समाचाराद् अन्यत्र दर्शनाच् च । "त्रिर् जपित्वाघमर्षणम्" (म्ध् ११.२५८) इत्य् अत्रापेक्षायाम् अधिकृतेन संबन्धः । **अस्यवाम**शब्दो ऽस्मिन् सूक्ते ऽस्तीति "मतौ छः सूक्तनाम्नोः" (पाण् ५.२.५९) इति शब्दव्युत्पत्तिः । "अस्य वामस्य पलितस्य होतुः" (र्व्१.१६४.१) इति द्वापञ्चशदृचं सूक्तम् । **शिवसंकल्पम्** अपि "यज् जाग्रतो दूरम् उदैति" (व्स् ३४.१) इति वाजसनेयषडृचम्[^३९४] ॥ ११.२५० ॥


[^३९४]:
     M G: vājasane ṣaḍṛcam

> **हविष्पान्तीयम् अभ्यस्य न तमं ह इतीति च ।**  
> **जपित्वा पौरुषं सूक्तं मुच्यते गुरुतल्पगः ॥ ११.२५१ ॥**

प्रतीकार्थो द्वितीय इतिकरणः[^३९५] पदार्थविपर्यासकृत् । ततो मन्त्रस्वरूपग्रहणम् इति वेत्य् अत्र लभ्यते । **पौरुषम्** "सहस्रशीर्षा पुरुषः" (र्व् १०.९०.१) इति षोडशर्चं सूक्तम् ॥ ११.२५१ ॥


[^३९५]:
     M G: iti itikaraṇaḥ

> **एनसां स्थूलसूक्ष्माणां चिकीर्षन्न् अपनोदनम् ।**  
> **अवेत्य् ऋचं जपेद् अब्दं यत् किंचेदम् इतीति वा ॥ ११.२५२ ॥**

अर्वाङ् महापातकेभ्य **एनांसि स्थूलसूक्ष्माण्य्** उच्यन्ते उपपातकादीनि । तेषाम् **अपनोदनं चिकीर्षन् अवेत्य् ऋचं जपेद् अब्दम्** । अवेत्य् अवशब्देन प्रतीकेन "अव ते हेऌओ वरुण नमोभिः" (र्व् १.२४.१४) इति लक्ष्यते, पापप्रमोचनलिङ्गत्वात् । न त्व् अतत्संदुहेणायत इति "यत् किंचेदं वरुण दैव्ये जने" (र्व् ७.८९.५) इति एषाम् ॥ ११.२५२ ॥

> **प्रतिगृह्याप्रतिग्राह्यं भुक्त्वा चान्नं विगर्हितम् ।**  
> **जपंस् तरत् स मन्दीयं पूयते मानवस् त्र्यहात् ॥ ११.२५३ ॥**

**अप्रतिग्राह्यं** मद्यादि, यद् अप्य् अप्रतिग्राह्यं पापकर्मणः सुवर्णादि, तद् अग्राह्यम् एव । **विगर्हितम् अन्नं** चतुर्विधं स्वभावकालपरिग्रहसंसर्गदुष्टम् । "तरत् स मन्दी धावति" (र्व् ९.५८.१–४) पावमानीषु चतुष्टयम् ॥ ११.२५३ ॥

> **सोमारौद्रं तु बह्वेनाः समाम् अभ्यस्य शुध्यति ।**  
> **स्रवन्त्याम् आचरन् स्नानम् अर्यम्णाम् इति च तृचम् ॥ ११.२५४ ॥**

"सोमा रुद्रा धारयेथाम् अस्त्रम्" (र्व् ६.७४.१) इति चतस्रो यज्ञं च भरणानीद्रियं चेति ऋक् । **समा** संवत्सरम् । चाह्वानः । इदं लिङ्गं यद् उक्तं क्वचित् तन्त्रेणापि प्रायश्चित्तम् अस्तीति । **स्रवन्त्याम्** इति तडागसरसी निवर्तेते ॥ ११.२५४ ॥

> **अब्दार्धम् इन्द्रम् इत्य् एतद् एनस्वी सप्तकं जपेत् ।**  
> **अप्रशस्तं तु कृत्वाप्सु मासम् आसीत भैक्षभुक् ॥ ११.२५५ ॥**

"इन्द्रं मित्रं वरुणम् अग्निम्" (र्व् १.१०६.१–७) इत्य् **एतत् सप्तकम्** । **अब्दार्धं**[^३९६] षण्मासान् । **जपेद् एनस्वी** इत्य् अविशेषात् सर्वैनसाम् । **अप्रशस्तं** मैथुनं तत्र पुरीषोत्सर्गो वा । तद् अप्सु कृत्वा **मासं** भैक्षाहारो भवेत् ॥ ११.२५५ ॥


[^३९६]:
     M G omit: abdārdhaṃ

> **मन्त्रैः शाकलहोमीयैर् अब्दं हुत्वा घृतं द्विजः ।**  
> **सुगुर्व् अप्य् अपहन्त्य् एनो जप्त्वा वा नम इत्य् ऋचम् ॥ ११.२५६ ॥**

"देवकृतस्यैनसो ऽवयजनम् असि" (व्स् ८.१३) इत्य् एवमादयो ऽष्टौ **मन्त्राः** **शाकलहोमीयाः** । तैर् **घृतम् अब्दं हुत्वा गुर्व् अप्य् अपहन्त्य् एनः** । सर्वमहापातकान्य् अपीत्य् अर्थः । **जपित्वा** "नमो रुद्राय तवसे कपर्दिनः" इत्य् एवं मन्त्रं संवत्सरम् एवम् एतां सिद्धिम् आप्नुयात्, अन्तरेणापि शाकलहोमम् । तद् इदं वैकल्पिकं जपकर्मपूर्वेण शाकलमन्त्रहोमेन प्रायश्चित्तम् । अन्येन वा जपित्वा वामन इत्य् ऋचम् । सा तु शिष्टेभ्यः सुगमयितव्या ॥ ११.२५६ ॥

> **महापातकसंयुक्तो ऽनुगच्छेद् गाः समाहितः ।**  
> **अभ्यस्याब्दं पावमानीर् भैक्षहारो विशुध्यति ॥ ११.२५७ ॥**

**महापातकसंयुक्त** इति पूर्वपदार्थसंख्याविशेषप्रतिपत्तिर् अनेनापीति गम्यते । एकैकस्य लघुनः प्रायश्चित्तविधानम् अनेकेनापि युक्तम् । **पावमान्यः** कृत्स्नम् एव मण्डलं दाशतयम् "स्वादिष्ठया मदिष्ठया" (र्व् ९.१.१) इत्य् आरब्य "यत् ते राजञ् छृतं हविः" (र्व् ९.११४.४) इत्यन्तम्[^३९७] । गवाम् अनुगमनम् नानुव्रज्यामात्रम् । किं तर्हि, परिचर्या । सा च गोघ्नप्रायश्चित्ताद् अनुसंधेया ॥ ११.२५७ ॥


[^३९७]:
     M G: iti, add add: padaṃ nāma gavām anugamanam |

> **अरण्ये वा त्रिर् अभ्यस्य प्रयतो वेदसंहिताम् ।**  
> **मुच्यते पातकैः सर्वैः पराकैः शोधितस् त्रिभिः ॥ ११.२५८ ॥**

महापातकसंयुक्तस्यैव प्रायश्चित्तान्तरम् एतत् । **वेदसंहितां** मन्त्रब्राह्मणम् । "षट्त्रिंशद् रात्रम् उपोष्य" इति संहिताम् अरण्ये जपन् प्रमुच्यते ॥ ११.२५८ ॥

> **त्र्यहं तूपवसेद् युक्तस् त्रिर् अह्नो ऽभ्युपयन्न् अपः ।**  
> **मुच्यते पातकैः सर्वैस् त्रिर् जपित्वाघमर्षणम् ॥ ११.२५९ ॥**

**अपो ऽभ्युपयन् जपित्वाघमर्षणम्** इति संबन्धः । अतश्[^३९८] चान्तर्जलं जपसिद्धिः । एवं स्मृत्यन्तरानुग्रहः । अघमर्षणमन्त्रविसेषस् तृच उक्तः (र्व् १०.१९०) ॥ ११.२५९ ॥


[^३९८]:
     M G: antaś

> **यथाश्वमेधः क्रतुराट् सर्वपापापनोदनः ।**  
> **तथाघमर्षणं सूक्तं सर्वपापापनोदनम् ॥ ११.२६० ॥**

स्तुत्यर्थः श्लोकः ॥ ११.२६० ॥

> **हत्वा लोकान् अपीमांस् त्रीन् अश्नन्न् अपि यतस् ततः ।**  
> **ऋग्वेदं धारयन् विप्रो नैनः प्राप्नोति किंचन ॥ ११.२६१ ॥**

इयम् अपि स्तुतिः । ऋग्वेदधारिणो रहस्यप्रायश्चित्तार्था । 

- <u>अन्ये</u> तु "महापातकसंयुक्तः" (म्ध् ११.५७) इत्य् आरभ्य रहस्यार्थम् अपीच्छन्ति ॥ ११.२६१ ॥

> **ऋक्संहितां त्रिर् अभ्यस्य यजुषां वा समाहितः।**  
> **साम्नां वा सरहस्यानां सर्वपापैः प्रमुच्यते ॥ ११.२६२ ॥**

ऋगादिविशेषणात् ब्राह्मणनिवृत्तिः । **रहस्यानि** सामान्य् आरण्यकाधीतानि ॥ ११.२६२ ॥

> **यथा महाह्रदं प्राप्य क्षिप्तं लोष्टं विनश्यति ।**  
> **तथा दुश्चरितं सर्वं वेदे त्रिवृति मज्जति ॥ ११.२६३ ॥**

त्र्यवयवस् त्रिवृत् । एककार्यत्वाद् अवयवव्यवहाराद् वेदो वेदान्तरस्यावयवः ॥ ११.२६३ ॥

> **ऋचो यजूंषि चाद्यानि सामानि विविधानि च ।**  
> **एष ज्ञेयस् त्रिवृद्वेदो यो वेदैनं स वेदवित् ॥ ११.२६४ ॥**

तत् त्र्यवयवं दर्शयति । **आद्यानि** मुख्यानीत्य् अर्थः । "अन्यानि" ब्राह्मणाध्येयानि च पठितानि । अथ वा पदक्रमितानि । **विविधानि सामानि** ग्राम्यारण्यविभागेन ॥ ११.२६४ ॥

> **आद्यं यत् त्र्यक्षरं ब्रह्म त्रयी यस्मिन् प्रतिष्ठिता ।**  
> **स गुह्यो ऽन्यस् त्रिवृद्वेदो यस् तं वेद स वेदवित् ॥ ११.२६५ ॥**

**त्र्यक्षरम्** अक्षरत्रयसमाहार ॐकारः । **आद्यं ब्रह्म** गुह्यम् । रहस्याधिकारे यथावद् उप्दिष्टत्वाच् छब्दब्रह्मरूपतयोपासनकर्मत्वेन विहितः । परमात्मवाचकतया वा **गुह्यो,** न तु ज्ञाताक्षरत्वेन[^३९९] । स हि लोकप्रसिद्ध ओम् इत्य् अभ्युपगमः । **त्रयी यस्मिन्न्** एषा संकुचिता । सर्वाणि वर्णानीत्य् एवमादि । तस्योपासना पुरस्ताद् उक्तेति, एवम् "ओम् इत्य् एतद् अक्षरम् उपासीत" (छु १.१.१) इति । पूर्वश्लोके मन्त्रार्थवेदनेन वेदत्वम् उक्तम्, अनेन वेदान्तज्ञानम् । कर्मवेदनं त्व् अध्ययनविध्याक्षिप्तम् एवेति प्रसिद्धम् ॥ ११.२६५ ॥


[^३९९]:
     M G: jñānā-

**इति मानवे धर्मशास्त्रे भृगुप्रोक्तायां संहितायाम् **

**एकादशो ऽध्यायः ॥**


**मान्या कापि मनुस्मृतिस् तदुचिता व्याख्या हि मेधातिथेः **


**सा लुप्तैव विधेर् वशात् क्वचिद् अपि प्राप्यं न यत् पुस्तकम् ।**


**क्षोणीन्द्रो मदनः सहारणसुतो देशान्तराद् आहृतं **


**जीर्णोद्धारम् अचीकरत् तत इतस् तत्पुस्तकैर् लेखितैः ।**

**इति भट्टवीरस्वामिसूनोर् भट्टमेधातिथिकृतौ**

**मनुभाष्ये एकादशो ऽध्यायः ॥**

