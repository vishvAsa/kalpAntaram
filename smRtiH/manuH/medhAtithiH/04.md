+++
title = "०४"
unicode_script = "devanagari"

+++

**अथ चतुर्थो ऽध्यायः**

> **चतुर्थम् आयुषो भागम् उषित्वाद्यं गुरौ द्विजः ।**  
> **द्वितीयम् आयुषो भागं कृतदारो गृहे वसेत् ॥ ४.१ ॥**

संक्षेपेणातिक्रान्तस्याध्यायद्वयस्यार्थं कथयत्य् अनुस्मरणाय । गार्हस्थ्यधर्मस्यायं वृत्तिविधिर् इति द्वितीयं श्लोकप्रयोजनम् । 

- अनियतपरिमाणत्वाद् आयुषश् चतुर्थभागव्यवस्थाविधानम् आश्रमिणाम् अनुपपन्नम् अतः श्लोको ऽयं विहिताश्रमकालानुवादार्थः । यद्य् अपि च "शतायुर् वै पुरुषः" (ऐत्ब् २.१७) इत्य् एतदपेक्षया कथंचिद् उपपद्येतापि, तथापि स्वप्रकरणे "ग्रहणान्तिकम्" (म्ध् ३.१) इति अवध्यन्तरस्य ब्रह्मचर्यविहितत्वात्, "गृहस्थस् तु यदा पश्येत्" (म्ध् ६.२) इति गार्हस्थ्ये ऽपि कालान्तरप्रतिपत्तेर्, अनुवादतैवानुमीयते । 

- **चतुर्थम्** आद्यम् **आयुषो भागं** । जन्मापेक्षम् आद्यत्वम् । **गुरौ उषित्वा** ब्रह्मचर्यं कृत्वा, ततो **द्वितीयं** चतुर्थम् आयुषो भागं कृतविवाहो **गृहे वसेत्** । गृहस्थाश्रमम् अनुतिष्ठेत्, तत्र वसेत् ॥ ४.१ ॥

> **अद्रोहेणैव भूतानाम् अल्पद्रोहेण वा पुनः ।**  
> **या वृत्तिस् तां समास्थाय विप्रो जीवेद् अनापदि ॥ ४.२ ॥**

"देहि देहि" इति याचमानस्य यः परस्य चित्तविकारः खेदात्मको जायते, स द्रोहो ऽभिप्रेतः, न पुनर् हिंसैव, तस्याः सर्वसामान्येनैव प्रतिषेधात् । **अल्पद्रोहेणेति** । याच्ञया विना यदि न वर्त्यते तदा स्वल्पं याचितव्यम्, एषो ऽल्पद्रोहः । **या वृत्तिर्** जीवनोपायः कृषिसेवादि, यस्यां वृत्तौ परस्य पीडा न भवति सा आश्रयितव्या । सामान्योपदेशो ऽयम् । **समास्थाय** आश्रित्य जीवेत् । 

- आपदि दशमे विधिर् भविष्यति । अस्माच् चोपदेशाद् वक्ष्यमाणाभ्य अन्यापि वृत्तिर्[^१] भवतीति गम्यते । अन्यथा वक्ष्यमाणविशेषनिष्ठत्वे सामान्यस्योपदेशस्यानर्थक्यम्[^२] एव स्यात् । तेन च याजनाध्यापने, कुसीदम् अमृतादिमध्ये अपठितम् अपि लभ्यते । 


[^२]:
     M G: sāmānyair asyopadeśa-


[^१]:
     M G: ityādivṛttir

- अल्पीयसी या उञ्छवृत्तिर् गृहीता असौ ह्य् अल्पद्रोहः । तथा च गौतमः- "कृषिवाणिज्ये चास्वयं[^३] कृते । कुसीदं च" (ग्ध् १०.५–६) । जीवनमात्रो ऽयं विधिः, धनसंचयस् तु वक्ष्यमाणैर् एव नियतैः कर्मभिः ॥ ४.२ ॥


[^३]:
     M G: vā svayaṃ

> **यात्रामात्रप्रसिद्ध्यर्थं स्वैः कर्मभिर् अगर्हितैः ।**  
> **अक्लेशेन शरीरस्य कुर्वीत धनसंचयम् ॥ ४.३ ॥**

पूर्वेणान्वाहिकजीवनविधाव् उपाय उक्तः, अनेन धनसंचये नियम उपदिश्यते । **स्वैः कर्मभिः** **धनसंचयं** कुर्यात् । तानि च कर्माण्य् उत्तरत्र वक्ष्यन्ते । संचयप्रयोजनम् आह- **यात्रामात्रप्रसिद्ध्यर्थम्** । न भोगाय धनसंचयक्लेशः कर्तव्यः, किं तर्हि, **यात्रामात्रप्रसिद्ध्यर्थम्** । आत्मकुटुम्बस्थितिर् यात्रा, तत्परिमाणं यात्रामात्रम्, तस्य प्रसिद्धिर् निष्पत्तिः, तदर्थस् तत्प्रयोजनम् । 

- नित्यकर्मनिवृत्तिर् आत्मस्थिताव् एवान्तर्भूतानि ह्य् अकुर्वत न आत्मस्थितिः[^४] । आह च "न निर्वपति पञ्चानाम् उच्छ्वसन् न स जीवति" (म्ध् ३.६२) । अथ वा[^५] सत्य् अपि शास्त्रीयत्वे यत्र लोको[^६] गर्हते तद् वर्ज्यम् एव । यथा नरस्य महाकुलीनस्य भुक्तविभवस्य निकृष्टकुलात् प्राप्तश्रीकात् समानजातीयाद् अपि प्रतिग्रहादिना केनचिद् उपायेन जीवनम् । 


[^६]:
     M G 1st ed.: loke


[^५]:
     DK (5: 1160) suggests omitting: atha vā


[^४]:
     M G: na hy akurvata ātmasthitiḥ

- **अक्लेशेन शरीरस्य** । सेवावाणिज्ये महाक्लेशे दूराध्वगमनादिना । तादृशे न कर्तव्ये । **संचयो** राशीकृतपरिरक्षणम् ॥ ४.३ ॥

_तानीदानीं कर्माणि नामतस् तावद् आह ।_

> **ऋतामृताब्यां जीवेत् तु मृतेन प्रमृतेन वा ।**  
> **सत्यानृताभ्याम् अपि वा न श्ववृत्त्या कदाचन ॥ ४.४ ॥**

नाम्नैव केषांचित् स्तुतिः प्रतीयते । प्रयोजनं च[^७] प्रशस्ताभावे निन्दितेषु प्रवृत्तिः । तत्र मृतप्रमृते अत्यन्तनिन्दिते । ततो ऽपि सत्यानृतम् । यत आह- "तेनैव वापि[^८] जीव्यते"[^९] (च्ड़्। म्ध् ४.६) इति । **अपि**शब्दो ऽरुचिसूचनार्थः[^१०] ॥ ४.४ ॥


[^१०]:
     M G: arucistavanārthaḥ


[^९]:
     J DK (5: 1161): jīvitavyam; G 2nd ed.: jīvet


[^८]:
     J DK (5: 1161): vā


[^७]:
     M G: vā

_नामतो निर्दिश्य स्वरूपतो व्याचष्टे ।_

> **ऋतम् उञ्छशिलं ज्ञेयम् अमृतं स्याद् अयाचितम् ।**  
> **मृतं तु याचितं भैक्षं प्रमृतं कर्षणं स्मृतम् ॥ ४.५ ॥**

उञ्छश् च शिलश् च **उञ्छशिलम्** । तद् **ऋतं** **ज्ञेयं** सत्यव्रततुल्यम् । क्षेत्राल् लूनस्य व्रीह्यादेर् गृहं खलं वा नीयमानस्य यः पुलाकः पतितः स्वामिनो ऽनपेक्षितस् तस्योच्चयनम् **उञ्छः**, तद् **ऋतम्** । न तत्रेयं बुद्धिर् आधेया- "परकीयम् एतत्, न गृह्णामि" इति । एवं च खलात्[^११] परिभ्रष्टस्य लूनस्यालूनस्य वानेकप्ररोहवतो ग्रहणं **शिलः** । 


[^११]:
     M G: svatvāt

- **अमृतं स्याद् अयाचितम्**, अत्यन्तप्रीतिकरत्वात् । **मृतम्** इव **याचितम्** भैक्षम्[^१२] इति । याचितम् इत्य् एव सिद्धे भैक्षशब्देन सामूहिकतद्धितान्तेन बहवो याचितव्या इत्य् उच्यते, नैकः कदर्थनीयः । तद् उक्तम्- "अल्पद्रोहेण" (म्ध् ४.२) इति । प्रायेण च भैक्षशब्दस्य "भैक्ष्याश्य् आत्मविशुद्ध्यर्थम्"[^१३] (म्ध् ११.७१) इत्य् एवमादौ सिद्धान्नविषये प्रयोगसिद्धेः, सामान्यविषयार्थं याचितशब्दोपादानम् । तेन नेदं सिद्धान्नभिक्षणम् एव, अग्निमतः पराग्निपक्वेन वैश्वदेवादिविरोधात् । न चेदं भोजनार्थम् एव भिक्षणम्, किं तर्हि, स्थित्यर्थम् । स्थितिश् च न भोजनमात्रसाध्या गृहस्थस्य, किं तर्हि, यावत्[^१४] किंचिद् गृहोपयोगि । अत एधोदकपरिधानाद्य्[^१५] अपि भिक्षितव्यम्, गृहोपकरणं च स्थाल्यपिधानादि । ब्रह्मचारिणस् तु भोजनकाले विधिना पाकासंभवान् नियमतः सिद्धान्नविषयं भैक्ष्यं प्रतीयते । भिक्षाशब्दश् चायं भिक्ष्यमाणद्रव्यगतं परिमाणम् अप्य् आचष्टे । भिक्षामात्रं न ददाति याचितः, प्रसृतिमात्रं भिक्षेति । तेन गोहिरण्यादिभिक्षणं न प्रसृतशब्देनाभ्यनुज्ञायते,[^१६] प्रतिग्रहाद्यर्था[^१७] याच्ञेति ।


[^१७]:
     DK (5: 1161) suggests: apratigrahādyarthā


[^१६]:
     DK (5: 1161) suggests: amṛtaśabde-


[^१५]:
     M G J: evodaka- (I follow DK 5: 1161)


[^१४]:
     M G: yat


[^१३]:
     M G J: bhaikṣyasyātma-


[^१२]:
     M G: bhaikṣitam

- <u>ननु</u> भैक्षग्रहणम् अपि प्रतिग्रह एव । 

- <u>नैवम्,</u>[^१८] ग्रहणमात्रं प्रतिग्रहः । विशिष्ट एव स्वीकारे प्रतिपूर्वो गृह्णातिर् वर्तते । तेन न स्वीकारमात्रे । "प्रतिग्रहसमर्थो ऽपि" (म्ध् ४.१८६) "प्रतिग्रहः प्रत्यवरः" (म्ध् १०.१०९) इति, अदृष्टबुद्ध्या दीयमानं मन्त्रपूर्वं गृह्णतः प्रतिग्रहो भवति । न च भैक्षे "देवस्य त्वा" (व्स् २.११) आदिमन्त्रोच्चारणम् अस्ति, न च प्रीत्यादिना दानग्रहणे । न च तत्र प्रतिग्रहव्यवहारः । 


[^१८]:
     DK (5L 1161): naiva

- अतः प्रतिग्रहाद् अर्थान्तरम् एवेदं मृतामृतशब्दाभिधेयम्[^१९] । अतश् च नात्र याच्यमानस्य अयाच्यमानस्य वा महासत्त्वतया उपकारान्तरापेक्षा जायते, येन वा ददतो जात्याद्यपेक्षा युक्तिमती[^२०] प्रतिग्राह्यस्य । एवं करुणया[^२१] च प्रदीयमानं गृह्णतो न प्रतिग्रहः ।


[^२१]:
     M G J: pratigrāhyasyaiva karuṇayā


[^२०]:
     M G 1st ed.: yuktimatā


[^१९]:
     M G J: evedam ṛtāmṛta- (I follow DK 5: 1161; see the same expression in the last paragraph)

- <u>ननु</u> च करुणया दानम् अदृष्टायैव ।

- <u>नेति</u> ब्रूमः । न च तत्र दानधर्मः, किं तर्हि, करुणाभ्यासात् परोपकाराद् वा । तत्र यथा हितोपदेशादाव् अनुग्राह्यस्य[^२२] विधिर् जात्यादि[^२३] नापेक्षते तद्वत् करुणया दाने । तथा च शिष्टा नैवंविधे दाने "वेदतत्त्वार्थविदुषे ब्राह्मणाय" (म्ध् ३.८६) इत्य् एतद् अनुरुध्यन्ते । अत एवाब्राह्मणा अपि दैन्यम् आपन्नाः परेण दत्तं गृह्णाना न ब्राह्मणवृत्तिं[^२४] प्रतिग्रहम् आश्रिता भवन्ति । 


[^२४]:
     M G 1st ed.: -vṛttaṃ


[^२३]:
     M G: jātyādir


[^२२]:
     M G 1st ed add: yathā

- स्थितम् एतत् । प्रतिग्रहे यद्य् अपि याचितायाचितपूर्वकत्वं विद्यते तथापि न तेनैव मृतामृतशब्दार्थः, विषयान्तरस्य दर्शितत्वात् । याजनाध्यापनयोर् अप्य् एतद् रूपम् अस्ति । कश्चिद् याजयित्वा याजकत्वं लभते, कश्चित् प्रार्थ्यते । एवम् अध्यापने योज्यम् । अतो यावता काचिद् वृत्तिर् याच्ञया[^२५] सा दैन्यावहत्वात् मरणम् इवेति मृतशब्देनाभिधीयते । कर्षणं तु मरणाद् अपि पापीयः । लाङ्गलाकर्षणं हि भारवाहत्वम् । तच् च खलु जनपदकर्म[^२६] ॥ ४.५ ॥


[^२६]:
     M G J: khalajanapadakarma (I follow DK 5: 1162)


[^२५]:
     M G: yāñcā yā

> **सत्यानृतं तु वाणिज्यं तेन चैवापि जीव्यते ।**  
> **सेवा श्ववृत्तिर् आख्याता तस्मात् तां परिवर्जयेत् ॥ ४.६ ॥**

नैवं मन्तव्यं सत्यानृतोभयरूपता शास्त्रेण वाणिज्ये ऽभ्यनुज्ञायत इति । किं तर्हि, वस्तुस्वभाववादो ऽयम् । लोभग्रहणम् एवानृतम् । **जीव्यत** इति वचनाद् वाणिज्या जीवनायैव, न धनसंचयाय । **सेवा श्ववृत्तिः** । यथा हि श्वा प्रेर्यते, कृच्छ्रेण च लभते, तथा च सेवकः । सेवा प्रेष्यत्वम् । यत्र कुत्रचित् कर्मणि प्रेष्यते, उचिते ऽनुचिते वा, स सेवकः । अत उत्कृष्टेनायुधकर्मादिना ये राजानम् उपसर्पन्ति ते न श्ववृत्तयः ॥ ४.६ ॥

> **कुसूलधान्यको वा स्यात् कुम्भीधान्यक एव वा ।**  
> **त्र्यहैहिको वापि भवेद् अश्वस्तनिक एव वा ॥ ४.७ ॥**

उक्तम्- आत्मकुटुम्बस्थित्यै धनसंचयः कार्यः, न भोगाय क्लेश आश्रयणीयः । तत् तु किम् अन्वहम् अर्जनीयम्, उतैकदैव चिरकालपर्याप्तम् इति, नोक्तम् । तत्र कालविलम्बार्थम् इदम् आरभ्यते । 

- कुसूले धान्यम् अस्येति गमकत्वाद् व्यधिकरणो बहुव्रीहिः । पाठान्तरम् "कुशूलधान्यकः" इति । कुसूलपरिमितं धान्यं कुसूलधान्यम्, तद् अस्यास्तीति मत्वर्थीय इकशब्दः । धान्याधिकरणम् इष्टकादिकृतं कुसूलः कोष्ठ इति चोच्यते । तेन चात्र परिमाणं[^२७] लक्ष्यते । तत्र यावन् माति तावत् संचेतव्यम् । न पुनर् आधारनियमो ऽस्ति । कुसूलेन[^२८] च महापरिग्रहणस्यापि बहुभृत्यबन्धुदारदासपुत्रगवाश्वादिमतो ऽपि यावता सांवत्सरी स्थितिर् भवति तावद् अनुज्ञायते । यतो वक्ष्यति "यस्य त्रैवार्षिकं भक्तम्" (म्ध् ११.७) इति । **धान्य**ग्रहणम् अप्य् अविवक्षितम् । सुवर्णरूप्याद्य् अपि तावत्याः स्थितेः पर्याप्तम् अर्जयतो न दोषः । सर्वथाधिकं ततो नार्जनीयम् इति वाक्यार्थः ।


[^२८]:
     M G: kusūle


[^२७]:
     M G 1st ed.: cātrāparimāṇaṃ

- **कुम्भी** उष्ट्रिका । षण्मासिको निचय एतेन प्रतिपाद्यत इति स्मरन्ति । त्र्यहम् ऐहिकम् अस्येति **त्र्यहैहिकः** । कुटुम्बस्य नित्यकर्मार्थं च भक्तचयं करोति यः स **त्र्यहैहिकः** । श्वो भवं श्वस्तनं भक्तम्, तद् अस्यास्तीति पूर्ववत् मत्वर्थीयं कृत्वा नञ्समासः कर्तव्यः । सद्यस् तात्कालिको भवेत् । तदहरर्जितं व्ययीकर्तव्यम् ॥ ४.७ ॥

_अस्य विकल्पस्य व्यवस्थाम् आह ।_

> **चतुर्णाम् अपि चैतेषां द्विजानां गृहमेधिनाम् ।**  
> **ज्यायान् परः परो ज्ञेयो धर्मतो लोकजित्तमः ॥ ४.८ ॥**

यो यः स्वल्पकालसंचयः स स धर्मैर् **ज्यायान्** अधिकः । धर्माधिक्याच् च फलाधिक्यं भवति । **लोकजित्तमः** । लोकाञ् जयत्य् आधिपत्येनावतिष्ठते, भोग्यतया स्वीकरोति । प्रकर्षविवक्षायां तमः । अविशेषोपादानाल् लोकः स्वर्गः प्रतीयते । तेनेयम् अत्र व्यवस्था । महापरिग्रहो[^२९] यो बह्वपत्यो[^३०] ऽसंविभक्तपुत्रः अकृतकन्याविवाहश् च स कुसूलधान्यकः । यस् तु परिणतवयाः प्राप्तपुत्रः[^३१] कृतकरणः स यावद् यावच् छमम् एति तावत् तावद् इतरान् कल्पान् आश्रयेत् ॥ ४.८ ॥


[^३१]:
     J: aprāptaputraḥ


[^३०]:
     M G add: 'prāptaputro


[^२९]:
     M G 1st ed.: vyavasthām āha parigraho

> **षट्कर्मैको भवत्य् एषां त्रिभिर् अन्यः प्रवर्तते ।**  
> **द्वाभ्याम् एकश् चतुर्थस् तु ब्रह्मसत्रेण जीवति ॥ ४.९ ॥**

**एषां** कुसूलधान्यकादीनां गृहस्थानाम् **एकः षट्कर्मा भवति** । यो महापरिग्रहः प्रागुक्तस् तस्य षड् वृत्तिकर्माणि भवन्ति । कानि पुनस् तानि । प्रकृतानि[^३२] उञ्छशिलायाचितयाचितलाभकृषिवाणिज्यानि । अध्यापनयाजनप्रतिग्रःआः[^३३] याचितायाचितग्रहणाद् अन्तर्भवन्ति । बहुकुटुम्बको नित्यकर्मसंपत्त्यर्थं च सर्वा वृत्तीः समुच्चिताः कुर्यात्, कृषिवाणिज्ये अपि । 


[^३३]:
     M G 1st ed.: -vāṇijyādhyāpanayājanapratigraḥāḥ


[^३२]:
     M G 1st ed. omit: prakṛtāni

- <u>ये ऽपि</u> "अध्यापनम् अध्ययनम्" (म्ध् १.८८) इत्यादीनि प्रथमाध्यायपठितानि षट्कर्माणि व्याचक्षते, <u>तेषां</u> प्रकरणविरोधो निष्प्रयोजनं वाध्ययनादीनाम्[^३४] उपादानम्, अन्यत्रैव तेषां विहितत्वात् ।


[^३४]:
     DK 5: 1165: cādhyayanādīnām

- **अन्यः** द्वितीयः कुंभीदान्यस् **त्रिभिः प्रवर्तते** । **प्रो** ऽनर्थकः, यावद् वर्तते तावत् प्रवर्तत इति । वर्तनं च स्थितिसंपत्तिः । प्रकृतानां च यानि कानिचित् क्वचित् कृषिवाणिज्ये विहाय । प्रशस्ततरो हि पूर्वस्मात् कुम्भीधान्यकः । यतो वक्ष्यति "सा वृत्तिः सद्विगर्हिता," (म्ध् १०.८४) "गोरक्षकान् वाणिजिकान्" (म्ध् ८.१०२) इति । यद् अप्य् उक्तं गौतमेन- "कृषिवाणिज्ये वास्वयंकृते कुसीदं च" (ग्ध् १०.५–६) इत्य् अनापद्य् एव । तत्राप्य् अस्वयंकरणपक्षे दोषो ऽस्त्य् एव, लघीयांस् तु भविष्यति ।

- **द्वाभ्याम् एकः** । अत्रापि याचितलाभं वर्जयित्वा त्रयाणां यथासंभवं द्वे गृह्येते । अयाचितम् अपि तावद् गृह्यते यावत् त्र्यहपर्याप्तम् । 

- **चतुर्थस् तु ब्रह्मसत्रेण जीवति** । ब्रह्मसत्रं शिलोञ्छयोर् अन्यतरा वृत्तिः । सततभवत्वात् सत्रम् इव, न तदहःपरिसमापनीया वृत्तिः, अतः सत्रम् इत्य् उच्यते, अहर् अहर् नित्यम् अनुष्ठानात् । ब्रह्मशब्दो ब्राह्मणपर्यायः । तेषाम् इदं सत्रम् । अस्माद् ब्रह्मशब्दात् पूर्वो ऽयं वृत्तिप्रपञ्चो ब्राह्मणविषय एव विज्ञेयः । क्षत्रियादीनां तु तत्र तत्र[^३५] वक्ष्यति ।


[^३५]:
     M G omit: one tatra

- <u>कथं</u> पुनः शिलोञ्छवृत्त्या जीवनं संभवति, यावता शरद्ग्रीष्मयोर् एव क्षेत्रे खले वा शिलपुलाकपातसंभवः । <u>अथोच्यते</u> । "ग्रैष्मेभ्यो ग्रैष्माणि, शारदानि शारदेभ्यो ऽर्जयिष्यति" इति । षाण्मासिकवृत्तिर् एव स्यात्, नाश्वस्तनिकः । अथान्यथापि संभवति यावतस् तावतो व्रीह्यादेः कथंचित् पतितस्योपादानम् । <u>सत्यम्</u> । न तद्भोजनाय पर्याप्तम् । संचिन्वानो यदा पर्याप्तं प्राप्स्यति तदाशिष्यति पञ्चाहाद्यसंभवात् । तथा च महाभारते शिलोञ्छवृत्तिः पक्षान्ताशनो वर्ण्यते । सो ऽयम् अस्याम् अवस्थायां गृहस्थस् तापसः संवृत्त इति चेत्, किं त्व् एवम् अप्य् अश्वस्तनिकत्वं विरुध्यते । यथोपपादस्थितिकस् तदा स्यात्, नाश्वस्तनिकः । अश्वस्तनिको ह्य् उच्यते य अहन्य् अहन्य् अर्जयति यात्रिकम्, तद् अहर् एव च व्ययीकरोति, न द्वितीये ऽह्णि स्थापयति । यदि च न प्रत्यहं शिलोञ्छवृत्तेर् भोजनं निवर्तते,[^३६] कुतो ऽश्वस्तनिको भवेत्, कथं च तथाविधस्य जीवनं पुत्रदारभरणं च ।


[^३६]:
     DK (5: 1166): nirvartate

- अत एव <u>केचित्</u> **त्रिभिर् अन्यः प्रवर्तत** इत्य् अत आरभ्यान्यथा व्याचक्षते । **त्रिभिर्** याजनाध्यापनप्रतिग्रहैः, द्वाभ्याम् "प्रतिग्रहः प्रत्यवरः" (म्ध् १०.१०९) इति प्रतिग्रहव्युदासेन याजनाध्यापने प्रतिगृह्येते । **ब्रह्मसत्रम्** अध्यापनम् । तद् धि वृत्तये पर्याप्तम् । यत् तु "वर्तयंश् च शिलोञ्छाभ्याम्" (म्ध् ४.१०) इति स चतुष्टयव्यतिरिक्तो ऽन्य एव । 

- <u>अत्रोच्यते</u> । यः शिलपरिमाणान् दशद्वादशान् यवान् व्रीहीन् वा बहुभ्य आदत्ते यावद् एकाहयात्रिकं स शिलवृत्तिः । यस् त्व् एकैकं यात्रार्थम् आहरति स उञ्छवृत्तिः । स्मृत्यन्तरे चायं यायावरवृत्तिर्[^३७] उक्तः । अतश् च सार्वकालिकम् अप्य् उपपद्यते । न च वैश्वदेवादिक्रियाविरोधः, न च[^३८] पुत्रदाराणाम् अभरणदोषश्[^३९] च, याचितभैक्षाद् अत्यन्ताल्पग्रहणात् ॥ ४.९ ॥


[^३९]:
     M G: abharaṇabhedaś


[^३८]:
     M G: tatra


[^३७]:
     M G 1st ed.: jyāyān varavṛttir

> **वर्तयंश् च शिलोञ्छाभ्याम् अग्निहोत्रपरायणः ।**  
> **इष्टीः पार्वायणान्तीयाः केवलाः निर्वपेत् सदा ॥ ४.१० ॥**

पर्व चायनान्तश् च तयोर् भवाः **पार्वायणान्तीयाः** । स्वार्थिकम् अणं कृत्वा "वृद्धाच् छः" (पाण् ४.२.११४) कर्तव्यः । पर्वेष्टिर् दर्शपूर्णमासौ, अयनान्ते च यज्ञ आग्रयणाख्यः । केवलग्रहणात् काम्या इष्टयो निषिध्यन्ते । वैश्वदेवहोमबलिहरणे ऽपि तस्य नान्व्हं भवतः । न हि तस्य सर्वदा तावद् धनं भवति । अतः केवलग्रहणान् महायज्ञनिवृत्तिः ।

- <u>ननु</u> चाग्निहोत्रम् अपि तत् तस्य नैव भवति । तद् अपि द्रव्यसाध्यम्[^४०] एव । 


[^४०]:
     DK (5: 1168) suggests: dravyāsādhyam

- <u>पक्षहोमान्</u> होष्यति । 

- <u>भार्याभरणं</u> कथम् इति चेत्,

- <u>सापि</u> ताम् वृत्तिम् आश्रयिष्यति । यदा च भार्या व्रतम् एतद् धारयितुम्[^४१] अशक्ता, तदा भर्तुर् अपि नास्त्य् अधिकारः । 


[^४१]:
     M G 1st ed.: vārayitum

- <u>अथ</u> चान्द्रायणादिषु प्रवृत्तस्य कथं भार्याया जीवनम् इति चेत्, 

- <u>अचोद्यम्</u> एतद् विद्यमानत्वात्,[^४२] अतिथ्यादिशिष्टम् अशिष्यत इति ।


[^४२]:
     DK (5: 1168) suggests adding: strīdhanasya

- <u>ननु</u>[^४३] वैश्वदेवहोमाभावात् विद्यमाने ऽपि स्त्रीधने न भोजनं युक्तम्, उभयोर् विघसाशित्वविधानात् । अतः स्त्रीधनेन वैश्वदेवं करिष्यति, धर्मकार्ये ऽनुज्ञानात् स्त्रीधनग्रहणस्य ।


[^४३]:
     M G 1st ed.: tu

- <u>नैवम्</u> । तस्याम् अवस्थायाम् अग्निहोत्रमात्रं धर्मः, न वैश्वदेवहोमः । भवतु वा । यस्यास् तर्हि धनं नास्ति कथं जीवतु । 

- तस्माद् यस्यासमर्था भार्या नासौ शिलोञ्छवृत्ताव् अधिक्रियते । 

- **वर्तयन्न्** आत्मानं जीवयन् ॥ ४.१० ॥

> **न लोकवृत्तं वर्तेत वृत्तिहेतोः कथंचन ।**  
> **अजिह्माम् अशठां शुद्धां जीवेद् ब्राह्मणजीविकाम् ॥ ४.११ ॥**

**लोकवृत्तं** नामोच्यते येन प्राकृतजनो ऽल्पसत्त्वो वर्तते, दम्भेनासत्प्रियाख्यानेन च "त्वं विष्णुस् त्वं ब्रह्मा जय जीव" इति । तथा विचित्रपरिहासकथाभिः । **वृत्तिहेतोः** जीविकार्थतया **न** कर्तव्यम् एतत् । यस् तु नर्मशीलस् तस्य न दोषः । **अजिह्माम्** । यस्यान्यच् च हृदये ऽन्यच् च बहिः स जिह्म उच्यते । द्वेषमत्सरात्मा दर्शयत्य् अप्रियं[^४४] वदताम् । **अशठाम्** । अग्निहोत्रकर्मानुष्ठानं लोकार्जनेन प्रतिग्रहादिलोभार्थम्, न शास्त्रार्थश्रद्दधानतया कुर्यात् स **शठः** । आत्मधर्मत्वे ऽपि जैह्म्यशाठ्योर् जीविकाप्य् अभेदोपचराद् व्यपदिश्यते- **अजिह्माम् अशठाम् **।** शुद्धाम्** इति । शुद्धिर् वृत्त्यन्तरेणामिश्रीकरणं पूर्वदोषद्वयेन च । एकपदलभ्यो ऽप्य् अयम् अर्थो वृत्तानुरोधाद् गोबलीवर्दवद् बहुददैः प्रतिपाद्यते । 


[^४४]:
     DK (5: 1169) suggests: priyaṃ

- <u>अथ कथं</u> **ब्राह्मणजीविकां जीवेद्** इति द्वितीया, यावता जीवतिर् कर्मकः । कथं चैकस्यैव धातोर् एकत्र द्विः प्रयोगः[^४५] । न हि भवति "गमनं गच्छेत्" इति साध्यसाधनभावः ।


[^४५]:
     M G J: dviprayogaḥ (I follow DK 5: 1169)

- <u>उच्यते</u> । सामान्यविशेषभावात् साध्यसाधनभावो न विरुद्धः । यथा "अश्वपोषं पुष्टः" इति । अनुष्ठानाङ्गे च[^४६] वर्तनार्थे जीवतिर् वर्तते । तेन सकर्मकत्वम् इति न दोषः । **जीवेत्** जीवनर्थम् अनुतिष्ठेत् ॥ ४.११ ॥


[^४६]:
     M G omit: ca

_त्र्यहैहिकाश्वस्तनवृत्तिदार्ढ्यार्थं प्रसंख्यानम् इदम् आह ।_

> **संतोषं परम् आस्थाय सुखार्थी संयतो भवेत् ।**  
> **संतोषमूलं हि सुखं दुःखमूलं विपर्ययः ॥ ४.१२ ॥**

**संतोष** आश्रयितव्यः, न बहूनाम् उपजीव्यः स्याम् इति याच्ञाक्लेश आस्थेयः । **सुखार्थी संयतो भवेत्** । संयमो यात्रिकाद् धनाद् अधिके नाभिलाषः । **संतोषो** मनस्विनां सुखमूलम् । **दुःखस्य मूलं विपर्ययः** असंतोषः । महद् विदुषां दैन्यम्, अभिलषिते वस्तुन्य् असंपत्तिः । तस्मात् **संतोषम्** आश्रयेत् ॥ ४.१२ ॥

> **अतो ऽन्यतमया वृत्त्या जीवंस् तु स्नातको द्विजः ।**  
> **स्वर्ग्यायुष्ययशस्यानि व्रतानीमानि धारयेत् ॥ ४.१३ ॥**

वृत्तिविषयो निधिर् वृत्तिशब्देनोक्तः । तेन्**आन्यतमये**ति न[^४७] तदपेक्षम् एकजीवितम् अन्यतमेन निवृत्तिविधानात् । अतो वृत्तिसमुच्चयजीविनः पितृधनं प्राप्तवतश् च व्रताधिकारो न युज्यते । अन्यथा एकवृत्तिजीवन एव स्यात् । **व्रतानीमानि** । मानसः संकल्पो व्रतम् उच्यते- "शास्त्रविहितम् इदं मया कर्तव्यम् इदं वा न कर्तव्यम्" इत्य् एवम् ।


[^४७]:
     M G 1st ed. omit: na

- **स्वर्गायुष्ययशस्यानि** व्रतधारणफलानि <u>केचिद् आहुः</u> । अतश् चैतत् फलार्थिनो व्रतेष्व् अधिकारः । 

- <u>तद् अयुक्तम्</u> । अनित्यत्वम् एवं सति प्रसज्येत । तत्रोत्तरश्लोके नित्यग्रहणं बाध्येत[^४८] । श्रुतौ चैषां नित्यता ज्ञापिता "यावत् हि एनसा युक्तो[^४९] भवति" इति ।[^५०] स्वर्गादीनां काम्यत्वेनान्वये[^५१] नाधिकृतविशेषणत्वं प्रतिपद्येरन् ॥ ४.१३ ॥


[^५१]:
     M G: kāmyatve nānvaye


[^५०]:
     M G add: na ca


[^४९]:
     M G: hi na sā yuktā (G 1st ed.: yukto)


[^४८]:
     M G 1st ed.: bādhyate

> **वेदोदितं स्वकं कर्म नित्यं कुर्याद् अतन्द्रितः ।**  
> **तद् धि कुर्वन् यथाशक्ति प्राप्नोति परमां गतिम् ॥ ४.१४ ॥**

वेदमुलत्वात् स्मृतीनां **वेदोदितम्** इति श्रूयते । **स्वकं कर्म** वक्ष्यमाणो व्रतसमूहः । विहितत्वात् **स्वकम्** इत्य् उच्यते । **नित्यं कुर्यात्** यावज्जीवम् । **अतन्द्रितः** अनलसः । एतद् व्रतधारणं **कुर्वन् यथाशक्ति** । अनेन सत्यां शक्तौ यथासंभवम् अनुष्ठानम् आह । तद् उक्तम्- "मनसा वा तत्समग्रम् आचारम् अनुपालयन्" (ग्ध् ९.६७) । **परमां गतिं** ब्रह्मत्वप्राप्तिरूपाम् ॥ ४.१४ ॥

> **नेहेतार्थान् प्रसङ्गेन न विरुद्धेन कर्मणा ।**  
> **न कल्प्यमानेष्व्**[^५२]** अर्थेषु नार्त्याम् अपि यतस् ततः ॥ ४.१५ ॥**


[^५२]:
     M G: vidyamāneṣv

प्रसज्येत यत्र पुरुषः स हि **प्रसङ्गो** ऽभिप्रेतो गीतवादित्रादिः । तत्र हि रागिणः सज्जन्तीव । अतो गीतवादित्रादिभिर् **अर्थान्** धनानि **नेहेत** नार्जयेत् । **विरुद्धं कर्म** प्रतिषिद्धं शास्त्रेण अकुलोचितं च । **न** च पित्राद्यागतेषु धनेषु **कल्प्यमानेषु** स्थितिसमर्थेषु । अन्यानि नेच्छेत् । **नार्त्यां** आपद्य् अपि **यतस् ततः** । प्रसह्य सत्प्रतिग्रहेण प्रवर्तितव्यम् एकस्यापद्य् एनम् अप्य् अनुज्ञास्यति ॥ ४.१५ ॥

> **इन्द्रियार्थेषु सर्वेषु न प्रस्ज्येत कामतः ।**  
> **अतिप्रसक्तिं चैतेषां मनसा संनिवर्तयेत् ॥ ४.१६ ॥**

इन्द्रियाणाम् अर्था विषया रूपरसादयः, तेषु **न प्रसज्येत** न सक्तिम् अत्यन्तां सेवां कुर्यात् । मनोहरा युवतयः वंशगीतं स्वादवद् रसः कर्पूरादिगन्धः रागवत् स्पर्शः- एते विषयाः । तान् नात्यन्तं सेवेत । **कामतः** कामप्रधानतया । सर्वेषु अयाचितोपमं तेष्व् अपि नित्यसेवी स्यात् । **अतिप्रसक्तिश्** चैवैषाम् । निवृत्त्युपायो ऽनेन कथ्यते । न हि वस्तुप्रसक्तिर् निवर्तितुं शक्त्या, **मनसा** तु प्रतिपक्षभावनया निवर्त्य । आदौ तावद् दुरुपपदकत्व[^५३] । उपस्थितेष्व् अपि भुक्तपूर्वेषु क्षणविरसतास्वभावश् च विनाशित्वं शास्त्रनिषेधाच् च सङ्गस्य नरकापात इत्य् एवमादि चिन्तयेत् । यथोक्तम् "न तथैतानि शक्यन्ते" (म्ध् २.९६) इति ॥ ४.१६ ॥


[^५३]:
     M G 1st ed.: tāvad urūpapadakatvaṃ

> **सर्वान् परित्यजेद् अर्थान् स्वाध्यायस्य विरोधिनः ।**  
> **यथातथा यापयंस् तु सा ह्य् अस्य कृतकृत्यता ॥ ४.१७ ॥**

ये वेदाभ्यासविरोधिनो ऽर्थास् ते सर्वे त्यक्तव्याः, राजामात्यगृहोपस्थानादयः । ये ऽप्य् अनया लोकयात्रया सक्तस्य कृषिकुसीदाद्यधिकलाभो भवति[^५४] तेन च पोषयिष्यते, तदा कुटुम्बविभववतश्[^५५] च दासीदासं बहु भविष्यतीति । **सा ह्य् अस्य** स्नातकस्य **कृतकृत्यता** कृतार्थता यं नित्यस्वाध्यायी यथाकथंचित् कुटुम्बकं जीवयतीति ॥ ४.१७ ॥


[^५५]:
     M G: kuṭumbavibhavataś


[^५४]:
     M G: -lābhā bhavanti

> **वयसः कर्मणो ऽर्थस्य श्रुतस्याभिजनस्य च ।**  
> **वेषवाग्बुद्धिसारूप्यम् आचरन् विचरेद् इह ॥ ४.१८ ॥**

**वयस** इति सारूप्यापेक्षा षष्ठी । **वेषवाक्बुद्धी**ति समाहारे द्वन्द्वः । **सारूप्यम्** इति स्वार्थे ष्यञ् । तेनायम् अर्थो भवति- वयाद्युचिता वेषादयः कर्तव्याः । **सारूप्यम्** औचित्यम्, अन्यस्याकृत्यादेः सादृश्यासंभवात् । **वेषः** केशाबरणादिविन्यासः[^५६] । तत्र प्रथमे वयसि शिखण्डकः, यौवने कौन्तलादिधारणम्, वार्धके जटामुण्डनादि । वयोनुरूपा **वाक्** । एवं **बुद्धिस्** त्रिवर्गानुष्ठानधारणं प्रथमम्, जीर्यतः[^५७] केवलं धर्मप्रधानम् । कर्मानुरूपो[^५८] वेषः अर्थानुरूपतश् च[^५९] । तेन हि भवितव्यं कुलानुरूपेण दशनरागधम्मिल्लादि उद्धतम् अपि नौद्धत्यम् आवहति । तद् उक्तम् "अस्य लोकव्यवहारो विषयः" इति । एतद् उक्तं भवति । नायं विध्यर्थः, अपरैर् निश्चितार्थत्वात् । लोकव्यवहारमूलस् त्व् अयम् अनुवादः- एवं वर्तमानो लोकवृत्तानुवर्ती भवति, न लोकद्वेष्यताम् इति ॥ ४.१८ ॥


[^५९]:
     M G 1st ed. omit: ca


[^५८]:
     M G 1st ed.: dharmapradhānakarmānurūpo


[^५७]:
     M G 1st ed.: nīyate


[^५६]:
     G 1st ed. omits: sārūpyam aucityam, anyasyākṛtyādeḥ sādṛśyāsaṃbhavāt | veṣaḥ keśābaraṇādivinyāsaḥ |

> **बुद्धिवृद्धिकराण्य् आशु धन्यानि च हितानि च ।**  
> **नित्यं शास्त्राण्य् अवेक्षेत निगमांश् चैव वैदिकाण् ॥ ४.१९ ॥**

**बुद्धिवृद्धिकराणि** इतिहासपुराणानि तर्कशास्त्राणि बार्हस्पत्यौशनसादीनि[^६०] । **हितानि** उपकारकाणि दृष्टार्थानि वैद्यकज्यौतिषादीनि,[^६१] अर्थशास्त्रस्य पृथगुपदेशात् । **वैदिका निगमा** वेदार्थज्ञानहेतवो निगमनिरुक्तव्याकरणमीमांसाः । ऋचो[^६२] रुढिग्रहणे त्व् अदृष्टार्थता स्यात् ॥ ४.१९ ॥


[^६२]:
     M G 1st ed. omit: ṛco


[^६१]:
     M G: vaidyakajyotiṣādīni


[^६०]:
     M G: bārhaspatyośanasādīni

> **यथा यथा हि पुरुषः शास्त्रं समधिगच्छति ।**  
> **तथा तथा विजानाति विज्ञानं चास्य रोचते ॥ ४.२० ॥**

समधिगमो ऽभिनिवेशः अभ्यास इति यावत् । **विजानाति** विशेषेण जानाति । प्रत्यक्षं चैतद् अभ्यस्यमाने ग्रन्थे ऽपि यद् विद्यत इति । तदा **विज्ञानं चास्य रोचते** । उज्ज्वलं भवतित्य् अर्थः । पूर्वस्याः स्मृतेर् मूलकथनम् एतत् । रुचेर् अनभिलाषार्थत्वाद् रुच्यर्थानाम् इति संप्रदानत्वाभावः ॥ ४.२० ॥

> **ऋषियज्ञं देवयज्ञं भूतयज्ञं च सर्वदा ।**  
> **नृयज्ञं पितृयज्ञं च यथाशक्ति न हापयेत् ॥ ४.२१ ॥**

तृतीयाध्याये विहितानां महायज्ञानाम् अनुवादो विशेषाभिधानार्थः । स च विशेष उत्तरत्र वक्ष्यते "अनीहमाहः" इति (म्ध् ४.२२) । 

- <u>अन्ये तु</u> मन्यन्ते । व्रताधिकारे पुनर्वचनं नियमसिद्ध्यर्थम् । तेनेदृशः संकल्पः कर्तव्यः- "यावद् गार्हस्थ्यं मया महायज्ञा न हापयितव्याः" । 

- <u>न त्व् इयम्</u> आशङ्का कर्तव्या "द्विर्वचनं द्विर्विधानार्थम्" । न ह्य् अत्र विधिः श्रूयते । केवलं **न हापयेद्** इत्य् उच्यते । नित्यत्वाच् च हानिः प्राप्तैव । न[^६३] विहितप्रत्यभिज्ञानतः कश्चित् कर्मभेदे हेतुर्[^६४] अस्ति । **यथाशक्ति** पक्वान्नेन आमेन[^६५] वा मूलफलैर् वा ॥ ४.२१ ॥


[^६५]:
     M G: grāsena


[^६४]:
     M G: karmabhedahetur


[^६३]:
     M G: ato

> **एतान् एके महायज्ञान् यज्ञशास्त्रविदो जनाः ।**  
> **अनीहमानाः सततम् इन्द्रियेष्व् एव जुह्वति ॥ ४.२२ ॥**

**एतान् महायज्ञान् एके यज्ञशास्त्राविदो** गृहस्था **इन्द्रियेष्व् एव जुह्वति** संपादयन्ति । कतमे पुनस् ते । **अनीहमाना** । ये नेच्छन्ति[^६६] धनं त्यक्तगृहव्यापारा देहसांन्यासिकादयः । 


[^६६]:
     M G: na cecchanti

- <u>शिलोञ्छवृत्तेर्</u> अप्य् एवं विधिम् इच्छन्ति, पङ्ग्वादीनां च । तेषां हि दारकरणं वक्ष्यति "यद्य् अर्थिता तु दारैः स्यात्" इति (म्ध् ९.२०) । न चैतेषाम् पञ्चयज्ञाधिकारः । अद्रव्यत्वाद् भरणमात्रं ते लभन्ते, नाधिकं कर्मानुष्ठानार्थम् अपि । 

- जुहोतिः करोत्यर्थनिर्वर्त्यतां लक्ष्यति । न हि क्रियाविशेषो यागः क्रियाविशेषस्य होमस्य कर्मतां प्रतिपद्येत । न हि भवति "पचति पाकम्" इति । भवति तु "पाकं करोति," "यागं करोति" इति । सामान्यविषयाकांक्षास् तु क्रिया द्रव्यकर्माणि साधनीकुर्वन्ति । "इच्छति भोक्तुम्," "शक्नोति भोक्तुम्," "जानाति भोक्तुम्" । दृष्टश् च विशेषः सामान्यलक्षणार्थः- "अयं गौः पदा द्रष्टव्यः" इति । 

- <u>एवं</u> च होमं केचिद् इन्द्रियेषु तत्संयमम्[^६७] एव व्याचक्षते । 


[^६७]:
     M G: tatsaṅgamam

- <u>अपरेषां</u> प्राणसंवादोपनिषदि "यद् यद् भक्तं प्रथमम् आगच्छेत् तद् धोमीयं स यां[^६८] प्रथमाहुतिं जुहुयात् प्राणाय स्वाहा" इत्यादिना (छु ५.१९) । 


[^६८]:
     M G 1st ed. J: sāyaṃ

- <u>अन्ये तु</u>- य एवोत्तरश्लोके उपासनाविधिर् उक्तः स एवायं होमः । तथा च तयोर् एकवाक्यता प्रतीयते ।

- <u>ननु</u> चोत्तरत्र वाचि प्राणं नेन्द्रियम् ।

- <u>नैष</u> दोषः । आध्यात्मिकत्वोपलक्षणार्थम् इन्द्रियग्रहणम् । बाह्यसाधनसाध्यता नास्तीत्य् एतद् अत्र विवक्षितम् ॥ ४.२२ ॥

> **वाच्य् एके जुह्वति प्राणं प्राणे वाचं च सर्वदा ।**  
> **वाचि प्राणे च पश्यन्तो यज्ञनिर्वृत्तिम् अक्षयाम् ॥ ४.२३ ॥**

यदायं पुरुष उच्छ्वसिति तदैवम् अनेन ध्यातव्यम्- "वाचं प्राणे जुहोमि" इति । भाषमाणेन च "वाचि प्राणं जुहोमि" इति । एतावतैव पञ्चयज्ञा निर्वृत्ता भवन्ति । यदि नित्याः फलाय न वक्तव्याः । आत्मज्ञयाश् चात्राधिक्रियन्ते । विहितो ह्य् अयम् अर्थः पञ्चाग्न्युपासनायाम् उपनिषत्सु कौषीतकी ब्राह्मणे विस्तरेण (कौषु २.५) । **अक्षयं** फलतः अपुनरावृत्तिफलत्वात् ॥ ४.२३ ॥

> **ज्ञानेनैवापरे विप्रा यजन्ते तैर्**[^६९]** मखैः सदा ।**  
> **ज्ञानमूलां क्रियाम् एषां पश्यन्तो ज्ञानचक्षुषा ॥ ४.२४ ॥**

**तैर् मखैः** प्रकृतैर् महायज्ञैर् **यजन्ते** ,तद्विषयम् अधिकारं निष्पादयन्ति । अतो ऽर्थभेदाद् यजन्ते यज्ञैर् इति साध्यसाधकभावोपपत्तिः । यथाग्निष्टोमयाजीति ।

- <u>कथं</u> पुनर् ज्ञानेन यागनिर्वृत्तिः । देवतोद्देशेन द्रव्यत्यागात्मको यागः । न च ज्ञानम् एवंरूपम् ।

- <u>उच्यते</u> । **यजन्त** इति यागकार्यनिर्वृत्तिर् अत्राभिप्रेता । 

- <u>यदि</u> ज्ञानात् कार्यनिर्वृत्तिः किमर्थं तर्हि कर्मणाम् अनुष्ठानम् । न ह्य् अविषयः कर्मानुष्ठानसंभवः । <u>अथेयं</u> बुद्धिः "य उ चैनम् एवं वेद" (त्ब् ३.११.८.६) इति ज्ञानस्यापि फलसाधनत्वेन श्रवणात्[^७०] कृतं[^७१] कर्मानुष्ठानेनेति । <u>तद् असत्,</u> अन्यशेषतया तस्यार्थवादत्वात् । 


[^७१]:
     M G 1st ed.: tulyaṃ


[^७०]:
     M G: āśravaṇāt

- <u>अत्रोच्यते</u> । उक्तम् अस्माभिर् अनीहमाना आत्मज्ञा अधिक्रियन्ते । त एव ज्ञानिनो ऽभिप्रेताः, न कर्मानुष्ठानवेदिनः । तेषां वेदसंन्यासिकतया गृहे अवतिष्ठमानानां महायज्ञानां भावनेयम् उच्यते । द्रव्यसाध्यानां च महायज्ञानाम् आत्मज्ञानसंपादनम् एवम् उच्यते । स्वाध्यायोदकतर्पणयोस् तु कर्मसाध्यताम् एव षष्ठे वक्ष्यति । 

- अत्र कारणरूपम् अर्थवादम् आह- **ज्ञानमूलाम्** । ज्ञानं मूलम् अस्याः क्रियायाः । सर्वस्य कर्मानुष्ठानस्य ज्ञानं मूलम् । न ह्य् अविद्वान् किंचिद् अनुष्ठातुं शक्नोति । तद् उक्तम् "विद्वान् यजेत" इति । **पश्यन्तो ज्ञानचक्षुषा** । ज्ञानं चक्षुर् इव । यथा चक्षुषा रूपं गृह्यते एवं ज्ञानात् ज्ञायते । न तत् ज्ञानं वेद एवाभिप्रेतः ॥ ४.२४ ॥

> **अग्निहोत्रं च जुहुयाद् अद्यन्ते द्युनिशोः सदा ।**  
> **दर्शेन चार्धमासान्ते पौर्णमासेन चैव हि ॥ ४.२५ ॥**

अग्निहोत्रादयः शब्दाः श्रुतौ गृह्यस्मृतिषु च कर्मविशेषवचनतया प्रसिद्धाः । सेतिकर्तव्यताकाः तत्र विहिताः । तेषाम् अयम् अनुवादो न त्व् अत्रापूर्वविधिः, रूपवचनात् । केवलं होमविषया कर्तव्यता श्रुता, न द्रव्यं न देवता । अग्निहोत्रादि नामधेयं च विशेषाकाङ्क्ष्यम् । अतः शास्त्रान्तरावगतविशेषवचनतैव प्रतीयते । 

- <u>यद्य्</u> एवं तत एव कर्तव्यतावगमाद् अनर्थकम् इदम् ।

- <u>वेदसंन्यासिकायां</u> प्रकृतोपासनासंवादनार्थम् । यथैव "वाच्य् एके जुह्वति प्राणम्" (म्ध् ४.२३) ज्ञानेनैवेति च पञ्चमहायज्ञाः संपाद्यन्ते । तद्वद् एतद् अपीति । कश् चायम् उपालम्भः "किम् अर्थं पुनर्वचनम्" इति, सर्वश्रुतीनां स्मृतीनाम् च यद् एकदेशे ऽभिहितं तस्यैवान्यत्र पुनर्वचनस्य चोद्यापत्तेः । उक्तश् च सामान्यतः परिहारः प्रतिपत्तृभेदान्[^७२] न पौनरुक्त्यम् इति । यथा प्रतिपत्तृभेदाद्[^७३] इन्द्रियभेदो, नैकेन चक्षुषा सर्वे द्रष्टुं शक्नुवन्ति बहूनीन्द्रियाणि प्रयोजनवन्ति, एवं शाखाभेदः स्मृतिभेदश् च ।


[^७३]:
     M G: pratipattibhedād


[^७२]:
     M G: pratipattibhedād

- <u>अथोच्यते</u>- कस्माद् रुपावचनम्[^७४] इति ।


[^७४]:
     M G: rupād vacanam

- <u>एषो ऽपि</u> न दोषः । प्रतिशाखम् इतिकर्तव्यताया भेदः, कस्याभिधानं क्रियताम् । सर्वाभिधाने गौरवम् । एकतराभिधाने अन्यतरपरित्यागः । 

- <u>तद् अपि</u> चोद्यम् एव । 

- <u>उक्तं</u> चानुवादो ऽयं न विधिः । विधौ हि चोद्यम् एतत् स्यात् । अन्यत्र विहितं किम् अर्थं पुनर् विधानम् इति ।

- **आद्यन्ते द्युनिशोः** । नात्र यथासंख्यम्, किं तर्हि दिव आदौ निशायाश् चादौ, एवं दिवो ऽन्ते निशायाश् चान्त इति । सायंप्रातः कालाव् एतेन परिगृह्येते । तत्रोदितहोमिनाम् अहरादौ अनुदितहोमिनां निशान्ते । द्युशब्दो[^७५] दिवसपर्यायः । **सदा** । यावज्जीवं सायंप्रातर् होमः कर्तव्यः । **दर्शेन** यजेतेत्य् अत्राध्याहर्तव्यम् ।[^७६] न हि तत्रोत्पत्तौ जुहुयाद् इत्य् अस्ति, किं तर्हि दर्शेन यजेतेति । तदनुवादश् चायम् । अत एवाध्याहारः क्रियते । अत एव अविशेषश्रवणे ऽपि **अर्धमासान्त** इति कृष्णपक्षान्ते दर्शः शुक्लान्ते पौर्णमासः । तथा च स्रुतिः- "दर्शे च दर्शेन यजेत पूर्णमास्यां पूर्णमासेन यजेत" इति ॥ ४.२५ ॥


[^७६]:
     M G add: darśena yajet


[^७५]:
     M G 1st ed.: dviśabdo

> **सस्यान्ते नवसस्येष्ट्या तथर्त्वन्ते द्विजो ऽध्वरैः ।**  
> **पशुना त्व् अयनान्ते तु**[^७७]** समान्ते सौमिकैर् मखैः ॥ ४.२६ ॥**


[^७७]:
     M: ayanasyādau; G 1st ed.: ayanādau te; G 2nd ed: ayanānte te

**सस्य**शब्दो व्रीह्यादिधान्यवचनः । तस्य्**आन्तः** क्षयः । पूर्वसस्येषु क्षीणेषु **नवसस्येष्ट्या** यजेत, आग्रयणेनेत्य् अर्थः । 

- न चात्र पूर्वसस्यक्षय आग्रयणनिमित्तम्, नापि नवसस्यागमः, किं तर्हि अकृताग्रयणस्य नवान्नाशनं प्रतिषिद्धम् । येनाह- "नानिष्ट्वा । । । नवान्नम् अद्यात्" (म्ध् ४.२७) इति । अतो नवसस्यभक्षणम् आग्रयणेनेत्य् अर्थः । तेन यजेतेति व्याचक्षते । 

- अस्मिंस् तु पक्षे पूर्वसस्याभावात् नवसस्यस्य भावाद् अन्यतो वा, असत्यां चाशिशिक्षायां न नियमतया आग्रयणं प्राप्नोति । अथेदं **सस्यान्त** इति नवोत्पत्त्युपलक्षणम्, तदानिष्ट्वा भकषं प्राप्नोति ।

- तस्माद् द्वे एते वाक्ये । "**नानिष्ट्वाश्नीयात्**" इत्य् एकम्, "**सस्यान्ते**" इति द्वितीयम् । **सस्यान्त**ग्रहणेन च सस्योत्पत्तिर् एवाभिप्रेता, नियतत्वात् तस्या निमित्तस्योपपत्तिः । क्षयस् त्व् अनियतः, धनिनां हि त्रैवार्षिकान्य् अपि धान्यान्य् अत्र प्रवर्तन्ते । अत एव सूत्रकारः "सस्यं नाश्नीयाद् अग्निहोत्रम् अहुत्वा" इति; तथा "यदा वर्षस्य तृप्तः स्याद् अथाग्रयणेन यजेत" इति । तथेदम् अपरम् "शरदि नवान्नम्" इति कालविशेषविधायकम् । तत्र यस्य पूर्वसस्यक्षयो नास्ति, स शरदम् आद्रियते, इतरस् तु न । एवम् उभयोर् अर्थवत्ता च भवति । इतरथा एवम् एवावक्ष्यत- "नवसस्योत्पत्तौ नवसस्येष्ट्या यजेत" इति । यस् त्व् आह "नानिष्ट्वा नवसस्येष्ट्या न चान्नम् अश्नीयात्" इति, तेन उत्पन्नेष्व् अपि नवसस्येषु विद्यमानस्य अस्ति शरत्प्रतिपालनम् । नवसस्योत्पत्तिनिमित्तत्वाच् च असत्याम् अपि नवान्नाशनेच्छायां नियमतः आग्रयणम् ।

- **ऋत्वन्ते** । "ऋतुः संवत्सरः" इतिदर्शनेन चातुर्मास्यानाम् एतत् करणम् उच्यते । **अध्वर**शब्देन तान्य् एवाभिप्रेतानि ।

- अयनयोर् आदी **अयनान्ते** । ते च द्वे अयने दक्षिणम् उत्तरं च । तत्र पशुयागः कर्तव्यो द्विः संवत्सरस्य । सूत्रकारस् त्व् आह "षाण्मास्यः सांवत्सरो वा" इति ।

- **समान्ते** । समाशब्दः संवत्सरपर्यायस् तस्य चान्तः समाप्तिः शिशिरे । न च तत्रेदं सौमिकयागविधानम्, किं तर्हि गते तस्मिन् वसन्त आगते । तथा च श्रुतिः "वसन्ते वसन्ते ज्योतिषा यजेत" (आप्श् १०.२.५) इति । एतावन्ति नित्यानि कर्माणि । तानि यथा कथंचिद् वेदसंन्यासिकेनापि संपाद्यानीति सर्वस्य तात्पर्यम् ॥ ४.२६ ॥

> **नानिष्ट्वा नवसस्येष्ट्या पशुना चाग्निमान् द्विजः ।**  
> **नवान्नम् अद्यान् मांसं वा दीर्घम् आयुर् जिजीविषुः ॥ ४.२७ ॥**

**अग्निमान्** आहिताग्निर् अत्राभिप्रेतः, व्रताधिकारात् । तस्य होमस्य याजुर्वेदिकं व्रतम् । **नानिष्ट्वा पशुना** मांसं समश्नीयान् नाग्रयणेन नवान्नम् इति । 

- नियमानुपालने फलम् आह । **दीर्घम् आयुर् जिजीविषुः** । आयुःशब्देन प्रबन्धवत्यः प्राणापानवृत्तय उच्यन्ते । द्वितीया च सत्य् अपि जीवतेर् अकर्मकत्वे ऽपि इषिक्रियापेक्षया । सन्नन्तो ऽपि धातुर् इच्छायां वर्तते । अत्रापि[^७८] दर्शने इषेः कर्म प्रकृत्यर्थो न बाह्यम्, इच्छा वेक्ष्यमाणं प्रति गुणभूता, प्रकृतिप्रत्ययौ प्रययार्थं सह ब्रुवत इति सन्नन्ताद् अन्यत्रापि । अस्मिन्न् अपि दर्शने आयुःशब्देन कालो लक्षयिष्यते, दीर्घकालं जीवनम् इच्छन् । तत्र "कालता वावगन्तव्या कर्मसंज्ञा ह्य् अकर्मणाम्" इति कर्मत्वम् । 


[^७८]:
     M G 1st ed.: yady api

- एष चाहिताग्नेः पशुबन्धे नियमः, आग्रयणे ऽपि । गृह्याग्निमतो ऽपि **गृह्यस्मृतिषु** नियमतया आग्रयणं विहितम् । 

- यच् चेदं "शरदि नवन्नम्" इति, तत् व्रीहिश्यामाकयोर्[^७९] न यवानाम् । न च सस्यमात्रेण सस्येष्टियागः, न च माषम् उद्गादिना । यत इदं शास्त्रान्तरसापेक्षम्, न स्वतो विधायकम् इत्य् उक्तम् । शास्त्रान्तरेषु च व्रीहिश्यामाकयवैर् आग्रयणेष्टिर् विहिता । 


[^७९]:
     M G: -śyāmakayor

- किं त्व् अन्यद् अपि सस्यं नाशितव्यम् अकृतायाम् आग्रयणेष्टौ । यद् उक्तम् अविशेषेण "सस्यं नाश्नीयात्" इति । तन्निषेधे ह्य् अभिप्रेते इयद् एवावक्ष्यत्- "आग्रयणं व्रीहिश्यामाकयवानाम्, सस्यं[^८०] नाश्नीयाद् अग्निहोत्रम् अहुत्वा" इति । एवं सूत्रकारेण पठितम्- "आग्रयणं व्रीहिस्यामाकयवानाम्, सस्यं नाश्नीयाद् अग्निहोत्रम् अहुत्वा" इति । अतो ऽयं सस्यशब्दो न प्रतिनियतविषय एव ॥ ४.२७ ॥


[^८०]:
     M G 1st ed.: etaṃ; G 2nd ed. omits: sasyaṃ

> **नवेनानर्चिता ह्य् अस्य पशुहव्येन चाग्नयः ।**  
> **प्राणान् एवात्तुम् इच्छन्ति नवान्नामिषगर्धिनः ॥ ४.२८ ॥**

नित्यताम् एव समर्थयते अकरणदोषदर्शनेन । **नवेन** सस्येन **अनर्चिता** अकृतहोमा **अग्नयो** ऽस्याहिताग्नेः **प्राणान् एवात्तुम् इच्छन्ति** भक्षयितुम् । **गर्धिनः** गर्धं अभिलाषातिशयः, तद् अस्यास्तीति मत्वर्थीय इनिः ॥ ४.२८ ॥

> **आसनाशनशय्याभिर् अद्भिर् मूलफलेन वा ।**  
> **नास्य कश्चिद् वसेद् गेहे शक्तितो ऽनर्चितो ऽतिथिः ॥ ४.२९ ॥**

उक्तम् इदम् उत्तरार्थम् अनूद्यते । **न कश्चिद् अतिथिर् अनर्चितो गृहे वसेत्** । सर्वो ऽतिथिर् अर्चितो गृहे वसनीयः । **शक्तितः** । एको द्वौ बहवो यावन्तः शक्यन्ते ऽर्चयितुं सर्वे आसनादिभिर् अर्चनीयाः । अर्चापूर्वकम् एतद् एभ्यो वसतां प्रकल्पयितुम्,[^८१] न तु सर्वेण सर्वम् आसनाशनशय्यानां स्वत्वनिर्वृत्तिर्[^८२] उच्यते । भक्तयूषमांसान्नाज्याशनासंभवे पृथग् उपादानात् मूलफलं दातव्यम् ॥ ४.२९ ॥


[^८२]:
     M G: satva-


[^८१]:
     M G: prakalpanāya

> **पाषण्डिनो विकर्मस्थान् बैडालव्रतिकाञ् छतान् ।**  
> **हैतुकान् बकवृत्तींश् च वाङ्मात्रेणापि नार्चयेत् ॥ ४.३० ॥**

<u>अत्र</u> "वसेत्" इति लिङ्गात् सायम् आतिथ्यप्रतिषेधो ऽयं पाषण्ड्यादीनाम्[^८३] इत्य् आहुः । 


[^८३]:
     M G: pākhaṇḍyādīnām

- <u>तद् अयुक्तम्</u> । अर्चनीयतात्र निवार्यते । न तु सर्वेण सर्वभक्ताद्यदानम् एवोच्यते । दिवापि भुञ्जानानां कतिचित् क्षणावास उपपद्यते एव । अतो न लिङ्गं सायंकालस्य "वसेत्" इति । 

- तत्र **पाषण्डिनो**[^८४] बाह्यलिङ्गिनो रक्तपटनग्नचरकादयः । **विकर्मस्था** अत्रानापदि ये वर्णान्तरवृत्त्या जीवन्ति । यथा ब्राह्मणः क्षत्रवृत्त्या, क्षत्रियो वैश्यवृत्त्या इत्यादि[^८५] । **बैडालव्रतिका** दाम्भिकाः । ये च लोकावर्जनार्थम् अग्निहोत्राद्य् अनुतिष्ठन्ति, इति गृहादि लिप्सामह इति, न शास्त्रचोदितत्वेन स्वधर्मतया । **शठा** येषाम् अन्यत् हृदये ऽन्यद् वाचि । उपकारं कस्यचित् प्रतिज्ञाय कर्तव्यतया अवधीरयन्ति, न कुर्वन्ति । **हैतुका** नास्तिकाः । नास्ति परलोकः, नास्ति दत्तम्, नास्ति हुतम् इत्य् एवं स्थितप्रज्ञाः । **बकवृत्तयः** दाम्भिका एव, ईषद्भेदभिन्नः । भेदः परस्परं दर्शयिष्यते । **वाङ्मात्रेणापि** । तिष्ठतु तावद् आसनादिदानम्, पूजापूर्वकं "स्वागतम् आस्यताम् अत्र" इत्य् एवमाद्य् अपि न वक्तव्याः । अन्नदानं तु श्वपचादिवद् इष्यते । तथा च भगवान् कृष्णद्वैपायनो ऽन्नदानम् एवाधिकृत्य स्मरति स्म- "न पृच्छेज् जन्म न श्रुतम्" इति । नात्र पात्रगवेषणा कर्तव्येत्य् अर्थः ॥ ४.३० ॥


[^८५]:
     G 1st ed.: vaiśyavṛttyādi


[^८४]:
     M G: pākhaṇḍino

> **वेदविद्याव्रतस्नाताञ् छ्रोत्रियान् गृहमेधिनः । **  
> **पूजयेद् धव्यकव्येन विपरीतांश् च वर्जयेत् ॥ ४.३१ ॥**

वेदश् च विद्या च व्रतानि च, तैः स्नाताः, तत्र परिसमाप्तिं गताः । विविधा स्नातका गृह्यन्ते । तत्र वेदस्नातका अधीतवेदाः । विद्यास्नातका विद्यार्थजिज्ञासानिवृत्ताः[^८६] । विद्यासंनिधानाद् वेदविषयैव गृह्यते । तस्या एव वस्तुतो विद्यात्वम् । व्रतानि "षट्त्रिंशदाब्दिकम्" (म्ध् ३.१) इत्यादीनि । सत्याम् अपि वेदतदर्थजिज्ञासासमाप्तौ न तावत्य् एव स्नानम्, किं तर्हि षट्त्रिंशदब्दादिकालः पूरयितव्यः इति पक्षो ऽप्य् अस्ति ।


[^८६]:
     M G 1st ed.: vidyārthaṃ jijñāsitavantaḥ; G 2nd ed: vidyārthajijñāsādivṛttāḥ

- <u>अन्ये</u> तु ये ऽनधीत्यैव वेदं वर्षत्रयात् स्नान्ति ते व्रतस्नातका इत्य् आचक्ष्यन्ते । 

- <u>अनधीतवेदस्य</u> कुतः स्नानम् इत्य् अपक्षो ऽयम् ।

- <u>ननु</u> च **श्रोत्रिय**ग्रहणं किम् अर्थं स्नातकत्वेनैव सिद्धत्वात् । 

- <u>अतिशयार्थम्</u> । तेन वेदाभ्यासरता गृह्यन्ते **श्रोत्रियाः** ।

- **गृहमेधिनो** गृहस्थाः । नानेन भिक्षुतापसब्रह्मचारिणाम् अपूजनीयत्वम् उच्यते, किं तर्हि भैक्ष्यभोजित्वात् तेषां नातिथित्वसंभवः । ब्रह्मचारिणो गुरुगृहात् तापसस्य च वनान् नान्यत्र वासः । प्रव्रजितस्यापि "भैक्षार्थी ग्रामम् इयात्" (ग्ध् ३.१४) इति न ग्रामे वासः । अतो ऽन्येषाम् आश्रमिणां गृहाद् अन्यत्र वासात् कथम्चित् संभवे ऽपि प्रायिकम् एतद् **गृहमेधिन** इति । **हव्येन** **कव्येन** । दैवकर्मणि शान्त्यादौ पित्र्ये वा श्राद्धे त एव पूज्याः । **विपरीताः** अस्नातकाः वर्ज्याः पूर्वोक्तदोषाभावे ऽपि ॥ ४.३१ ॥

> **शक्तितो ऽपचमानेभ्यो दातव्यं गृहमेधिना ।**  
> **संविभागश् च भूतेभ्यः कर्तव्यो ऽनुपरोधतः ॥ ४.३२ ॥**

**अपचमाना** ब्रह्मचारिपरिव्राजका इत्य् <u>आहुः</u> । 

- <u>तद् अयुक्तम्</u>,[^८७] तेभ्यो[^८८] नित्यवद् दानं विहितम् एव- "भिक्षां च भिक्षवे दद्यात्" (म्ध् ३.८४) इति । तस्माद् ये दरिद्रा भैक्षजीवनाश् च पाखण्ड्यादयः तेभ्यः **शक्तितो दातव्यम्** । यावद्भ्यः शक्यते यावच् च पच्यते । पचिक्रियाविरहनिमित्तत्वाच् च सिद्धान्नदानम् एवेदम् । 


[^८८]:
     M G 1st ed.: mṛtāya


[^८७]:
     M G 1st ed. J: tad uktam; G 2nd ed. omits: tad yuktam; (the reading is conjectural; Jha's translation presupposes this reading: "But this is not right.")

- **संविभागश् च** । अन्येनापि धनेन इन्धनपरिधानौषधाद्युपयोगिना **संविभागः** **कर्तव्यः** कश्चिद् अंशो दातव्यः ।

- सर्व**भूतेभ्यः** । भूतशब्दो ऽयं चेतनात्मकं जगद् आचष्टे । यथा "गायत्री वा इदं सर्वं भूतम्" इति । अचेतनानां चेतनवद् उपकारार्थतया संविभागानुपपत्तेः चेतनावत्स्व् एवावतिष्ठते । अतश् च "प्ररोहधर्मकाश् चेतनावन्तः" इति दर्शने वृक्षादीनाम् अपि जलसेकाद्यर्थो धनसंविभागः कर्तव्यः । बह्वर्थो ऽयं भूतशब्दः । कश्चित् प्राधान्ये वर्तते- "भूतम् इयं ब्राह्मण्य् अस्मिन् गृहे" । क्वचित् पैशाचवचनो "भूतोपसृष्टः" इति । क्वचिद् विपरीते ऽर्थे वर्तते "भूतम् आह" इति । क्वचिद् अतिक्रान्तकालवचनो "भूतो धात्वर्थः" इति । क्वचिद् देवताविशेषे "भूतेभ्यो बलिः" इति । क्वचिच् चेतनावन्मात्रवचनो "न हिंस्याद् भूतानि" इति । क्वचित् प्राप्तिवचनो "महद् भूतश् चन्द्रमा" इति । क्वचिद् उपमायां वर्तते "यथा काव्यभूतः" इति । क्वचिद् उत्पत्तिवचनो यथा  "देवदत्तस्य पुत्रो भूतः" इति । इह तु यः पदार्थस् तद् व्याख्यातम् । **भूतेभ्य** इति तादर्थ्ये चतुर्थी । 

- **अनुपरोधतः** । आत्मकुटुम्बपीडा यथा न भवति तत्पर्त्याप्तं स्थापयित्वा, अधिकेन संविभागः कर्तव्यः । तद् उक्तम् "भृत्यानाम् उपरोधेन" इति (म्ध् ११.९) ॥ ४.३२ ॥

> **राजतो धनम् अन्विच्छेत् संसीदन् स्नातकः क्षुधा ।**  
> **याज्यान्तेवसिनोर् वापि न त्व् अन्यत इति स्थितिः ॥ ४.३३ ॥**

**राज**ग्रहणम् आढ्यवर्णोपलक्षणार्थम् । तथा च वक्ष्यति- "सीदद्भिः कुप्यम् इच्छद्भिर् धनं वा पृथिवीपतिः । याच्यः स्यात्" इति (म्ध् १०.११३) । तेन राजशब्दः क्षत्रियजातौ मुख्यः, तथापि शास्त्रान्तरपर्यालोचनया[^८९] जनपदेश्वरवचन इति गम्यते । जनपदेश्वरा हि बहुधना भवन्ति । तेनैतद् उक्तं भवति- ये ऽत्यन्तसंपन्ना गोऽजाविधनदान्यैस् तेभ्यः प्रतिग्रहीतव्यम् । तथा सति "अद्रोहेण" (म्ध् ४.२) इत्य् एतद् आदृतं[^९०] भवति । आढ्या हि ददतो नातीव पीड्यन्ते । स्वपधनेभ्यस् तु परिगृह्णतो दोषः स्यात् । मुख्यार्थवृत्तौ च राजशब्दे ब्राह्मणादिभ्यः प्रतिग्रहः प्रतिषिध्यते । तत्र सर्वस्मृतिविरोधः स्यात् । स्मृत्यन्तरे हि पठ्यते- "आददीत प्रशस्तद्विजातिभ्यः शुश्रूषोश् च शूद्राद् अपक्वान्नम्" इति । प्रतिषेधे ऽपि "न राज्ञः प्रतिगृह्णीयात्" (म्ध् ४.८४) इति राजशब्दो जनपदेश्वरवचन एव । किं च न क्षत्रियस्य तत्र प्रतिषेधः "अराजन्यप्रसूतितः" (म्ध् ४.८४) इति वचनात् । अत एव न क्षत्रियजातीयात् तत्र तन्निषेधः, तथा सति "अराजन्यप्रसूतितः" इति न वक्तव्यं स्यात् । न ह्य् अराजन्यप्रसूतितः[^९१] क्षत्रिया भवन्ति । तेनेयम् अत्र व्यवस्था- क्षत्रियाद् राज्ञो यथाशास्त्रवर्तिनः प्रतिग्रहः कर्तव्यः, अन्यस्मात् पुनर् न[^९२] । 


[^९२]:
     M G: punar narakaikaviṃśatyā yogaḥ 


[^९१]:
     DK (5: 1170) suggests: -prasūtitayaḥ


[^९०]:
     M G 1st ed.: āhṛtaṃ


[^८९]:
     M G J: śāstrāntaparyālocanayā (I follow DK 5: 1170)

- **याज्यान्तेवासिनोः** । धनापेक्षा षष्ठी । तसन्तो वा पठितव्यः । क्रियानिमित्तत्वाद् एतयोः शब्दयोर् याजनाध्यापनाभ्यां जीवेद् इत्य् उक्तं भवति । 

- <u>अन्ये</u> त्व् आहुः- अन्येषाम् उपपातकप्राप्तिश् चौर्यादीनां चोपायानां निषिद्धत्वात्, ईश्वरम् आराध्य जीवेत् प्रीतिदायेन स्वस्तिवाचनकेन वा । न चायं सेवकः । सा वृत्तिर् निषिद्धा । एवं कृतोपकाराद् अयाजयन्न् अपि याज्याद् आददीत । निवृत्ते[^९३] ऽपि संबन्धे कृत्यो वर्तत इति ।


[^९३]:
     M G 1st ed.: vṛtte

- **संसीदन्न्** इति । पित्रादिधने सति न कर्तव्यम् । तद् उक्तम् "न कल्पमानेष्व् अर्थेषु" (म्ध् ४.१५) । तस्यैवायम् अनुवादः । न चायम् आपद्धर्मः । न ह्य् अवसाद आपत्, किं तर्हि, अर्जितधनाभावः । आपत् तु विहितोपायाभावो धनक्षयश् च । सत्य् अपि धान्यधनबहुत्वे[^९४] अन्नपरिक्षये दुर्भिक्षादाव् आतिथ्यसंनिहितान्नता क्षुत्पीडितस्य आपत्, अक्षुधितस्यापि धनाभावाद् अवसाद इत्य् एष एतयोर् विशेषः । 


[^९४]:
     M G 1st ed.: dhānyadhanavatve; DK (5: 1170) suggests omitting: dhānya

- **न त्व् अन्यतः** स्वल्पधनान्नानुपकार्यात् गृह्णीयात् ॥ ४.३३ ॥

> **न सीदेत् स्नातको विप्रः क्षुधा शक्तः कथंचन ।**  
> **न जीर्णमलवद्वासा भवेच् च विभवे सति ॥ ४.३४ ॥**

यदि च कुतश्चिद् धनार्थाद् व्यापाराद् व्याहन्येत न तदैवापद्धर्मान् आश्रयेत् । किं तर्हि पुनर् उत्पद्यते । तद् उक्तम् "आ मृत्योः श्रियम् अन्विच्छेत्" इति (म्ध् ४.१३७) । अतश् च यदि कथंचित् कृषतो वर्षाद्यभावेन सस्यनाशो भवेन् नेयता त्यागेन सहसैव परपिण्डोपजीवना याच्ञापरेण भवितव्यम् । सत्यां युक्तौ जीर्णमलिने च वाससी धनविभवे सति नेष्येते[^९५] ॥ ४.३४ ॥


[^९५]:
     M G: neṣyate

> **कॢप्तकेशनखश्मश्रुर् दान्तः शुक्लाम्बरः शुचिः ।**  
> **स्वाध्याये चैव युक्तः स्यान् नित्यम् आत्महितेषु च ॥ ४.३५ ॥**

कल्पनम् । "छेदनं दन्तवाससः" इत्य् एतदपेक्षं चैतत् कल्पनं नियमतः । अत एव **शुचिर्** इत्य् आह । दीर्घकेशस्य हि स्नानादिषु क्लेशसाध्यत्वाद् अलसः स्यात् तथाशुचित्वप्रसङ्गः । यदि तु केशादिप्रसृतो ऽपि स्नानपरः स्यान् नैव धारणं दुष्येत् । **दान्तः** दर्पवार्जितः । **शुचिः** अर्थेषु, श्रुतिनिमित्तैर् मृद्वार्याचमनादिभिश् च । वेदाध्ययने च नित्याभियुक्तः । उक्तो ऽप्य् अयम् अर्थ आदरार्थः पुनः पुनर् उच्यते । **आत्महितानि** व्याधेः प्रतीकारादिना अजीर्णातिवेलगुरुविदाहिभोजनवर्जनादीनि ॥ ४.३५ ॥

> **वैणवीं धारयेद् यष्टिं सोदकं च कमण्डलुम् ।**  
> **यज्ञोपवीतं वेदं च शुभे रौक्मे च कुण्डले ॥ ४.३६ ॥**

यज्ञोपवीतकुण्डलयोर् धारणं शरीरसंयोगः । यस्य[^९६] च यस्मिन्न् अङ्गे समुचितः संनिवेशः स तत्रैव विनियोजनीयः । यथा कुण्डलं कर्णयोर् उपवीतं काय इति, कर्णाभरणस्य कुण्डालाख्यत्वात् । कण्ठसक्तस्य च सूत्रस्य दक्षिणबाहूद्धारणेनोपवीतत्वात् । 


[^९६]:
     M G: asya

- दृष्टप्रयोजनत्वाच् च यष्ट्यादिना सर्वदाङ्गसङ्गः । तथा हि यष्टिधारणं श्रान्तस्यावलम्बनार्थं संमुखागतघातकगवादिनिवारणार्थं च । 

- उद्धृतोदकेन शौचस्य विहितत्वात्, आधारापेक्षया कमण्डलुर् नियम्यते । स च तुल्यकार्यत्वात् कलशादीन् निवर्तयति, न कुण्डलकटकादीन् । अतश् च पुरीषनिमित्तस्योदकशोध्याशुचित्वापनोदार्थं सोदकत्वं कमण्डलोः । उक्तं च- "मुहूर्तम् अपि शक्तिविषये नाशुचि तिष्ठेत्" (च्ड़्। आप्ध् १.१५.८) इति । "शक्तिविषये" इति- यदि पूर्वगृहीतम् उदकम् उपयुक्तम् अन्यथाप्राप्तम् अशुचित्वनिमित्तं च श्लेष्मनिष्ठीवनाद्युत्पन्नं तत्रोदकालाभाद् अशुचित्वं[^९७] न दोषः । तथापि मूत्रपुरीषविस्रंसने स्नानं वक्ष्यति- "विनाद्भिर् अप्सु वाप्यार्तः[^९८] शारीरं संनिवेश्य[^९९] तु । सचैलो बहिर् आप्लुत्य" इति (म्ध् ११.२०२) । शुचिश् च स्मृत्यन्तरे प्रतिपदम् आम्नातः । एवं ह स्माह भगवान् वसिष्ठः-


[^९९]:
     M G 1st ed.: saṃniṣedhya


[^९८]:
     M G 1st ed.: apsu tarpeta


[^९७]:
     M G: aśucir avasthāne

- अप्सु पाणौ च काष्ठे च कथितः पावकः शुचिः ।

- तस्माद् उदकपाणिभ्यां परिमृज्य कमण्डलुम् ॥

- पर्यग्निकरणं होमं मनुर् आह प्रजापतिः ।

- कृत्वा चावश्यकार्याणि आचामेच् छौचवित्तमः ॥ (वध् १२.१५–१७)

बौधायनेनाप्य् उक्तम्- "अथ कमण्डलुं धार्यम्" इत्य् उपक्रम्य,

- तस्माच् छौचं ततः कृत्वा परिमृज्य कमण्डलुम् । 

- पर्यग्निकरणं ह्य् एतद् यद् वस्तुपरिमार्जनम् ॥

तथा ।

- कमण्डलुं परिहरेत् पूर्वावस्थो ऽप्य् अशौचतः ।

- न चैनं कुत्सयेद् विद्वान् न शङ्केन् न च दूषयेत् ॥

आकारविशेषनिमित्तश् चायं शब्दो न जातिम् आद्रियते । अतो मृन्मयस्य सौवर्णस्य राजतस्य वा एषैव शुद्धिर् न प्रकृतिजातिसंबन्धिनी । मूत्रादिस्पर्शे तु प्रकृतिजातिशुद्धिर् अवधेया । हस्तमार्जनं तूच्छिष्टपुरुषसंस्पर्शाद्यशुचित्वात् । तथा च गौतमः "क्वचिच् छौचर्थं संनिधाय" इत्य् आह । अत इहापि संनिधानम् एवाभिप्रेतम्, न स्वात्मना ग्रहणम् । 

- **वेदो** दर्भमुष्टिस् तस्य च "प्राणोपस्पर्शनं दर्भैः" इत्यादि प्रयोजनम् । अतश् चादृष्टार्थानां सार्वकालिकशरीरसंबन्धः, दृष्टार्थानां तु संनिधिर् नित्यम्, प्रयोजनतस् तु ग्रहणम् इति । **शुभे** दर्शनीये, आकारतः तापछेदकषैश् च सुवर्णशुद्ध्या ॥ ४.३६ ॥

> **नेक्षेतोद्यन्तम् आदित्यं नास्तं यान्तं कदाचन ।**  
> **नोपसृष्टं न वारिस्थं न मध्यं नभसो गतम् ॥ ४.३७ ॥**

**उपसृष्टो** ग्रहोपरक्तः । उदके प्रतिबिम्बितो **वारिस्थः** । नभः अन्तरिक्षं तस्य मध्यगतं पश्येन् न मध्याह्नकाले ॥ ४.३७ ॥

> **न लङ्घयेद् वत्सतन्त्रीं न प्रधावेच् च वर्षति ।**  
> **न चोदके निरीक्षेत स्वरूपम् इति धारणा ॥ ४.३८ ॥**

वत्सबन्धनार्था रज्जुर् **वत्सतन्त्री** वत्सपङ्क्तिर् वा, तां **न लङ्घयेन्** नापक्रामेत् । तथा च गौतमः- "नोपरि वत्सतन्त्रीं गच्छेत्" (ग्ध् ९.५२) । **स्वरूपं** शरीरसंस्थानम् । स्वग्रहणात् परस्य रूपप्रेक्षणं न पर्युदस्यते । **इति धारणा** एष निश्चयः शास्त्रेषु ॥ ४.३८ ॥

> **मृदं गां दैवतं विप्रं घृतं मधु चतुष्पथम् ।**  
> **प्रदक्षिणानि कुर्वीत प्रज्ञातांश् च वनस्पतीन् ॥ ४.३९ ॥**

प्रस्थितस्याभिमुखागतान् मृदादीन् प्रत्ययं विधिः । मृदादयो येन दक्षिणो हस्तः तेन कर्तव्याः । उद्धृता च मृदेवं कर्तव्या । एवं हि शास्त्रान्तरं प्रस्थानाधिकारे पठति "प्रदक्षिणम् आवर्त्य" इति । **दैवतं** पटादिलिखितम् अर्चार्थम्[^१००] । गौतमस् तु "देवतायतनानि सप्रदक्षिणम् अनुवर्तेत" (ग्ध् ९.६६) इति पठति । लोकप्रसिद्ध्या चतुर्भुजमार्तण्डागारादि देवतायतनं विज्ञेयम् । "यज्ञगृहाणि च" इत् वक्ष्यति । **मधु** घृतमहाचर्यात्[^१०१] सारघम्, मङ्गल्यमध्यपाठाच् च । **प्रजाता** वनस्पतयो महाप्रमाणाः प्रसिद्धा **वनस्पतयो** महावृक्षाह् प्रमाणतः पुष्पफलातिशयतो वा प्रसिद्धा उदुम्बरादयः । "ऊर्ग् वा उदुम्बरः" (म्स् १.११.८) इत्य् अर्थवादः । ये तु गुणाधिकान् **प्रज्ञातान्** आचक्षते ते निर्मूलप्रसिद्धिमात्रप्रमाणका उपेक्षणीयाः ॥ ४.३९ ॥


[^१०१]:
     M G 1st ed.: ghṛtamahācaryān


[^१००]:
     M G 1st ed.: arcā

> **नोपगच्छेत् प्रमत्तो ऽपि स्त्रियम् आर्तवदर्शने ।**  
> **समानशयने चैव न शयीत तया सह ॥ ४.४० ॥**

**प्रमत्तः** कामशरैः पीडितो ऽपि । **आर्तवं** स्त्रीलिङ्गशोणितं मासि मासि प्रसिद्धम् । **तद्दर्शने** न गच्छेत् । एकस्यां च शय्यायां **तया सह न शयीत** । स्पर्शप्रतिषेधाद् एव तत् सिद्धम् इति चेन् नायं प्रतिषेधः । व्रतम् इदम्, प्रायश्चित्तभेदश् च ॥ ४.४० ॥

> **रजसाभिप्लुतां नारीं नरस्य ह्य् उपगच्छतः ।**  
> **प्रज्ञा तेजो बलं चक्षुर् आयुश् चैव प्रहीयते ॥ ४.४१ ॥**

**रजः** पूर्वोकम् आर्तवम् । **अभिप्लुतां** तेन संबद्धाम् । पूर्वस्यार्थवादः ॥ ४.४१ ॥

> **तां विवर्जयतस् तस्य रजसा समभिप्लुताम् ।**  
> **प्रज्ञा तेजो बलं चक्षुर् आयुश् चैव प्रवर्धते ॥ ४.४२ ॥**

वृद्धिवचनं स्तुतिर् एव ॥ ४.४२ ॥

> **नाश्नीयाद् भार्यया सार्धं नैनाम् ईक्षेत चाश्नतीम् ।**  
> **क्षुवतीं जृम्भमाणां वा न चासीनां यथासुखम् ॥ ४.४३ ॥**

"नित्यम् आस्यं शुचि स्त्रीणाम्" (म्ध् ५.१३०) इति शुचित्ववचनम्, "स्त्रीशूद्रोच्छिष्टम्" (म्ध् ११.१५२) इति च प्रतिषेधः । द्वयम्[^१०२] अपि विषयविभागेन व्यवस्थितम् । तत्र शुचित्ववचनं "स्त्रियश् च रतिसंसर्गे" (ब्ध् १.९.२) इति स्मृत्यन्त्रदर्सनेन रतिस्त्रीविषयं विज्ञायते । अतः प्रतिषेधो ऽपि पारिशेष्याद् अरतिस्त्रीषु मातृभगिन्यादिषु द्रष्टव्यः । यतो रतिर् नेह प्रीतिमात्रम्, किं तर्हि मन्मथनिमित्तो भावविशेष इति शृङ्गारपूर्वको ऽभिलाषादिरूपः । अतस् तद्युक्तासु शुचित्वम्, विपरीतासु प्रतिषेधः ।


[^१०२]:
     M G: pratiṣedhadvayam

- रतिनिमित्तार्थतया भार्यया सह भोजने प्राप्ते वचनम् इदम् आरभ्यते- **नाश्नीयाद् भार्यया सार्धम्** इति । 

- अथ संसर्गग्रहणेन वृषस्यतो संप्रयोगविशेषः कथ्यते । तदानीं परिचुम्बनाद् एव शुचित्वम् इति नास्ति भार्यया सह भोजनप्राप्तिः । 

- तत्रेदं पुनर्वचनं व्रतज्ञापनार्थम् । ततश् च यावज्जीविकः संकल्पः कर्तव्यो यथा भार्यया सह भोजनं न भवति । 

- एतच् च सहभोजनम् एकाधिकरणम् एककालदेशं नञर्थविषयतया चोद्यत इति गतोच्छिष्टप्रतिषेधगतार्थशङ्केति[^१०३] । स पुनर् अयम् ईदृशः सहार्थविशेषः प्रमाणान्तरतः स्मृत्यन्तरसमाचारादेः । शेषशब्दार्थो[^१०४] ह्य् अन्यापेक्षितमात्रम् । तथा "इतरान् अपि सख्यादीन् । । । भोजयेत् सह भार्यया" (म्ध् ३.१०३) इति । नात्रैकाधिकरणता भुजेर् अवगम्यते, किं तर्हि भार्यया समानदेशता भोक्तुः, समानकालता वा । 


[^१०४]:
     M G 1st ed.: aśeṣaśabdārtho


[^१०३]:
     M G: gatvocchiṣṭe prati-

- <u>अन्ये</u> त्व् अन्यद् उच्छिष्टम् इति व्याचक्षते- भुक्तोज्झितम् उच्छिष्टम् । एकस्यां तु पत्न्यां एकस्मिन् कार्ये सह भोजनम् । 

- <u>एवं तु</u> व्याख्यायमाने शूद्रेण सह भोजनं प्रतिषिद्धं स्यात्, प्रसिद्धिश् च त्यक्ता भवेत् । अस्य संस्पर्शाद् उच्छिष्टव्यवहारः, सहभोजनेनापि तद् अस्ति[^१०५] । 


[^१०५]:
     M G: teṣv asti

- <u>केचित्</u> तु समानदेशकालम् एव भोजनं प्रतिषिद्धम्, दृष्टार्थत्वाद् उपदेशस्येति । पुंसा स्वभावभेदात् कश्चिद् बहुभोजिन्या न तुष्येत्, अन्यः स्वल्पभोजिन्याम् अपि विश्रम्भयतीति छद्मना वर्तते- मम पुरतः स्वल्पम् अश्नाति इति ।

- तथासदृशा एवम् अन्ये ऽपि नियमाः । **नैनाम् ईक्षेत चाश्नतीम्** । पश्यतो हि भुञ्जाना विवृतास्यतया रूपविकारेण भर्त्रे न रोचेत । क्षवथुः शिरस्थेन वायुना पूर्यमाणाया[^१०६] नासिकायाः शब्दस् तत्रापि वक्त्रवैकृत्यात् प्रीतिर् न स्यात् । **जृम्भमाणा**स्येन विलम्बितं वायोर् उच्छ्वसनम् अङ्गप्रत्यङ्गप्रसारणं वा । तद् अप्य् एवम् एव । **यथासुखं चासीना**[^१०७] अनवग्रथितकेशी भूमौ निपतितगात्री वा ॥ ४.४३ ॥


[^१०७]:
     M G: cāsīnām


[^१०६]:
     M G: pūryamāṇāyāṃ

> **नाञ्जयन्तीं स्वके नेत्रे न चाभ्यक्ताम् अनावृताम् ।**  
> **न पश्येत् प्रसवन्तीं च तेजःकामो द्विजोत्तमः ॥ ४.४४ ॥**

परस्य्**आञ्जयन्ती**[^१०८] शोभत एव । **अनावृतां** अपावृतवसनाम् । अवगुण्ठिताम् एव हि वेशेषेण स्पृहयन्ति[^१०९] । निर्वसनाङ्गीं निपुणतरं वक्ष्यमाणां न सर्वतः सर्वा सुसंस्थाना[^११०] भवतीति निरम्बरा नेक्षणीया[^१११] । **तेजःकामः** । तेजः वर्णोज्ज्वलता, उत्साहप्रयोगश् च ॥ ४.४४ ॥


[^१११]:
     M G 1st ed.: vekṣaṇīyā


[^११०]:
     M G 1st ed.: sarvāsu saṃsthānā


[^१०९]:
     M G 1st ed.: spṛhantīṃ


[^१०८]:
     M G 1st ed.: -yantīṃ

> **नान्नम् अद्याद् एकवासा न नग्नः स्नानम् आचरेत् ।**  
> **न मूत्रं पथि कुर्वीत न भस्मनि न गोव्रजे ॥ ४.४५ ॥**

सत्य् अपि यज्ञोपवीते नित्यानुगतत्वात् तस्य अनाच्छादकत्वाद् उपनयनविभेदेनोपदेशात् एकवासाः । अङ्गच्छादकादि[^११२] द्वितीयं वासो भोजनकाले स्यात् । **न मूत्रम्** । मूत्रग्रहणम् अत्रोत्सर्गस्योपलक्षणार्थम् । **पथि** रथ्यायाम् । **गोव्रजे** । येन यत्र वा गावश् चरितुं व्रजन्ति ॥ ४.४५ ॥


[^११२]:
     M G 1st ed.: anyonyachādakādi; G 2nd ed.: anyoṅgachādakādi

> **न पालकृष्टे न जले न चित्यां न च पर्वते ।**  
> **न जीर्णदेवायतने न वल्मीके कदाचन ॥ ४.४६ ॥**

चित्याम् अग्न्यर्थ इष्टकाकूटे । **पर्वत**ग्रहणम् अरण्योद्यानोपलक्षणार्थम् । तथा हि विशेषप्रतिषेधो भविष्यति "पर्वतमस्तके" (म्ध् ४.४७) इति । सामान्येन च[^११३] प्रतिषेधे[^११४] पर्वतवासिनाम् अमेहणप्रसङ्गः । **वल्मीकः** कृमिकृतो मृत्तिकासंचयः ॥ ४.४६ ॥


[^११४]:
     M G: pratiṣedhaḥ


[^११३]:
     M G 1st ed. add: iti

> **न ससत्वेषु गर्तेषु न गच्छन् नापि च स्थितः ।**  
> **न नदीतीरम् आसाद्य न च पर्वतमस्तके ॥ ४.४७ ॥**

**न गच्छन् नापि च स्थितः** । गच्छतस् तिष्ठतश् च प्रतिषेधाद् आसीनस्याभ्यनुज्ञानम् । न चासन्ने[^११५] नद्यास् तीरे, नदीजले न । संसर्गशङ्का यत्र भवति तदासन्नम् । पर्वतस्य[^११६] **मस्तकं** शृङ्गम् ॥ ४.४७ ॥


[^११६]:
     M G 1st ed.: bhavati tathāsannaparvatasya


[^११५]:
     M G: cāsane

> **वाय्वग्निविप्रम् आदित्यम् अपः पश्यंस् तथैव गाः ।**  
> **न कदाचन कुर्वीत विण्मूत्रस्य विसर्जनम् ॥ ४.४८ ॥**

संमुखीनत्वाद् वाय्वादीनाम् अङ्गविप्रेक्षितेनापि न मूत्रयन् पश्येत् । वायोश् चारूपत्वाद् दर्शनं तत्प्रेरितवर्णलोष्ठादिभ्रमणाद् अवसेयम् । वायुचक्रे[^११७] त्व् अयं प्रतिषेधो विप्रयुक्तः । सर्वतो हि वायुर् वाति ॥ ४.४८ ॥


[^११७]:
     M G 1st ed.: vākyacakre; G 2nd ed.: vātyācakre

_अस्यार्थवादः ।_[^११८]

> [^११९]**प्रत्यग्निं प्रतिसूर्यं च प्रतिसोमोदकद्विजम् ।**  
> **प्रतिगु प्रतिवातं च प्रज्ञा नश्यति मेहतः ॥ ४.४९ ॥**

केचिद् इमं श्लोकम् अस्मिन्न् अध्याये नाधीयते[^१२०] ।


[^१२०]:
     J place this sentence before verse 4.53.

- <u>ननु</u> चोदङ्मुखस्य मेहनविधानात् पूर्वस्याम् उदयाच् च सूर्यस्य कुतस् तदाभिमुख्यं भवेद् येन प्रतिसूर्यं निषिध्यते ।

- अर्थवादो ऽयम्, "नातरिक्षे न दिवि" इतिवत् । अथ वोदगयने उदीचीं दिशम् आक्रमेत् स्यात् संभवः । प्रकृतविषयो वा प्रतिषेधः ।

- "प्रतिसंध्यम्" इति पठन्ति । तद् अयुक्तम् । "संध्ययोष् च यथा दिवा" (म्ध् ४.५१) इत्य् अनुज्ञानात्, वेगधारणस्य च निषिद्धत्वात् । तस्मात् "प्रतिवातम्" इति पठितव्यम् ।

- पूर्वशेषो ऽयम् । 

- **मेहतः** । शत्रंतस् तसन्तो वा । मेहतः पुरुषस्य, मेहनाद् वा ॥ ४.४९ ॥

> **तिरस्कृत्योच्चरेत् काष्ठलोष्ठपत्रतृणादि च**[^१२१]** ।**  
> **नियम्य प्रयतो वाचं संवीताङ्गो ऽवगुण्ठितः ॥ ४.५० ॥**

**तिरस्कृत्य** अन्तर्धाय **काष्ठादि** तदुपरि मूत्रयेत् । आवरणं वा तिरस्कारः काष्ठादिभिर् भूमिं छादयित्व्**ओच्चरेत्** । तृतीयान्तपाठस् तदा स्पष्टतरः । काष्ठे पत्रेण तृणेन वाभ्युच्चरेत् मूत्रं पुरीषं चोत्सृजेत् । नियम्य वाचं प्रयतः लोष्ठैः अनुच्छिष्टः । संवीताङ्ग आच्छादितश्रीरः । अवगुण्ठितः शिरः प्रावृत्य अन्यत्रोक्तम् "कर्णस्थब्रह्मसूत्रः" (य्ध् १.१६) इति ॥ ४.५० ॥

> **मूत्रोच्चारसमुत्सर्गं दिवा कुर्याद् उदङ्मुखः ।**  
> **दक्षिणाभुमुखो रात्रौ संध्ययोश् च यथा दिवा ॥ ४.५१ ॥**

**मूत्रोच्चारसमुत्सर्गं** त्यागम् ॥ ४.५१ ॥

> **छायायाम् अन्धकारे वा रात्राव् अहनि वा द्विजः ।**  
> **यथासुखमुखः कुर्यात् प्राणबाधभयेषु च ॥ ४.५२ ॥**

**छाया** कुड्यकपाटादिभिः सूर्यरश्मीनाम् आवरणम् । **अन्धकारः** मेघधूमिकास्वर्भानुरात्रिकृतो[^१२२] ज्योतिरन्तरायः । यथासुखं मुखम्[^१२३] अस्येति । यया दिशा सुखं भवति[^१२४] तस्याम् एवोच्चरेत् । यत्र दिग्भागो न ज्ञायते अन्धकारे तत्रायं विधिः । **प्राणबाधः** प्राणपीडा । **भयं** चौरादिकृतम् ॥ ४.५२ ॥


[^१२४]:
     M G: yayā hi prāṅmukhaṃ bhavati


[^१२३]:
     M G: yathāsukhamukham


[^१२२]:
     M G: -rātribhūto

> **नाग्निं मुखेनोपधमेन् नग्नां नेक्षेत च स्त्रियम् ।**  
> **नामेध्यं प्रक्षिपेद् अग्नौ न च पादौ**[^१२५]** प्रतापयेत् ॥ ४.५३ ॥**


[^१२५]:
     M G 1st ed.: pādā

धवित्रादिनाग्निर् ध्मातव्यः । **नग्नां नेक्षेत स्त्रियम्** । "अन्यत्र मैथुनात्" इति स्मृत्यन्तरम् । **नामेध्यम्** । मेध्यो यज्ञस् तदर्थं मेध्यम् । अमेध्यं यद् अयज्ञियं पलाण्डुमूत्रपुरीषादि । **तन् नाग्नौ क्षिपेत्** । उत्क्षिप्य **पादौ**[^१२६] साक्षाद् अग्नौ **न तापयेत्** । अवच्छाद्य तापयित्वा स्वेदाद्यर्थम् अग्नितापनम् अदोषः ॥ ४.५३ ॥


[^१२६]:
     M G 1st ed. omit: pādau

> **अधस्तान् नोपदध्याच् च न चैनम् अभिलङ्घयेत् ।**  
> **न चैनं पादतः कुर्यान् न प्राणाबाधम् आचरेत् ॥ ४.५४ ॥**

खट्वास्थः अधस्ताद् वह्निधानीं न कुर्यात् । उपधानं स्थानम् । अवलङ्घनम् उत्प्लुत्य गमनम् । **पादतः** अप्लुतस्य पादौ येन तदुपरि स्यात् तथा न **कुर्यात्**[^१२७] । **प्राणाबाधं** प्राणपीडाकरम् अतिश्रमवेगागमनादि **नाचरेत्** ॥ ४.५४ ॥


[^१२७]:
     M G 1st ed.: pādau yena kuryāt

> **नाश्नीयात् संधिवेलायां न गच्छेन् नापि संविशेत् ।**  
> **न चैव प्रलिखेद् भूमिं नात्मनोपहरेत् स्रजम् ॥ ४.५५ ॥**

संध्याकालः **संधिवेला** । संवेशनं स्वापः । स्वाध्यायं निषेत्स्यति । स्मृत्यन्तरे-

- चत्वार्य् एव तु कर्माणि संध्याकाले तु वर्जयेत् । 

- आहारं मैथुनं निद्रां तथा संपाठम् एव च ॥

**न चैव प्रलिखेत्** । प्रकर्षेण लेखनं विदारणं भूमेर् निषिध्यते । न तु वर्तिकादिनाक्षरविन्यासः । **नात्मनोपहरेत् स्रजम्** । ग्रथितानि पुष्पाणि स्रक् । ताम् स्वयं कण्ठे शिरसि वा प्रधृता म्लानतया गुरुत्वेन वात्मनो न व्यपनयेत् । अर्थाद् अन्येनापनयेद् इत्य् उक्तं भवति । सर्व एवायं संध्यायां विधिर् इति <u>केचित्</u> ॥ ४.५५ ॥

> **नाप्सु मूत्रं पुरीषं वा ष्ठीवनं**[^१२८]** वा समुत्सृजेत् ।**  
> **अमेध्यलिप्तम् अन्यद् वा लोहितं वा विषाणि वा ॥ ४.५६ ॥**

**लोहितं** रुधिरम् । **विषाणीति** बहुवचनं कृत्रिमाकृत्रिमभेदेन स्थावरजङ्गमभेदेन गरादिप्रकारभेदेन[^१२९] वा ॥ ४.५६ ॥


[^१२९]:
     M G: rāgādi-

> **नैकः शून्यगृहे स्वप्यान् न श्रेयांसं प्रबोधयेत् ।**  
> **नोदक्ययाभिभाषेत यज्ञं गच्छेन् न चावृतः ॥ ४.५७ ॥**

शून्यं गृहं यत्र न कश्चित् प्रतिवसति । **न श्रेयांसम्** । कनीयान् वृत्तादिभिर् ज्येष्ठम् इदं ते युक्तम् इदम् अयुक्तम् इति हेतूपदेशादिना **न प्रबोधयेत्** । **उदक्या** रजस्वला । तया सह संभाषणं न कुर्यात् । **यज्ञं गच्छेन् न चावृतः** । यज्ञभूमिम् अनिमन्त्रितो न गच्छेत् । "दर्शनाय तु कामम्" इति गौतमः (ग्ध् ९.५५) । अतो यज्ञे भोजनादिप्रतिषेधो ऽयम् अवृतस्य ॥ ४.५७ ॥

> **अग्न्यगारे गवां गोष्ठे ब्राह्मणानां च संनिधौ ।**  
> **स्वाध्याये भोजने चैव दक्षिणं पाणिम् उद्धरेत् ॥ ४.५८ ॥**

**गोष्ठ**शब्दो ऽयं निवासवचनः समासप्रतिरूपकात्[^१३०] शब्दान्तरम् । **ब्राह्मणानाम्** इति बहुवचनं विवक्षितम् । **पाणि**ग्रहणं बाहूपलक्षणार्थम् । **भोजने** आत्मकर्तृके ॥ ४.५८ ॥


[^१३०]:
     M G 1st ed.: -pratirūpakālaḥ; G 2nd ed.: -pratirūpakaḥ

> **न वारयेद् गां धयन्तीं न चाचक्षीत कस्यचित् ।**  
> **न दिवीन्द्रायुधं दृष्ट्वा कस्यचिद् दर्शयेद् बुधः ॥ ४.५९ ॥**

**गाम्** आत्मीयां परकीयां वा पिबन्तीं अपः पयो वा न वारयेत् । न चान्यस्मै कथयेत् । प्राग्दोहकालाद् अयं विधिः । दोहकाले तु प्रस्रवणं विहितम् । स्त्रीलिङ्गनिर्देशात् पुंवत्सनिवारणे न निषेधः । **इन्द्रायुधं** शक्रधनुर् विज्ञानच्छायेति या काश्मीरेषु कथ्यते । **दिवी**त्य् अनुवादः । केचित् तु पर्वतादिस्थस्य दर्शने न दोष इत्य् आहुस् तदर्थं **दिवी**ति ॥ ४.५९ ॥

> **नाधार्मिके वसेद् ग्रामे न व्याधिबहुले भृशम् ।**  
> **नैकः प्रपद्येताध्वानं न चिरं पर्वते वसेत् ॥ ४.६० ॥**

अधार्मिकाः पातकोपपातकिनो यत्र बाहुल्येन वसन्ति स ग्रामस् तत्संबन्धाद् **अधार्मिक** इत्य् उच्यते । तत्र न **वसेत्** । ग्रामग्रहणं निवासदेशोपलक्षणार्थम् । तेन नगरे ऽपि प्रतिषेधः । **व्याधिबहुलो** ऽनूपो देशः । **व्याधिबहुले** जाङ्गलदेशे न वसेत् । यत्र दैवदोषाद् व्याधयः प्रवृत्तास् तं देशं त्यजेत् । **एकः** असहायो **नाध्वानं प्रपद्येत** ॥ ४.६० ॥

> **न शूद्रराज्ये निवसेन् नाधार्मिकजनावृते ।**  
> **न पाषण्डिगणाक्रान्ते नोपसृष्टे ऽन्त्यजैर् नृभिः ॥ ४.६१ ॥**

जनपदैश्वर्यं[^१३१] राज्यं । यो जनपदः शूद्रवशवर्ती तत्र न वसेत् । मन्त्रिसेनापतिदण्डकारिकाद्याः सप्त प्रकृतयो राज्यम् । यत्र सर्वाः शूद्रजातीयाः तत्र निवासनिषेधो ऽयम् ।


[^१३१]:
     M G: nṛpatijanapadaiśvaryaṃ

- <u>ननु</u> च "नादार्मिके वसेत्" (म्ध् ४.६०) इत्य् अनेनैव तत्सिद्धम् **अधार्मिकजनावृत** इति । 

- <u>नैष</u> दोषः । पूर्वप्रतिषेधो यत्र ते निवसन्ति । अयं पुनर् अन्यत्रापि निवासतो ऽन्यत्र संनिहिता यदि भवन्ति तथापि तत्र प्रदेशे न वसितव्यम् । तथा चावृतग्रहणम् अत्र । यः प्रदेश एतैर् आवृतो न तत्र स्थातव्यम् । एवं **पाषण्डि**जनैर्[^१३२] य आक्रान्तो देशः । यद्य् अप्य् अधार्मिकास् ते वेदबाह्यत्वात्, तथापि तेषां धर्मबुद्धिर् इति भेदेन निर्देशः । **अन्त्यैर् उपसृष्टे** संबद्धे । अथ वा उपतप्ते उपसृष्टे । यथा वाह्लीका म्लेच्छैः ॥ ४.६१ ॥


[^१३२]:
     M G: pākhaṇḍijanair

> **न भुञ्जीतोद्धृतस्नेहं नातिसौहित्यम् आचरेत् ।**  
> **नातिप्रगे नातिसायं न सायं प्रातर् आशितः ॥ ४.६२ ॥**

उपनीतः स्नेहो यस्य स नाशितव्यः- पिण्याकयूषमांसानि । तस्य क्रतुपर्युषितानां[^१३३] च[^१३४] पयोविकाराणां प्रतिप्रसवं करिष्यति (च्ड़्। म्ध् ५.२४–२५) । तक्रकिलाटाद्यपेक्षयैव बहुवचनम् । साक्षाद्विकारो हि दध्य् एव । तन्मात्रप्रसवे ऽभिप्रेते दधिग्रहणम् एवाकरिष्यत् । तेनाविधानार्थः । न हि दध्नः पर्युषितत्वम् अस्ति । तस्माद् उदश्वित्तक्रकिलाटादिकानां पयोविकाराणां नायं प्रतिषेधः । 


[^१३४]:
     M G omit: ca


[^१३३]:
     M G 1st ed.: ṛtur paryuṣitānāṃ; G 2nd ed. omits kratu-

- **नातिसौहित्यं** तृप्तिं न कुर्यात् । तत्र कुक्षेर् भागः । एको ह्य् अन्नस्य अपरो[^१३५] हि द्रवस्योदकादेः अपरो देषसंचरणार्थ इत्य् एवं भोक्तव्यम् इति — तत्[^१३६] कार्यम् । **अतिप्रगे** प्राह्णे[^१३७] प्रथमोदित एव सूर्ये न भुञ्जीत । प्रहरे अतीते कृशानां पूर्वाह्णे, इतरेषां मध्याह्ने । **नातिसायम्** अस्तसमयसमये[^१३८] न भुञ्जीत । **न सायं** भुञ्जीत[^१३९] **प्रातर् आशितस्** तृप्तः । तस्मात् साकांक्षम् अशितव्यं कालद्वये ऽपि । तद् उक्तम् "सायं प्रातर् मनुष्याणाम् अशनं देवनिर्मितम्" (म्भ् १३.१४८.१४) इति । यदि तु प्रातस् तृप्तः स्यात् सायं न भुञ्जीत । 


[^१३९]:
     M G 1st ed.: bhuñjan


[^१३८]:
     M G: astasamayamaye


[^१३७]:
     M G: prāhve


[^१३६]:
     M G: na tat


[^१३५]:
     J: apare

- <u>अथ</u> वैवं व्याख्यायते । **न सायं प्रातर् आशितः स्यात्,** उभयोर् अन्नकालयोर् न तृप्येत् । तथा च याज्ञवल्क्यः सायम् ईषद्भोजनम् आह (य्ध् १.११४) ॥ ४.६२ ॥

> **न कुर्वीत वृथाचेष्टां न वार्य् अञ्जलिना पिबेत् ।**  
> **नोत्सङ्गे भक्षयेद् भक्ष्यान् न जातु स्यात् कुतूहली ॥ ४.६३ ॥**

**वृथाचेष्टा** दृष्टादृष्टयोर् व्यापारयोर् अनुपकारः । यथा इतरदेशादिवार्तापरत्वम् । संहतौ पाणी **अञ्जलिः** । तेनोदकं **न पिबेत्** । वारिग्रहणात् क्षीरादीनाम् अप्रतिषेधः । **न उत्सङ्गे** । **भक्ष्या** धानाशष्कुल्यादयः । तान् उत्सङ्ग ऊर्वोर् उपरि **न भक्षयेत्** । भक्ष्यग्रहणात् फलानाम् अपि प्रतिषेधः । सक्त्वोदनादेस् तु निरुपसेचनीयस्यानदनीयत्वाद् उत्सङ्गे प्राप्तिर् एव नास्ति । **कुतूहलं** असति प्रोजने किम् एतत् स्याद् इति निश्चये अत्यर्थम् उत्कलिका । **न जातु** कदाचित् ॥ ४.६३ ॥

> **न नृत्येन् नैव गायेच् च न वादित्राणि वादयेत् ।**  
> **नास्फोटयेन् न च क्ष्वेडेन् न च रक्तो विरोधयेत्**[^१४०]** ॥ ४.६४ ॥**


[^१४०]:
     M G: virāvayet

**नर्तनं** गात्रविक्षेपविशेषः लोकप्रसिद्ध एव । **गायनं** षड्जादिस्वरतः शब्दस्य करणम् । लौकिकस्य चायं प्रतिषेधो न वैदिकस्य, विहितत्वात् । **वादित्राणि** वीणावंशमृदङ्गादीनि । तेषां स्वयंकर्तृकं वादनं प्रतिषिध्यते । वादकैस् तु वाद्यमानानाम् अप्रतिषेधः[^१४१] । न हि ण्यन्ताद् अयं णिजन्त इति प्रमाणम् अस्ति । **आस्फोटनं** करमर्दास्फोटनादि पाणिना भूमौ बहुनिर्घातः स शब्दः । **क्ष्वेडेति** अव्यक्तं दन्तैः शब्दकरणम्, क्ष्वेडनिकेति प्रसिद्धा । वल्गनं अन्यत्[^१४२] । रागी परितुष्टे[^१४३] न **विरोधयेत्** विरोधं न कुर्यात् । पीडिते न निषेधः । घञन्ताण्णिच् कर्तव्यः ॥ ४.६४ ॥


[^१४३]:
     M G 1st ed.: parituṣṭya


[^१४२]:
     M G 1st ed.: anyo


[^१४१]:
     M G: ayaṃ pratiṣedho na

> **न पादौ धावयेत् कांस्ये कदाचिद् अपि भाजने ।**  
> **न भिन्नभाण्डे भुञ्जीत न भावप्रतिदूषिते ॥ ४.६५ ॥**

**कांस्ये भाजने पादौ न** प्रक्षालयेत् । **भिन्नभाण्डे** एकदेशभिन्ने ऽपि । सर्वभिन्नेष्व् अर्थत एव प्रतिषेधः । पत्रपुटकादीनां तु भिन्नभाण्डाव्यवहारात् छिद्रितानाम् अपि न दोषः । **भावः** अन्तर्हृदयाभिप्रायः । यत्र मनो न परितुष्यति । शब्ददुष्टे वा पतद्गृहादौ[^१४४] । तत्रापि नैवं भावप्रसादो भवति ॥ ४.६५ ॥


[^१४४]:
     M G 1st ed.: etadgṛhādau

> **उपानहौ च वासश् च धृतम् अन्यैर् न धारयेत् । **  
> **उपवीतम् अलंकारं स्रजं करकम् एव च ॥ ४.६६ ॥**

पित्रादिभ्यो **ऽन्यैर् धृतं** **न धारयेत्** । "निर्णिज्याशक्तौ" इति गौतमः (ग्ध् ९.६) । **करकः** कमण्डलुस् तस्य पित्रादिधृतस्यापि धारणं समाचारविरुद्धम् । संबन्धिरूपो ऽसाव् इष्यते । यस्यैव संबन्धी तस्यैव शुचिर् नान्यस्य । **अलंकारो** दन्तवलयादिः । करकादिभिर् अल्पार्थैः साहचर्यात्, मणिमुक्तादेस् तु न निषेध इति <u>केचित्</u> ॥ ४.६६ ॥

> **नाविनीतैर् व्रजेद् धुर्यैर् न च क्षुद्व्याधिपीडितैः ।**  
> **न भिन्नशृङ्गाक्षिखुरैर् न वालधिविरूपितैः ॥ ४.६७ ॥**

**अविनीता** अदान्ता गावो ऽश्वाश्वतरादयः । **धुर्या** धुरं वहन्ति युज्यन्ते । गन्त्र्यादेर् उपलक्षणम् । **च**ग्रहणं अनियुक्तैर् अपि धुरि, केवलैर् अदान्तैः[^१४५] गमनं नेष्यते । भग्नं शृङ्गं यस्य[^१४६] अनडुहः, तस्यैव शृङ्गसंभवः, नाश्वादेः । **वालधिः** पुच्छस् तेन **विरूपिताः** छिन्नपुच्छादयः । तादृशेन न यायात् । आरोहणम् एव स्मृत्यन्तरे प्रतिषिद्धम्[^१४७] ॥ ४.६७ ॥


[^१४७]:
     M G 1st ed.: prasiddham


[^१४६]:
     M G 1st ed. omit: yasya


[^१४५]:
     M G add: avinītā adāntāḥ (which is a repetion of the initial phrase)

> **विनीतैस् तु व्रजेन् नित्यम् आशुगैर् लक्षणान्वितैः ।**  
> **वर्णरूपोपसंपन्नैः प्रतोदेनाक्षिपन्**[^१४८]** भृशम् ॥ ४.६८ ॥**


[^१४८]:
     M G: -ātudan

दृप्यमाना अपि केचिद् विनयं न संगृह्णन्ति । तदर्थम् आह- **विनीतैर्** इति, सुशिक्षितैः । **आशुगैः** क्षिप्रगामिभिः । **लक्षणान्वितैः** प्रशस्तावर्तादियुक्तैः, न शून्यमस्तकादिभिः । **वर्णरूप**युक्तैः । शोभनेन वर्णेन रुक्मशोणादिना,[^१४९] रूपेण संस्थानविशेषेण । शोभनत्वं च लक्षणविद्यातो ज्ञात्व्यम् । **भृशम् अक्षिपन्** अपीडयन् । पुनः पुनः **प्रतोदेन** अङ्कुशादिना अत्यन्तम् उद्वेक्ष्यमाणा विघटयन्ति ॥ ४.६८ ॥


[^१४९]:
     M G: karṇaśobhādinā

> **बालातपः प्रेतधूमो वर्ज्यं भिन्नं तथासनम् ।**  
> **न छिन्द्यान् नखरोमाणि दन्तैर् नोत्पाटयेन् नखान् ॥ ४.६९ ॥**

प्रथमोदिते सवितरि मुहूर्तत्रयं **बालातप**व्यपदेशः । **प्रेतधूमो** दह्यमानस्य शवस्य यः । **आसनं** **भिन्नं**[^१५०] छिद्रितं भग्नम् । एतद् **वर्ज्यम्** । **नखानि रोमाणि च न छिन्द्यात्** स्वयं व्यसनेन, अतिप्रवृद्धानि तु नापितेन कारयेत् । **दन्तैश् च नखान् नोत्पाटयेत्** प्रवृद्धान् अपि ।


[^१५०]:
     J: chinnaṃ

- <u>अन्ये</u> त्व् एवम् अभिसंबध्नन्ति । **न छिन्द्यान् नखरोमाणि दन्तैर्** इति । नखांश् च दन्तेनापि न पातयेत् । 

- नखभङ्गयोजनासु हि कामिन्यो नाना नखान् दारयन्ति ॥ ४.६९ ॥

> **न मृल्लोष्ठं च मृद्नीयान् न छिन्द्यात् करजैस् तृणम् ।**  
> **न कर्म निष्फलं कुर्यान् नायत्याम् असुखोदयम् ॥ ४.७० ॥**

**विमर्दनं** खण्डशः करणं लोष्ठस्य मृत्संबन्धिनः । 

- <u>केचित्</u> तु मृदो लोष्ठस्य सुधादिसंबन्धिनो ऽपि । मृदश् च मर्दनम् उत्क्षिप्योत्क्षिप्य पातनम्, हस्तेन संहननं वा । 

- एतच् च मर्दनं यत्किंचनकारितया प्राप्तं नीषिध्यते, न तु शौचाद्यर्थे प्रयोजने । **निष्फल**ग्रहणस्य पुरस्ताद् अपकर्षात् । तेनैव सिद्धे प्रायश्चित्तविशेषार्थः पुनर् आरम्भः ।

- **करजा** नखाः । **न कर्म** । <u>ननु</u> च "न कुर्वीत वृथाचेष्टाम्" (म्ध् ४.६३) इत्य् अनेनैव निष्फलं कर्म । <u>अत्राहुः</u> । चेष्टा भौतिको व्यापारः । इह तु सामान्यस्य पर्युदासः । तेन मनोराज्यादिकल्पाः परिहरणीयाः । **आयतिर्** आगामी कालः । यस्मात् कर्मण आगामिनि काले **असुखं** दुःखम् उत्पद्यते, यथा अजीर्णभोजनम्, कुटुम्बभृतिम् अचिन्तयित्वा महतो धनस्य व्ययश् च । तं **न कुर्यात्** ॥ ४.७० ॥

_अत्रार्थवादः ।_

> **लोष्ठमर्दी तृणच्छेदी नखकादी च यो नरः ।**  
> **स विनाशं व्रजत्य् आशु सूचको ऽशुचिर् एव च ॥ ४.७१ ॥**

अस्माद् एव केवलाल् **लोष्ठ**ग्रहणात् पूर्वोक्तमृल्लोष्ठम् इति षष्ठीसमासो विज्ञायते । उभयप्राधान्ये हि मृद्ग्रहणं लोष्ठ इव अत्राकरिष्यत[^१५१] । तस्यैव हस्तेन सुमर्दत्वात् प्राप्तः पर्युदासः । सुधायास् तु काठिन्याद् यत्नसाध्यं मर्दनम्, तन् नैवासति प्रयोजने प्राप्तम् । मृल्लोष्ठमर्दनं तु हस्तेन पुरुषाणां स्वभावतः केषांचित् प्राप्नोति । तस्य पर्युदासः । 


[^१५१]:
     M G 1st ed.: -kariṣyatā; G 2nd ed.: -kariṣyat

- **तृणच्छेदी** प्रकृतः । दन्तैर् नखान् खादति । **सूचकः** पिशुनः कर्णेजपः । यः परस्य दोषान् असतः सतो वा परोक्षं व्याख्यापयति । **अशुचिर्** उक्तार्थः । **विनाशम् आशु व्रजति** । न यथान्यानि वैदिकान्य् अनियतकालानि फलानि एवम् एतत्, किं तर्हि इहैव जन्मनि अचिराद् धनादिना वियोगो **विनाशः** ॥ ४.७१ ॥

> **न विगृह्य कथां कुर्याद् बहिर् माल्यं न धारयेत् ।**  
> **गवां च यानं पृष्ठेन सर्वथैव विगर्हितम् ॥ ४.७२ ॥**

अभिनिवेशेन पणबन्धादिना यल् लौकिकेषु शास्त्रेषु वार्थेष्व् इतरेतरं जल्पनम् अहोपुरुषिका या, सा **विगृह्य कथा** । **बहिर्माल्यम्** । वाससो बहिः कण्ठस्थां स्रजं वाससा छादयेत् । तथा च समाचारः ।

- <u>अपरे</u> बहिर् इत्य् अनावृतो देश उच्यते । तत्र नगररथ्यादौ न प्रकटमाल्यो भ्राम्येद् इत्य् आहुः । 

- <u>अथ वा</u> बहिर्गन्धं **बहिर्माल्यम्**, यस्य गन्धो नातिसंवेद्यते । एवं स्मृत्यन्तरम्- "नागन्धां स्रजं धारयेद् अन्यत्र हिरण्मय्या" इति । **गवां च** **पृष्ठे यानं** पर्याणं विना साक्षाद् गवारोहणं प्रतिषिध्यते । **सर्वथेति** । पर्याणाद्यन्तराये ऽपि गन्त्र्यादियुक्ते ऽपृष्ठयानत्वाद् अप्रतिषेधः ॥ ४.७२ ॥

> **अद्वारेण च नातीयाद् ग्रामं वा वेश्म वावृतम् ।**  
> **रात्रौ च वृक्षमूलानि दूरतः परिवर्जयेत् ॥ ४.७३ ॥**

आवृतस्य वाटपरिक्षेपादिना ग्रामस्य अद्वारप्रवेशप्रतिषेधः । अनावृतस्य तु द्वारवतो ऽपि यथाकामम् ॥ ४.७३ ॥

> **नाक्षैर् दीव्येत् कदाचित् तु स्वयं नोपानहौ हरेत् ।**  
> **शयनस्थो न भुञ्जीत न पाणिस्थं न चासने ॥ ४.७४ ॥**

अन्तरेणापि ग्लहम्, परिहासेन **नाक्षैर् दीव्येद्** इति । **कदाचिद्**ग्रहणं शलाकादीनाम् अपि दर्शनार्थम् । तेन सर्वस्य द्यूतस्य प्रतिषेधः । **स्वयं** चर्ममयं पादत्राणम् **उपानहौ**[^१५२], ते आत्मना हस्तेन दण्डादिना वा गृहीत्वा देशान्तरं न नयेत्[^१५३] । आत्मीययोश् चायं प्रतिषेधः, स्वयम् इति प्रकृतत्वात् । तेन च गुर्वादिसंबन्धिन्योर् अनिषेधः । **शयने** खट्वादौ उपविश्य **न भुञ्जीत**, **पाणौ** च कवलं स्थापयित्वा, भाजनाद्यनन्तरितेन **आसने** अन्नं स्थापयित्वा । आनन्तर्याद् भोज्यस्य प्रतिनिर्देशः, न भोक्तुः ॥ ४.७४ ॥


[^१५३]:
     M G 1st ed.: nānayet


[^१५२]:
     M G add: ca

> **सर्वं च तिलसंबद्धं नाद्याद् अस्तम् इते रवौ ।**  
> **न च नग्नः शयीतेह न चोच्छिष्टः क्वचिद् व्रजेत् ॥ ४.७५ ॥**

**अस्तम् इते** आदित्ये । प्रतिलक्षणे कर्मप्रवचनीयत्वात् द्वितीया । **न चोच्छिष्टः** ।

- <u>ननु</u> च ब्रह्मचर्यधर्मेष्व् एतत् प्रतिषिद्धम् । पुरुषधर्मता च तस्य ज्ञापिता । न तादर्थ्यम् एव । 

- <u>सत्यम्</u> । व्रतरूपताज्ञापनार्थ उपदेशो ऽयम् । तेन यावज्जीविकः संकल्पः कर्तव्यः ॥ ४.७५ ॥

> **आर्द्रपादस् तु भुञ्जीत नार्द्रपादस् तु संविशेत् ।**  
> **आर्द्रपादस् तु भुञ्जानो दीर्घम् आयुर् अवाप्नुयात् ॥ ४.७६ ॥**

आदिकर्मणि विधिम् इमं समाचरेत् । **आर्द्रपादो** भोजनम् आचरेत् । न चातृप्तेः पादौ संचन्न् आसीत । **संविशेत्**, शयने गात्राणि नावक्षिपेत् । संवेशनं शयने गात्रसंयोजनम् । अस्य फलम् आह- **दीर्घम् आयुर्** इति । नायम् आयुष्कामस्य विधिः, किं तर्हि पूर्ववन् नित्यः । आयुरनुवादस् त्व् अर्थवाद एव ॥ ४.७६ ॥

> **अचक्षुर्विषयं दुर्गं न प्रपद्येत कर्हिचित् ।**  
> **न विण्मूत्रम् उदीक्षेत न बाहुभ्यां नदीं तरेत् ॥ ४.७७ ॥**

**दुर्गं** दुर्गारोहं पर्वतादि तरुगुल्मलतागहनं चारण्यम् । तन् **न प्रपद्येत** । नाक्रामेन् न गच्छेद् **चक्षुर्विषयं** सर्पचौरादेर्[^१५४] अन्तर्हितस्य भावाशङ्कया । **चक्षुर्**ग्रहणम् आगमादेर् अपि प्रमाणस्य लक्षणम् । **न विण्मूत्रम्** । उदीक्षणं वर्णादिना निरूपणम् । निरूपणं[^१५५] च चिरकालप्रक्षणेन भवतीत्य्[^१५६] अत एव तन् न कर्तव्यम् । दैवात् क्वचिद् दृश्यमाने न दोषः । नदीबाहुतरणं च स्वस्थस्य निषिध्यते, न वृकादिभये[^१५७] ॥ ४.७७ ॥


[^१५७]:
     M G 1st ed.: vṛkabhaye


[^१५६]:
     M G 1st ed.: - prakṣaṇāni bhavanti iti |


[^१५५]:
     M G 1st ed. omit one nirūpaṇaṃ


[^१५४]:
     G 1st ed.: sarpacaurārdair; G 2nd ed.: sarpacaurādair

> **अधितिष्ठेन् न केशांस् तु न भस्मास्थिकपालिकाः ।**  
> **न कार्पासास्थि न तुषान् दीर्घम् आयुर् जिजीविषुः ॥ ४.७८ ॥**

**कपालिकाः** भग्नशकलानि[^१५८] । **दीर्घम् आयुः** । व्याख्याता द्वितीया ॥ ४.७८ ॥


[^१५८]:
     M G 1st ed.: bhagnasya śakalāni

> **न संवसेच् च पतितैर् न चाण्डालैर् न पुल्कसैः ।**  
> **न मूर्खैर् नावलिप्तैश् च नान्त्यैर् नान्त्यावसायिभिः ॥ ४.७९ ॥**

<u>ननु</u> च "नाधार्मिकजनावृते", "नोपसृष्टे ऽन्त्यजैः" (म्ध् ४.६१) इति चोक्तम् एवैतत् ।

- <u>नेति</u> ब्रूमः । तत्र निवासः प्रतिषिद्धः । इह तु संवासः । यत्र ग्रामे ते वसन्ति न तत्र वस्तव्यं गृहस्थित्येति तत्रोक्तम् । संवासस् तु तैः सह संव्यवहारो दानग्रहणादिभिर् मैत्रीकरणम्, तद्गृहसमीपे च वासो ऽपि एकतः छायोपजीवनम् इत्यादि । आवृतग्रहणाच् च तत्र बाहुल्यं गम्यते । यस्मिन् ग्रामे भूयांसस् ते तस्य[^१५९] समीपे ऽपि न वस्तव्यम् इति तस्यार्थः । इह त्व् अबाहुल्ये ऽपि समीपवासादि प्रतिषिध्यत इत्य् एष विवेकः । 


[^१५९]:
     M G: tathā

- **पुल्कसा** निषादाः शूद्रायां जाताः । **अन्त्या** मेदप्रभृतयो म्लेच्छाः । **अन्त्यावसायीति** निषादस्त्रियां चण्डालाज् जातो वक्ष्यते "निषादस्त्री चण्डालात्" इत्यादि (म्ध् १०.३९) । **अवलिप्ता** मदोद्धताः धनादिना गर्विताः ॥ ४.७९ ॥

> **न शूद्राय मतिं दद्यान् नोच्छिष्टं न हविष्कृतम् ।**  
> **न चास्योपदिशेद् धर्मं न चास्य व्रतम् आदिशेत् ॥ ४.८० ॥**

शूद्रस्य दृष्टादृष्टविषये हिताहितोपदेशो न कर्तव्यः । शूद्रस्य मन्त्रित्वं न कर्तव्यम् इति यावत् । वृत्त्यर्थश् चायं निषेधः । सौहार्दादिना तु न दोषः । भवन्ति हि शूद्राः कुलमित्राणि । मैत्र्या चावश्यं हितम् उपदिश्यते । अनुज्ञाता च सर्ववर्णे ब्राह्मणस्य मैत्री "मैत्रो ब्राह्मण उच्यते" (म्ध् २.८७) ।

- <u>ये तु</u> व्याचक्षते, अपृच्छतो न ब्रूयाद् इत्य् उपन्यस्य युक्तं शास्त्रान्तरसिद्धत्वात्- "नापृष्टः कस्यचिद् ब्रूयात्" (म्ध् २.११०) इति,

- <u>तद् अयुक्तम्</u> । तत्र हि स्वाध्यायविषयं स्वरवर्णगतम् अन्यद् वासंगतं[^१६०] कुर्वतो विनाशितं त्वयेत्यादाव् अपृष्टेन न वक्तव्यम् । तथा[^१६१] चामी नाध्याप्या इत्य् अस्मिन् प्रसङ्ग इदम् उक्तम् "नापृष्टो ब्रूयात्" इति । अशिष्यस्यापृच्छतो विस्वरं व्यक्षरं वा पठतो न किंचिद् वक्तव्यम् इति तस्यार्थः ।


[^१६१]:
     M G: yathā


[^१६०]:
     M G 1st ed.: anyatvam asaṃgataṃ vā; G 2nd ed.: anyad vāsaṃgataṃ vā

- **नोच्छिष्टम्** इति । उच्छिष्टशब्दो ऽयं भुजिनिमित्ते ऽप्राशस्त्ये वर्तते । कृतमूत्रपुरीषो ऽप्य् अनाचान्त उच्छिष्ट उच्यते, यथा वक्ष्यामः "न स्पृशेत् पाणिनोच्छिष्टः" (म्ध् ४.१४२) । बाहुल्येनोच्छिष्टप्रयोगो भुजिसंबन्धेन । भुञ्जानस्य ह्य् अन्तरास्यसंस्पर्शेन बहिरन्तः स्थितस्योच्छिष्टत्वं भवति । तथा च "न स्मश्रूणि गतान्य् आस्यम्"(म्ध् ५,१३९) इति श्मश्रुभ्यो ऽन्यद् आस्यानुप्रविष्टम् उच्छिष्टं करोतीति ज्ञापयति । अतश् च भोक्तुर् भुज्यमानस्य पात्रादेर् अधिकरणस्य चोच्छिष्टव्यवहारः । क्वचिच् चायम् उपयुक्तेतरवचनो ऽपि, "हविरुच्छिष्टं दक्षिणा" इति । तत्र समाचारात् पात्रगृहीतम् उच्छिष्टपुरुषसंबन्धम् ईषद्भुक्तम् उच्छिष्टम् उच्यते । यद् अपि विशदम् ओदनादिपात्रस्थम् अस्पृष्टम् अपि भोक्त्रा तद् अपि संबन्धात् समाचारतः परिह्रियते । तत्र "च्छिष्टम् अपि दातव्यम्," "नोच्छिष्टम्" इति विधिप्रतिषेधाव् एकविषयाव् ऋतानृतशूद्रव्यवस्थया हविःशेषभेदेन वा विकल्प्येत[^१६२] । <u>अथ वा</u> स्थालीस्थम् अतिथ्यादिभुक्तशिष्टं पर्युषितप्रायम् उच्छिष्टम्, तन् न शूद्राय दतव्यम् । <u>तत्रोच्यते</u> । जीर्णवसनसाहचर्याच् चैतद् एव प्रतिपत्तुं युक्तम् । उपयुक्तेतरवचनत्वाच् च शिषेर् उपसर्गस्य तदर्थानुगुण्येन वर्तनाद् धविरुच्छिष्टं दक्षिणेतिवत् प्रयोगो ऽप्य् अविरुद्धः । एवम् अनयोः स्मृत्योर् अविरोधो भविष्यति, यद्य् अपि रूढ्याचमनार्हाः प्रायो ऽत्र वचने दृश्यन्ते । यत् तु "वैश्यवच् छौचकल्पश् च" (म्ध् ५.१३८) इति तद् दासशूद्रविषयम् । भुक्तोज्झितम् एव प्रतीयत इति दर्श्यिष्यामः ।


[^१६२]:
     M G 1st ed.: vikalpete

- **न हविष्कृतम्** । हविषे कृतं हविरर्थं कल्पितम् । बहुवचनः समासस् तादर्थ्येनोपकल्पितप्रतिषेधात् । दण्डापूपिकया यत्र हविर्गन्धो ऽस्ति तत् सर्वं प्रतिषिध्यते । तेन हविरर्थितया संकल्पितस्य हविषः प्रवृत्तस्य हविःशेषस्याभुक्तोज्झितस्य हविषः प्रतिशेषः सिद्धो भवेत् । तथा च कृतम् इति करोतिः क्रियासामान्यवचनः प्रयुक्तः । हविरर्थं यत् कृतं संकल्पितम् इति[^१६३] वचनम् । तेनोच्छिष्टस्यापि यावत् प्राकृतेन संकल्पेन हविष्कृतव्यपदेशो न यथावत् सर्वावस्थस्य प्रतिषेधो विज्ञायते ।


[^१६३]:
     M G omit: iti

- <u>अन्यैस्</u> तु हविर्मिश्रं **हविष्कृतम्** इति व्याख्यातम् । संसृष्टप्रतिषेधाच् च केवस्यापि प्रतिषेधः । विप्रसंसृष्टप्रतिषेधे विप्रस्येवेत्य् उक्तम् । 

- <u>कथं</u> पुनः संसृष्टप्रतिषेधे केवलप्रतिषेधः । केवलप्रतिषेधेनाप्रधानः कदाचित् संसृष्टप्रतिषेधः शक्यते वक्तुम् । यत्र संसृष्टाव् अपि पृथक्त्वेन प्रतिभासेते, यत्र वा चक्षुषा प्रतिभासमाने रूपे रसादिना तत्प्रयोगो भवति, तत्रापि भवत्य् एव तदाश्रयो व्यवहारः । यथा सुरादिसंपृक्तासु सक्तुपिण्डीष्व् अनतर्हिते ऽपि सुरादिरूपे रसे तत्प्रत्ययाद् अस्त्य् एव सुरापानप्रायश्चित्तम् ।

- <u>ननु</u> चैवम् अप्य् अद्रवरूपत्वात् पिण्डीभिर् एकतापन्नायाः सुराया न पानोपपत्तिः ।

- <u>नैष</u> दोषः । प्रायिकेणौचित्यानुवादेन पानम् उपादीयते । अभ्यवहार एव तु निषिध्यते । यथा च भक्ष्याभक्ष्यप्रकरणम् एतत् । भक्षणं चाभ्यवहारमात्रंम् । तस्य विशेषाः पानखादनचर्वणादयः । गन्धस्य पुनर् अनाश्रयस्याप्य् उपलब्धेर् न ततो द्रव्यसद्भावावगमः । दूरस्थे ऽपि कर्पूरादौ गन्ध उपलभयते । सूक्ष्मद्रव्यावयवावगमकल्पनायां द्रव्यस्य परिमाणावयवः स्यात् । यत्र तु संसृष्टयोर् एकीभावो न चान्यस् तत्प्रत्ययः, न[^१६४] तत्र केवलाश्रयौ विधिप्रतिषेधौ प्रवर्तितुम् अर्हतः । यथा क्षीरं पातव्यम् इति संमिश्रितयोः क्षीरोदकयोः पीतयोर् न क्षीरं भवति नोदकम्, द्रव्यान्तरत्वात् । अन्यद् धि तत्र रूपम् अन्यश् च रससंस्थानादि तत्प्रत्ययहेतुर् अस्तीति द्रव्यान्तरं तत् ।


[^१६४]:
     M G 1st ed.: na na

- <u>यद्य्</u> एवं मद्योदके सह पीते यदि भवेताम्, तदा मद्यपानप्रायश्चित्तं न प्राप्नोति, द्रव्यान्तरत्वात् । 

- <u>नैष</u> दोषः अभिभवति रसान्तराणि मद्यं तिक्तरसवत् । ततो रसप्रत्यभिज्ञानाद् भवत्य् एव तत् प्रायश्चित्तम् । यत्र तु बहूदकं स्वल्पं मद्यादि, तत्र संसर्गप्रायश्चित्तम् अपि निपुणम् एकादेशे निरूपयिष्यामः । 

- तस्मात् केवलाश्रयः प्रतिषेध आस्कन्देद् अपि संसर्गम् । यथा माषा न भोक्तव्या इति मिश्रा अपि न युज्यन्ते । संसर्गाश्रयस् तु केन हेतुनासंसृष्टे वर्तेत । गङ्गायमुनयोः संगमाज् जलम् आनयेत्य् उक्ते न केवलाया गङ्गाया आनयति, न यमुनायाः । समाचार एवेति चेत्, समाचार एवोदाहर्तव्यः ।

- **न चास्योपदिशेद् धर्मम्** ।

- <u>ननु</u> च "**न शूद्राय**" इत्य् अविशेषेण दृष्टादृष्टविषयमतिदानप्रतिषेधाद् धर्मोपदेशनिषेधो ऽपि सिद्ध एव ।

- <u>सत्यम्</u> । पुनर्वचनं शेषार्थम् । ततः प्रायश्चित्तोपदेशो ऽनुज्ञातो भवति । "शरणागतं परित्यज्य" (म्ध् ११.१९७) इत्य् अत्र चैतद् दर्शयिष्यामः । 

- <u>अन्ये</u> तु पार्वणश्राद्धपाकयज्ञादिष्व् इतिकर्तव्यतां न शिक्षयेत् याजकत्वादिरूपेणेत्य् आहुः । 

- <u>अत्र चोदयन्ति</u>- यदि धर्मोपदेशः शूद्रस्य निषिध्यते कुतस् तर्हि धर्मवित्त्वम् । अविदुषश् च नानुष्ठानसंभवस् ततः शूद्रानुष्ठातृकधर्मशास्त्रानर्थक्यम् । 

- <u>अचोद्यम्</u> एतत् । अतिक्रान्तनिषेधस्य लिप्सया ब्राह्मणस्य चोपदेष्टृत्वसंभवात् । न हि ब्रह्महत्या सर्वस्वदानचोदनाप्रतिग्रहं प्रयुङ्क्ते । संभवति लिप्सा प्रयोक्त्री । 

- <u>ननु</u> चास्ति[^१६५] वचनम् "प्रब्रूयाद् इतरेभ्यश् च" (म्ध् १०.२) इति ।


[^१६५]:
     M G 1st ed.: na cāsti

- <u>वृत्त्युपायप्राप्तौ</u> । अत एवं प्रकृतम् "सर्वेषां ब्राह्मणो विद्याद् वृत्त्युपायान् यथाविधि । प्रब्रूयाद् इतरेभ्यश् च" इति (म्ध् १०.२) । यस् त्व् आश्रितशूद्रस् तस्यावश्यम् उपदेशः कर्तव्यः । अविदुषा विधिप्रतिषेधातिक्रमात्[^१६६] संवासो निषिद्धः "न मूर्खैर् नावलिप्तैश् च" इति (म्ध् ४.७९) ।


[^१६६]:
     M G: vidhipratiṣedhādhikṛtakramāt

- <u>यत् तु</u> व्याचक्षते- धर्मशास्त्रोपदेशस् तदर्थव्याख्यानं वानेन निषिध्यते शास्त्रद्वयेन "**न चास्योपदिशेत्**"[^१६७] इति । एकेन शास्त्राध्ययनम् अपेरणार्थव्याख्यानम् । अग्रन्थकस् तूपदेशो न केनचिन् निषिद्धः । 


[^१६७]:
     M G: vāsyopadiśet

- <u>तेषाम्</u> एवंवदतां "तस्य शास्त्रविचारः" इति सिद्धत्वात्, पुनरुक्तम् । 

- <u>इह</u> वदन्ति[^१६८] । व्याकरणादौ धर्मावबोधार्थशास्त्रे धर्मशब्दः । तद् धि न धर्मशास्त्रम् अतीन्द्रियार्थम् इति प्रतिषेधानुपदेशात् । भवति तु धर्मशास्त्रवबोधार्थम् । शक्नोति हि वैयाकरणः पदार्थानुसरणेन[^१६९] गहनं वाक्यार्थम् उन्नेतुम् । धर्मशास्त्रत्वाच् च तस्य शास्त्र इत्य् अनेन गतत्वात्[^१७०] पृथग् उच्यते । 


[^१७०]:
     J: anenāgatatvāt


[^१६९]:
     M G: -sāreṇa na


[^१६८]:
     M G in place of iha vadanti read idaṃ tu bahuyuktam

- <u>युक्तम्</u> एतत्, यदि कश्चिन् न ब्रूयात् प्रधाने ऽनधिकृतस्य कुतो ऽङ्गेषु प्राप्तिर् इति । वेदः स्मृतिशास्त्रे च प्रधानम् । न च तत्र शूद्रस्याधिकारः ।

- **न चास्य व्रतम् आदिशेत्** । व्रतशब्देन कृच्छ्राण्य् उच्यन्ते, "एतैर् व्रतैः" (म्ध् ११.१०१) इति प्रयोगदर्शनात् । तान्य् अभ्युदयकामस्य नोपदिशेत् । प्रायश्चित्तार्थतया त्व् इष्यत एवोपदेशः । स्नातकव्रतानां प्राप्तिर् एव नास्ति, अस्नातकत्वात् । एवं सावित्रादीनाम् अप्य् अध्ययनाभावाद् अध्ययनं चोपनयनाभावाद् उपनयनं च तद्विधौ जातित्रयश्रवणात् ॥ ४.८० ॥

> **यो ह्य् अस्य धर्मम् आचष्टे यश् चैवादिशति व्रतम् ।**  
> **सो ऽसंवृतं नाम तमः सह तेनैव मज्जति ॥ ४.८१ ॥**

पूर्वस्य प्रतिषेधस्य निन्दार्थवादः । **तेनैव सहेति** । उभयोर् दोषम् आह, शृण्वतः श्रावयतश् च । **मज्जत्य्** अवगाहते, तत् प्राप्नोतीति यावत् ॥ ४.८१ ॥

> **न संहताभ्यां पाणिभ्यां कण्डूयेद् आत्मनः शिरः ।**  
> **न स्पृशेच् चैतद् उच्छिष्टो न च स्नायाद् विना ततः ॥ ४.८२ ॥**

**संहताभ्यां** संश्लिष्टाभ्याम् इतरेतरसंसृष्टाभ्यां युगपद् द्वाभ्यां प्रतिषेधः । **पाणिभ्याम्** इति बाहू संहतौ निषेधति । **आत्मन** इति न परस्य । अतश् चान्येन संहताभ्यां कण्डूयतो न दोषः । **शिरो**ग्रहणात् पृष्ठादाव् अदोषः । **न स्पृशेच्** चैव शिरः । 

- हस्तेनात्मनो ऽन्येन[^१७१] वावयवेनेति <u>केचित्</u> । 


[^१७१]:
     M G: 'nyahastena

- <u>तन् न</u>,[^१७२] पाणिभ्याम् इति प्रकृतत्वात् । 


[^१७२]:
     M G: tatra

- **न च स्नायाच्** छिरसा **विना** । नित्यनैमित्तकयोः स्नानयोर् अयम् विधिः ।

- <u>ननु</u> स्विन्नस्य लौकिके स्नाने कुत एतत् । 

- <u>स्नान</u>विधिनाइकवाक्यत्वात् । 

- <u>विहितस्नानापेक्षा</u> प्रत्यासत्त्या युक्तिमती । लोके तु विधेर् अभावाद् अप्राप्तिः । 

- <u>स्नातिश्</u> चायं सर्वाङ्गसंबन्धिनि सलिलगोमूत्रादि प्रक्षालने वर्तते, शिरोवर्जिते च । तत्र चण्डालादिस्पर्शने शिरोवर्जितम् अपि यदृच्छाप्रसक्तं निवार्यते- **न च स्नायाद् विना ततः** । अस्ति च लौकिकम् अशिरस्कम् अपि स्नानम्, येन शिरःस्नानम् "शिरःस्नातस् तु तैलेन" (म्ध् ४.८३) इति ॥ ४.८२ ॥

> **केशग्रहान् प्रहारांश् च शिरस्य् एतान् विवर्जयेत् ।**  
> **शिरःस्नातश् च तैलेन नाङ्गं किंचिद् अपि स्पृशेत् ॥ ४.८३ ॥**

आत्मनः परस्य वेत्य् अविशेषेण <u>केचिद्</u> इच्छन्ति । <u>अन्ये</u> त्व् आत्मन इति प्रकृतम् अभिसंबध्नन्ति । क्रोधनिमित्तश् चायं प्रतिषेधः । सुरतसंभोगे तु कामिन्याः केशग्रहः, स न निषिध्यते । शिरःस्नानं क्षालितम् अनेनेति राजदन्तादेर् आकृतिगणत्वात् परनिपातः (च्ड़्। पाण् २.२.३१) । **शिरःस्नात** इति बाहुलकेन समासः । **नाङ्गम्** आत्मीयम् ॥ ४.८३ ॥

> **न राज्ञः प्रतिगृह्णीयाद् अराजन्यप्रसूतितः ।**  
> **सूनाचक्रध्वजवतां वेशेनैव च जीवताम् ॥ ८४ ॥**

उक्तम् "राजतो धनम् अन्विच्छेत्" (म्ध् ४.३३) इति । राजशब्दश् चायं क्षत्रियजाताव् अक्षत्रिये ऽपि जनपदेश्वरे दृष्टप्रोयोगः "ब्राह्मणानां राज्यम्" इति । तत्र प्रतिग्रहविधौ तन्निषेधे च जनपदेश्वरवचनो गृह्यते । येनाह **अराजन्यप्रसूतित** इति । जनपदैश्वर्यं हि सर्ववर्णसंभवि लिप्सया । अतो विशेष्यते, राजन्यात् क्षत्रियाद् यस्य प्रसूतिर् उत्पत्तिर् नास्ति तस्माद् राज्ञो जनपदेश्वरान् न गृह्णीयात् । क्षत्रियाद् अपि लुब्धाद् उच्छास्त्रवर्तिनो वक्ष्यमाणेन प्रतिषेधेन (म्ध् ४.८७) । 

- **सूना** पशुमारणसंज्ञपनपूर्वकेण[^१७३] मांसक्रयेण यो जीवति स **सूनावान्** । खटिक इति लोके प्रेसिद्धः । **द्वजो**[^१७४] मद्यपण्यः, तत्क्रयविक्रयजीवी । **वेशः** पण्यवृत्तिः, तया यो जीवति स्त्री वा पुमान् वा ॥ ४.८४ ॥


[^१७४]:
     M G: dvajī


[^१७३]:
     M G: paśumāraṇasaṃjñakapūrvakeṇa

> **दशसूनासमं चक्रं दशचक्रसमो ध्वजः ।**  
> **दशध्वजसमो वेशो दशवेशसमो नृपः ॥ ४.८५ ॥**

उत्तरस्योत्तरस्य दोषगुरुत्वज्ञापनार्थम् एतत् । आपद्य् उपायो वक्ष्यते ॥ ४.८५ ॥

> **दशसूनासहस्राणि यो वाहयति सौनिकः ।**  
> **तेन तुल्यः स्मृतो राजा घोरस् तस्य प्रतिग्रहः ॥ ४.८६ ॥**

सूनया चरति **सौनिकः** । **वाहयति** स्वार्थसाधने व्यापारयति । **घोरः** भीषणो ऽयम्, नरकादिहेतुत्वात् ॥ ४.८६ ॥

_अवयुत्यवादेन राजप्रतिग्रहे निन्दा ।_

> **यो राज्ञः प्रतिगृह्णाति लुब्धस्योच्छास्त्रवर्तिनः ।**  
> **स पर्यायेण यातीमान् नरकान् एकविंशतिम् ॥ ४.८७ ॥**

**लुब्ध** आदानशीलः सामन्तकादिभ्यः । **उच्छास्त्रवर्ती** । "श्रुतशीले[^१७५] च विज्ञाय" (म्ध् ११.२२) इत्यादिशास्त्रम्[^१७६] अतिक्रम्य व्यवहरति असद्दण्डपरस्त्रीहरणादिना । **पर्यायेण** एकत्र फलम् अनुभूयान्यत्र गच्छति । **नरक**शब्दो निरतिशयदुःखवचनः । केवलदुःखश्रवणार्थापत्त्या वा देशविशेषवचनः । **एकविंशति**संख्या अर्थवादः ॥ ४.८७ ॥


[^१७६]:
     M G 1st ed. place the phrase "śrutaśīlaṃ ca vijñāyetyādi after sāmantakādibhyaḥ


[^१७५]:
     M G: śrutaśīlaṃ

> **तामिस्रम् अन्धतामिस्रं महारौरवरौरवौ ।**  
> **नरकं कालसूत्रं च महानरकम् एव च ॥ ४.८८ ॥**  
> **संजीवनं महावीचिं तपनं संप्रतापनम् ।**  
> **संहातं च सकाकोलं कुड्मलं पूतिमृत्तिकम् ॥ ४.८९ ॥**  
> **लोहशङ्कुम् ऋजीषं च पन्थानं शाल्मलीं नदीम् ।**  
> **असिपत्रवनं चैव लोहदारकम् एव च ॥ ४.९० ॥**

श्लोकत्रयं स्पष्टार्थम् ॥ ४.८८–९० ॥

> **एतद् विदन्तो विद्वांसो ब्राह्मणा ब्रह्मवादिनः ।**  
> **न राज्ञः प्रतिगृह्णन्ति प्रेत्य श्रेयो ऽभिकाङ्क्षिणः ॥ ४.९१ ॥**

पूर्वस्य प्रतिग्रहनिषेधविधेर् उपसंहार एषः । राज्ञः प्रतिग्रहो विविधदुःखनरकादिहेतुर् इति जानन्तो **विद्वांसो ब्राह्मणा न राज्ञः** प्रतिगृह्णीयुः । **प्रेत्य** भवान्तरे, **श्रेयः** कल्याणम्, ये **काङ्क्षन्ति** कामयन्ते । **प्रेत्येति** तु ल्यबन्तप्रतिरूपकं शब्दान्तरम् । **ब्रह्म** वेदस् तं **वदन्ति** पठन्ति । **विद्वद्**ग्रहणं **ब्रह्मवादि**ग्रहणं च दुःखातिशयदर्शनार्थम् । तेषां चातीव[^१७७] प्रतिग्रहाद् दोषः । वक्ष्यति "तस्माद् अपि विद्वान्[^१७८] बिभीयात्" (म्ध् ४.१९१) इति ॥ ४.९१ ॥


[^१७८]:
     The reading should be avidvān


[^१७७]:
     DK (5: 1174) suggests: nātīva

> **ब्राह्मे मुहूर्ते बुध्येत धर्मार्थौ चानुचिन्तयेत् ।**  
> **कायक्लेशांश् च तन्मूलान् वेदतत्त्वार्थम् एव च ॥ ४.९२ ॥**

त्रियामा रात्रिः, तस्याः पश्चिमो **ब्राह्मो मुहूर्तः** । तत्र निद्रां त्यजेत् । विबुद्धश् च तस्मिन् काले **धर्मार्थाव् अनुचिन्तयेत्** । यस्मिंश् च धर्म आसेव्यमाने यादृशः शरीरक्लेशो भवति तम् अपि चिन्तयेत् । स्वल्पश् चेद् धर्मो महान्तं कायक्लेशं जनयति, यो धर्मान्तरविरोधी, तं परिहरेत् । 

- अर्थो ऽपि सेवादिः अतिक्लेशकरः, सो ऽपि वर्ज्यः । "सर्वत एवात्मानं गोपायेत्" (ग्ध् ९.३४) इति । अनिश्चित्य न किंचिद् कुर्यात् । न च मनोराज्यादिविकल्पान् कुर्यात् । स्वभावो ह्य् अयं पुरुषाणाम् असति बाह्ये व्यापारे मनसो विकल्पाः परद्रव्याभिलाषादिरूपाः समुद्भवन्ति । तन्निवृत्त्यर्थम् इदं पुरुषार्थम् । 

- तस्यां वेलायां साध्यसाधनभावेन चिन्त्यो **वेदस्य तत्त्वार्थः** । रहस्यम् आत्मज्ञानं चिन्तयेद् वेदान्तविधिनाभ्यस्येत् ।

- <u>अथ वा</u> कर्मकाण्डे ऽपि यो वेदस् तस्यार्थस् तं निरूपयेत् । अयं विधिः, अयम् अर्थः, इदं कर्मैवं रूपम्, इयम् अत्र देवता, इदं द्रव्यम्, अयम् अत्राधिकारी, इयम् इतिकर्तव्यता, इत्यादि स्वबुद्ध्या निश्चिनुयात् । व्याख्यातॄणां मतभेदाद् धेतून् निरूपयेद् अस्य सम्यग्ज्ञानम् अस्य भ्रान्तिर् इति ॥ ४.९२ ॥

> **उत्थायावश्यकं कृत्वा कृतशौचः समाहितः ।**  
> **पूर्वां संध्यां जपंस् तिष्ठेत् स्वकाले चापरां चिरम् ॥ ४.९३ ॥**

अनन्तरं प्रभातायां रात्रौ शयनं[^१७९] जह्यात् । **आवश्यकं** मूत्रविट्त्यागः । प्रायेण तस्यां वेलायां पुरुषास् तं कुर्वन्ति[^१८०] । तत्र आवश्यकस् त्याग उच्यते मुखदन्तधावनादिश् च, तं कृत्वा **कृतशौचः,** "एका लिङ्गे" (म्ध् ५.१३४) इत्यादिविधिनाचान्तः । **समाहितो** विकल्पान्तरतिरस्कारेण **संध्यां तिष्ठेत्** । **जपन्** सावित्रीं भगवति सवितरि मनो दध्याच् **चिरम्** । अर्कदर्शनावधिः काल उक्तः संध्यासमयः । ततो ऽप्य् अधिकं कालं जपेद् आयुःकाम इत्य् एवमर्थम् अयं प्राग् उक्तः सांध्यो विधिर् अन्तर्हितः । **अपरां** च संध्यां **स्वे काले** अस्तमयसमयाद् आरभ्य तारकोदयाद् ऊर्ध्वम् अपि ॥ ४.९३ ॥


[^१८०]:
     M G 1st ed.: puruṣas taṃ kurvīta


[^१७९]:
     M G: śayanaṃ rātrau

> **ऋषयो दीर्घसंध्यत्वाद् दीर्घम् आयुर् अवाप्नुयुः ।**  
> **प्रज्ञां यशश् च कीर्तिं च ब्रह्मवर्चसम् एव च ॥ ४.९४ ॥**

यदर्थो ऽयं पुनर् विधिस् तद् दर्शयति । आयुरादिफलकामो दीर्घकालसंध्याजपं कुर्यात् । सत्य् अपि नित्यत्वे दैघ्याद् गुणात् फलम् इदम् । अनग्निकस्य प्रोषितस्यैतत् संभवति । अन्यस्य त्व् अग्निहोत्रकालोपरोधो दीर्घसंध्याविधिसंपादनात् । दीर्घसंध्या गुणत उच्यते । संध्यासहचरिते जपादिविधौ संध्याशब्दो वर्तते । दीर्घा संध्यैषाम् इति बहुव्रीहिः । **ऋषि**ग्रहणम् अर्थवादः ॥ ४.९४ ॥

> **श्रावण्यां प्रौष्ठपद्यां वाप्य् उपाकृत्य यथाविधि ।**  
> **युक्तश् छन्दांस्य् अधीयीत मासान् विप्रो ऽर्धपञ्चमान् ॥ ४.९५ ॥**

श्रवणयुक्ता पौर्णमासी **श्रावणी** । एवं **प्रौष्ठपदी** । तत्र **उपाकृत्य** उपाकर्माख्यं कर्म कृत्वा **यथाविध्य् अधीयीत** । "प्राक्कूलान्" (म्ध् २.७५) इत्यादिप्रागुक्तो विधिः स्मर्यते । **युक्तस्** तत्परः । **छन्दांसि** वेदान् । छन्दःशब्दो ऽयं वेदवचनो न गायत्र्यादिवचनः । तेन ब्राह्मणादीन् अप्य् अधीयानस्यैष परमविधिः । उभयत्रापि चायं युक्त एव, प्रत्ययाविशेषात् । अयं विकल्पो व्यवस्थितः । "छन्दोगाः प्रौष्ठपद्याम् उपाकुर्वन्ति, बह्वृचा अध्वर्यवः श्रावण्याम्" ॥ ४.९५ ॥

> **पुष्ये तु छन्दसां कुर्याद् बहिर् उत्सर्जनं द्विजः ।**  
> **माघशुक्लस्य वा प्राप्ते पूर्वाह्णे प्रथमे ऽहनि ॥ ४.९६ ॥**

अर्धपञ्चमेषु मासेषु गतेषु यः **पुष्यो** नक्षत्रं तत्र्**ओत्सर्जनं** कर्तव्यम् । उत्सर्गोक्तं कर्म गृह्यकारैर् आम्नातम् । **बहिर्** इत्य् अनावृते देशे । अनयोर् उपाकर्मोत्सर्गयोर् गृह्यात् स्वरूपं ज्ञातव्यम् ॥ ४.९६ ॥

> **यथाशास्त्रं तु कृत्वैवम् उत्सर्गं छन्दसां बहिः ।**  
> **विरमेत् पक्षिणीं रात्रिं तद् एवैकम् अहर्निशम् ॥ ४.९७ ॥**

**उत्सर्गं कृत्वा** द्वे अहनी रात्रिम् इयन्तं नाधीयीत । **तद् अहर्निशम्** । द्वितीयं चाहर् एव न रात्रिर् इत्य् एतावन्तं कालं **विरमेन्** नाधीयीत । उभयतोहःपक्षा रात्रिः **पक्षिणी** । 

- <u>यद् वा</u> यस्मिन्न् अहन्य् उत्सर्गः कृतस् तद् अहः सैव च रात्रिः अनध्याये । द्वितीयस्मिन्न् अहन्य् अध्येतव्यम् । आद्ये तु पक्षे द्वितीयम् अहर् अनध्यायो रात्रौ त्व् अध्ययनम् उच्यते ॥ ४.९७ ॥

> **अत ऊर्ध्वं तु छन्दांसि शुक्लेषु नियतः पठेत् ।**  
> **वेदाङ्गानि च सर्वाणि कृष्णपक्षेषु संपठेत् ॥ ४.९८ ॥**

**अतो** ऽस्माद् उत्सर्गकर्मणः कृताद् **ऊर्ध्वं** परतः **शुक्लपक्षेषु छन्दांसि** मन्त्रब्राह्मणसमुदायात्मकान् वेदान् पठेत् । **अङ्गानि च** शिक्षायज्ञसूत्रव्याकरणादीनि कृष्णपक्षेषु संपठेत् ॥ ४.९८ ॥

> **नाविस्पष्टम् अधीयीत न शूद्रजनसंनिधौ ।**  
> **न निशान्ते परिश्रान्तो ब्रह्माधीत्य पुनः स्वपेत् ॥ ४.९९ ॥**

यत्र वर्णस्वराभिव्यक्तिः स्फुटा न भवति तद् **अविस्पष्टम्** । तच् च द्रुतायां वृत्तौ प्रायेण भवति । **निशान्ते** पश्चिमरात्रिभागे । सुप्तोत्थितो यदाधीयीत पुनः श्राम्येत् तदा न शयीत । "न निशान्ते परिश्रान्तो ब्रह्माधीत्य शयीत तु" एवं युक्तः पाठः ॥ ४.९९ ॥

> **यथोदितेन विधिना नित्यं छन्दस्कृतं पठेत् ।**  
> **ब्रह्मच्छन्दस्कृतं चैव द्विजो युक्तो ह्य् अनापदि ॥ ४.१०० ॥**

**छन्दांसि** गायत्र्यादीन्य् अभिप्रेतानि तैः **कृतं** युक्तं **ब्रह्म** ऋक्साम । अनेकार्थत्वात् करोतेर् अयम् अत्रार्थो व्याख्यायते । यथा गोमयान् कुर्विति संहरे, पृष्ठं कुर्वित्य् उन्मर्दने, एवम् अत्र युजेर् अर्थे वर्तते । ब्रह्म च छन्दश् च ब्रह्मच्छन्दसी, ताभ्यां **कृतं**[^१८१] युक्तं **ब्रह्मच्छन्दस्कृतम्** । ब्रह्म ब्राह्मणम्, यजुर्वेदे ब्रह्म[^१८२] यजूंषि गायत्र्यादियुक्तांश् च मन्त्रान्[^१८३] । एकस्मिन्न् एवावस्थानके पठन्ति । न यथा बाह्वृच्ये छान्दोग्ये च विभागेनैकस्मिन् ग्रन्थे मन्त्रा[^१८४] अन्यत्र ब्राह्मणम् । एवं प्रकारभेदाद् वेदानाम् एवं युक्तम् इति पूर्वे व्याख्यातवन्तः ।


[^१८४]:
     M G omit: mantrā


[^१८३]:
     M G: gāyatryādiyuktāś ca mantrāḥ


[^१८२]:
     M G 1st ed. omit: brahma brāhmaṇam, yajurvede brahma


[^१८१]:
     M G omit: kṛtaṃ

- **यथोदितेन** । पूर्वो विधिर् अनापद्य् उपसंह्रियते । आपदि अध्यापकस्यासंनिधानं बहुदेवताविभागम् अपेक्षमाणस्य तत्रागुणवतः[^१८५] विस्मृत्य स्यात् । तस्माद् आपद्य्[^१८६] अयं विभागो नादरणीयः ॥ ४.१०० ॥


[^१८६]:
     M G 1st ed.: tasmān nāpady


[^१८५]:
     M G add: saha

> **इमान् नित्यम् अनध्यायान् अधीयानो विवर्जयेत् ।**  
> **अध्यापनं च कुर्वाणः शिष्याणां विधिपूर्वकम् ॥ ४.१०१ ॥**

**इमान्** वक्ष्यमाणान् **अनध्यायान्** **अधीयानो विवर्जयेत्** । **अध्यापनं च कुर्वाणः** । अध्यापनग्रहणम् अनधीयतो ग्रहणार्थम् अभ्यासार्थं च । **नित्यम्** नोत्सर्गाद् एव प्रभृति । किं तर्ह्य् अर्धपञ्चमेष्व् अपि मासेषूपाकर्मणः प्रभृति । **शिष्याणाम्** अनुवादः ॥ ४.१०१ ॥

> **कर्णश्रवे ऽनिले रात्रौ दिवा पांसुसमूहने ।**  
> **एतौ वर्षास्व् अनध्यायाव् अध्यायज्ञाः प्रचक्षते ॥ ४.१०२ ॥**

**अनिलो** वायुः । वेगेन वाति वायौ वाय्वन्तरसंघर्षाद् द्वनिः श्रूयते यत्र स **कर्णश्रवो** वायुः । कर्णाभ्यां श्रूयते यः स **कर्णश्रवः** । साधनंकृतेति समासः । अवस्थाविशेषोपलक्षणार्थं कर्णग्रहणम् । श्रूयते कर्णाभ्याम् एव । तेन यदैवं वायुशब्दः श्रूयते तदा नाध्येतव्यम् । पांसून् समूहति पांसून् समाहरति **पांसुसमूहनः** । पांसुर् धूलिः । उपलक्षणं चैतत्, तथाभूतस्य वायोर् वा । यतस् ततश् च वृष्टे देवे यदि वायुर् ईदृशो वाति तावत्कालो ऽनध्यायः । **अध्यायज्ञा** अध्यापनविधिज्ञाः ॥ ४.१०२ ॥

> **विद्युत्स्तनितवर्षेषु महोल्कानां च संप्लवे ।**  
> **आकालिकम् अनध्यायम् एतेषु मनुर् अब्रवीत् ॥ ४.१०३ ॥**

**विद्युत्** तडित् । **स्तनितं** गर्जितम् । द्वन्द्वनिर्देशाद् युगपद् एतेषु समुञ्चितेष्व् **अनध्यायः** । **महोल्का** दिवः पततां ज्योतिषां प्रभा उक्तास् तासां **संप्लवः** अत्रामुत्र च पतनम् । **आकालिक**शब्दो निमित्तकालाद् आरभ्यान्येद्युर् यावत् स एव कालः स उच्यते । **मनु**ग्रहणं श्लोकपूरणार्थम् । विकल्पार्थम् अन्ये ॥ ४.१०३ ॥

> **एतांस् त्व् अभ्युदितान् विद्याद् यदा प्रादुष्कृताग्निषु ।**  
> **तदा विद्याद् अनध्यायम् अनृतौ चाभ्रदर्शने ॥ ४.१०४ ॥**

नायम् अनध्यायो यस्यां कस्यांचन वेलायाम् उपजातेष्व् एतेषु, किं तर्हि **प्रादुष्कृताग्निषु** । संध्याकाल इत्य् अर्थः । तदा ह्य् अग्नयो जुहूषया नियमतः प्रादुष्क्रियन्ते । प्रादुःशब्दः प्राकाश्ये । **अनृतौ** । ऋतुर् वार्षास् ताभ्यो ऽन्यः शरदादिः । तत्र व्**आभ्रदर्शन्**ए । **प्रादुष्कृताग्निष्व्** इत्य् अपेक्ष्यते ॥ ४.१०४ ॥

> **निर्घाते भूमिचलने ज्योतिषां चोपसर्जने ।**  
> **एतान् आकालिकान् विद्याद् अनध्यायान् ऋताव् अपि ॥ ४.१०५ ॥**

**निर्घात** आन्तरिक्ष उत्पातध्वनिः । **ज्योतिषां** चन्द्रादित्यगुरुप्रभृतीनाम् **उपसर्जनं** परिवेषणम् इतरेतरपीडनं च । **ऋताव् अपि** । अपिग्रहणं वर्षासु किल नोत्पाता गण्यन्त इत्यभिप्रायेण ॥ ४.१०५ ॥

> **प्रादुष्कृतेष्व् अग्निषु तु विद्युत्स्तनितनिःस्वने ।**  
> **सज्योतिः स्याद् अनध्यायः शेषे रात्रौ यथा दिवा ॥ ४.१०६ ॥**

त्रिसंनिपाते पूर्वेणाकालिकम् उक्तम् । अनेन द्वयोः संनिपाते ऽपि **सज्योतिर्** उच्यते । स्तनितं च तन्निःस्वनश् चासौ **स्तनितनिःस्वनः** । विद्युच् च स्तनितनिःस्वनश् च **विद्युत्स्तनितनिःस्वनम्** । समाहारद्वन्द्वः । तस्मिन् संध्यायाम् उपजाते द्वये **सज्योतिर्** **अनध्यायः** । सूर्यो ज्योतिः **दिवा** । नक्तम् अग्निर् ज्योतिः । प्रातःसंध्यायाम् उत्पन्ने दिवैवानध्यायः, रात्रौ तु नास्ति । एवं पश्चिमसंध्यायां रात्राव् अनध्यायः, न प्रातर् अध्ययनदोषः । 

- विद्युत्स्तनितवर्षाणां त्रयाणां प्रकृतानां विद्युत्स्तनितयोर् विभज्य निर्देशो भवति । वर्षाः शेषः, तस्मिंस् तृतीये दृश्यमाने पूर्वोत्क आकालिको ऽनध्यायः । तदपेक्षयोक्तं **यथा दिवा** तथा **रात्राव् अपि**[^१८७] । ज्योतिः[^१८८] प्रसिद्धतरं ज्योतिष्टोमादि । शेषम् इति[^१८९] पाठः । शेषं हूयमानम् अहर् अनध्यायहेतुर् भवतीति । 


[^१८९]:
     M G 1st ed.: api


[^१८८]:
     M G 1st ed. omit: jyotiḥ


[^१८७]:
     M G place this phrase after jyotiṣṭomādi

- <u>अथ</u> कस्मान् नैवम् उक्तं शेषं त्व् आकालिकं स्मृतम् इति । 

- विचित्रा श्लोकानां कृतिर् मनोः ॥ ४.१०६ ॥

> **नित्यानध्याय एव स्याद् ग्रामेषु नगरेषु च ।**  
> **धर्मनैपुण्यकामानां पूतिगन्धे च सर्वशः ॥ ४.१०७ ॥**

निपुणं धर्मं ये कामयन्ते ते **ग्रामनगयोर्** नाधीयीरन् । **धर्म**शब्दश् च स्वर्गादौ धर्मफले वर्तते । यदि वाधर्मेणाननुवेधो[^१९०] **धर्मस्य नैपुण्यम्**, तेन सुपरिपूर्णो विध्यर्थो ऽनुष्ठितो भवति । अतश् चाशक्तस्यानुज्ञानं भवति । **पूतिगन्धः** कुत्सितगन्धः, तस्मिन् नासिकापथं गच्छत्य् **अनध्यायः** । **सर्वशः** सर्वस्मिन् शवगन्धे ऽपि ॥ ४.१०७ ॥


[^१९०]:
     J: -vedhā

> **अन्तर्गतशवे ग्रामे वृषलस्य च संनिधौ ।**  
> **अनध्यायो रुद्यमाने समवाये जनस्य च ॥ ४.१०८ ॥**

**अन्तर्गतः शवो** यस्मिन् **ग्राम**मध्ये स्थितो यावन् न निर्हृतः । **वृषलस्य** । नात्र शूद्रो वृषलस्  तस्य प्राग् एव निषिद्धत्वात्- "न शूद्रजनसंनिधौ" (म्ध् ४.९९) इति । किं तर्हि, तत्प्रायिकेणाधर्मेणाधार्मिकत्वं लक्ष्यते । तेन यः पापाचारस् तत्संनिधानाच् च तेन निषेधः । **रुद्यमाने** रुदनशब्दे सति । भावमात्रे रुद्यमानशब्दः । **समवायो** जनस्य । यत्र बहवो जनाः कार्यार्थम् एकत्र संघटिता भवन्ति तादृशे देशे नाध्येयम् । अथ वा **जनस्य समवाये रुद्यमाने** रुदतीत्य् अर्थः । बहुषु रुदत्सु प्रतिषेधः । छान्दसं कर्तर्य् आत्मनेपदम् ॥ ४.१०८ ॥

> **उदके मध्यरात्रे च विण्मूत्रस्य विसर्जने ।**  
> **उच्छिष्टः श्राद्धभुक् चैव मनसापि न चिन्तयेत् ॥ ४.१०९ ॥**

चतुर्मुहूर्तो ऽर्धरात्रः । सैव महानिशा । प्रथमाद् अर्धरात्राद् द्वौ मुहूर्ताव् उत्तराद् द्वौ । **उदके** नदीतडागादिस्थः । अन्तर्जले जपस् त्व् अनध्यायरूपत्वाद् अघमर्षणादिर् न निषिध्यते । "उदये" इत्य् अन्ये पठन्ति । प्रथमोदयकाले सूर्यस्यानध्यायः । **उच्छिष्टो** भुजिसंबन्धेनाकृताचमनो यावत् । कृतमूत्रपुरीषो ऽपि प्राग् आचमनाद् उच्छिष्ट उच्यत एव । आचमनार्हाप्रात्ययमात्रवचन[^१९१] इत्य् <u>अन्ये</u> । तेन कृतनिष्ठीवनादिर् अपि गृह्यते । **मनसापि** । नान्यत्रानध्याये[^१९२] मनसा चिन्तनम् अभ्यनुज्ञायते । किं तर्हि, दोषगौरवार्थम् एतेषां निमित्तानाम् ॥ ४.१०९ ॥


[^१९२]:
     M G 1st ed.: nānyatrādhyāye


[^१९१]:
     M G 1st ed.: ācamanārhapratyayamātra-

> **प्रतिगृह्य द्विजो विद्वान् एकोद्दिष्टनिकेतनम्**[^१९३]** ।**  
> **त्र्यहं न कीर्तयेद् ब्रह्म राज्ञो राहोश् च सूतके ॥ ४.११० ॥**

एक उद्दिश्यते यस्मिंस् तद् **एकोद्दिष्टं** नवश्राद्धम् । तत्र **निकेतनं** निमन्त्रणं **प्रतिगृह्य** अङ्गीकृत्य **त्र्यहम्** अनध्याय आमन्त्रणात् प्रभृति । एवं **राजा** चन्द्रमाः, तस्य **सूतकम्,** **राहुं** प्रत्यमृतस्रवणम् । **च**शब्दात् सूर्यस्य च । 

- अथ वा जनपदेश्वरस्य **राज्ञः** सूतकं पुत्रजन्मोत्सवः । **राहोः** सूतकं चन्द्रसूर्ययोर् उपरागः, ग्रहणम् इति प्रसिद्धम् ॥ ४.११० ॥

> **यावद् एकानुदिष्टस्य गन्धो लेपश् च तिष्ठति ।**  
> **विप्रस्य विदुषो देहे तावद् ब्रह्म न कीर्तयेत् ॥ ४.१११ ॥**

एकम् अनुदिश्य आमश्राद्धम्, तस्य यावच् छ्राद्धकृतौ[^१९४] गन्धलेपौ तिष्ठतस् तावद् अनध्यायः । पूर्वस्माद् विधौ विध्यन्तरम् । द्वितीयस्मिन्न् अहनि कृतस्नानो ऽपनीततद्गन्धो ऽध्ययनार्हः । उपलक्षणं चैतद् असतोर् अपि गन्धलेपयोर् यावद् भुक्तम् अन्नं न जीर्णं तावन् नाधीयीत । **विदुष** इति तस्यैव श्राद्धभोजनाधिकारम् अनुवदति ॥ ४.१११ ॥


[^१९४]:
     M G: chrāddhakṛto

> **शयानः प्रौढपादश् च कृत्वा चैवावसक्थिकाम् ।**  
> **नाधीयीतामिषं जग्ध्वा सूतकान्नाद्यम् एव च ॥ ४.११२ ॥**

प्रसारितपादः पादारोपितपादो वा खट्वासनादौ वा संहतपादः । **अवसक्थिका** वस्त्रादिना जान्वोर् मध्यस्य च बन्धः । **आमिषं** मांसम् । **सूतक**ग्रहणं शावाशौचादेर् अपि प्रदर्शनार्थम् ॥ ४.११२ ॥

> **नीहारे बाणशब्दे च संध्ययोर् एव चोभयोः ।**  
> **अमावास्याचतुर्दश्योः पौर्णमास्यष्टकासु च ॥ ४.११३ ॥**

**नीहारो** दिङ्मोहो धूमिकेत्य् अनर्थान्तरम् । बाष्परजोवृता इव येन दिशः क्रियन्ते । **बाण**शब्दः शरनिर्घोषः । दन्त्योष्ठ्यम् अन्ये पठन्ति व्याचक्षते च "वीणा" बाण इति । महाव्रते हि प्रयोगो दृश्यते । शततन्त्रीको भवति वीणा वितन्त्रीति च । **चतुर्दश्यां** उभयोर् अपि पक्षयोः । **अष्टकाश्** च सर्वा अष्टम्यः, स्मृत्यन्तरसमाचाराभ्याम् । अन्ये त्व् "अष्टमीषु" इत्य् एवं पठन्ति ॥ ४.११३ ॥

> **अमावास्या गुरुं हन्ति शिष्यं हन्ति चतुर्दशी ।**  
> **ब्रह्माष्टकापौर्णमास्यौ तस्मात् ताः परिवर्जयेत् ॥ ४.११४ ॥**

पूर्वस्यार्थवादो नित्यार्थः । तेन यत्र नित्यत्वज्ञापकं न किंचित् स विकल्पते ऽनध्यायः । वक्ष्यति च "द्वाव् एव वर्जयेन् नित्यम्" (म्ध् ४.१२७) इति । **ताः परिवर्जयेद्** अध्ययनक्रियातः ॥ ४.११३ ॥

> **पांसुवर्षे दिशां दाहे गोमायुविरुते तथा ।**  
> **श्वखरोष्ट्रे च रुवति पङ्क्तौ च न पठेद् द्विजः ॥ ४.११५ ॥**

**गोमयुः** शृगालः । तस्य **विरुतं** शब्दकरणम् । **श्वखरोष्ट्राणां** **पङ्क्त्यवस्थितानां** शब्दं कुर्वताम् अनध्यायः । एकैकस्य समानजातीयपङ्क्तौ ॥ ४.११५ ॥

> **नाधीयीत श्मशानान्ते ग्रामान्ते गोव्रजे ऽपि वा ।**  
> **वसित्वा मैथुनं वासः श्राद्धिकं प्रतिगृह्य च ॥ ४.११६ ॥**

**अन्तः**शब्दः सामीप्यवचनः । **श्मशान**समीपे **ग्राम**समीपे च । **गोव्रजे** गावो यत्र चरितुं व्रजन्ति । गोष्ठो वा **गोव्रजः** । स्त्रीसंप्रयोगकाले यत् प्रावृतं वासस् तद् एव प्रावृत्य नाधीयीत । **मैथुन्**अशब्दः साहचर्यात् तत्कालप्रवृत्ते वाससि वर्तते । **श्राद्धिकं** श्राद्धनिर्मितं शुष्कान्नाद्यम् अपि गृहीत्वा नाधीयीत ॥ ४.११६ ॥

> **प्राणि वा यदि वाप्राणि यत् किंचिच् छ्राद्धिकं भवेत् ।**  
> **तद् आलभ्याप्य् अनध्यायः पाण्यास्यो हि द्विजः स्मृतः ॥ ४.११७ ॥**

श्राद्धनिमित्तं दीयमानं भक्तादि **श्राद्धिकम्** इति प्रसिद्धम्, तन्निवृत्त्यर्थम् इदम् उच्यते । न केवलं व्रीहितण्डुलादिप्रतिग्रह एव श्राद्धे ऽनध्यायहेतुः । यावद् अन्यद् अपि **प्राणि व्**आ गवादि तथा **अप्राणि** वासोयुगादि । **तद् अप्य् आलभ्य** प्रतिग्रहकाले हस्तेन स्पृष्ट्वा नाधीयीत । यतस् तद् एव तस्य भोजनम् । पाणिर् एवास्यम् अस्येति **पाण्यास्यः** । श्राद्धे भोजनं तन्निमित्तं च द्रव्यग्रहणं तुल्यम् इति दर्शयति ॥ ४.११७ ॥

> **चौरैर् उपप्लुते ग्रामे संभ्रमे चाग्निकारिते ।**  
> **आकालिकम् अनध्यायं विद्यात् सर्वाद्भुतेषु च ॥ ४.११८ ॥**

**उपप्लुत** उपद्रुतः । यत्र बहवश् चौरा ग्रामे घातार्थं पतन्ति तत्र नाध्येयम् । **संभ्रमे** यत्राग्निना संभ्रमो भयं जन्यते गेहदाहादिप्रवृत्तेनादग्धे ऽपि गेहादौ । **आकालिको ऽनध्यायः** । प्रवृत्तिकालाद् आरभ्य यावद् अन्येद्युः स एव कालः । अन्येषु **चाद्भुतेषू**त्पातेषु दिव्यभौमान्तरिक्षेषु शिलाप्लवादिषु दिवा दर्शनादिषु ॥ ४.११८ ॥

> **उपाकर्मणि चोत्सर्गे त्रिरात्रं क्षेपणं स्मृतम् ।**  
> **अष्टकासु त्व् अहोरात्रम् ऋत्वन्तासु च रात्रिषु ॥ ४.११९ ॥**

**उत्सर्गे** पक्षिण्य् अहोरात्रं च पूर्वम् उक्तम्, अनेन त्रिरात्रेण विकल्प्यते । **उपाकर्मण्य्** अपूर्वो विधिः । **अष्टका** ऊर्ध्वम् आग्रहायण्यास् तमिस्रपक्षे ऽष्टम्यस् तिस्रश् चतस्रो वा । यद्य् अपि सर्वास्व् अष्टमीष्व् अहोरात्रम् उक्तं तथापि नित्यार्थो ऽयम् आरम्भो युक्त एव । विकल्पश् च सर्वत्रास्मिन् प्रकरणे कृतार्थत्वापेक्षः । **ऋत्वन्तासु** अहोरात्रम् इत्य् अनुषज्यते । षड् ऋतवः । तेषां यत्र पूर्वो निवर्तते अपरश् च प्रवर्तते तत्रानध्यायः । रात्रिग्रहणम् उपलक्षणार्थम् ॥ ४.११९ ॥

> **नाधीयीताश्वम् आरूढो न वृक्षं न च हस्तिनम् ।**  
> **न नावं न खरं नोष्ट्रं नेरिनस्थो न यानगः ॥ ४.१२० ॥**

**ईरिणं**[^१९५] बहिर् ग्रामं जलतृणवर्जितो देश ऊषरापरपर्यायः । **यानं** गन्त्रीशकटशिबिकादि । तेन गच्छतो निषेधः ॥ ४.१२० ॥


[^१९५]:
     M G: iriṇaṃ

> **न विवादे न कलहे न सेनायां न सङ्गरे ।**  
> **न भुक्तमात्रे नाजीर्णे न वमित्वा न शुक्तके ॥ ४.१२१ ॥**

**विवादः** क्रोशपूर्वको व्याक्रोशः । **कलहो** दण्डादिनेतरेतरताडनम् । **सेना** हस्त्यश्वरथपदातिः । **सङ्गरः** सङ्ग्रामः । असङ्गरे ऽपि सेनास्थस्य निषेधः । **भुक्तमात्रं** "यावद् आर्द्रपाणिः" इति स्मृत्यन्तरम् । **अजीर्णं** पूर्वेद्युर् भुक्तम् अपरेद्युर् अपरिणतम् उच्यते । **वमनं** प्रसिद्धम् । **शुक्तके** उद्गारे ऽसत्य् अप्य् अजीर्णे तदहर् अपरेद्युर् वा ॥ ४.१२१ ॥

> **अतिथिं चाननुज्ञाप्य मारुते वाति वा भृशम् ।**  
> **रुधिरे च स्रुते गात्राच् छस्त्रेण च परिक्षते ॥ ४.१२२ ॥**

**अतिथि**ग्रहणं शिष्टोपलक्षणार्थम् । अनित्यागमनः शिष्टश् चातिथिस् तस्मिन् गृह आगते ऽसाव् अध्येषितव्यः[^१९६] "अधिमहे" इति तेनानुज्ञातो[^१९७] ऽधीयीत । तथा च स्मृत्यन्तरम्- "शिष्टे च गृहम् आगते" इति (य्ध् १.१५०) । **मारुते** वायौ **वाति** वेगेन ।


[^१९७]:
     M G 1st ed.: nānujñāto


[^१९६]:
     M G 1st ed.: adhyetavyam

- <u>ननु</u> "कर्णश्रवे" (म्ध् ४.१०२) इत्याद्य् उक्तम् एव ।

- <u>सत्यम्</u> । ततो ऽधिकतरे ततो वर्षाभ्यो ऽन्यत्र वापि प्रतिषेधः । 

- अथ वा[^१९८] **वाति** परिशुष्यति, वानः[^१९९] शोषणार्थत्वात् । **मारुत**ग्रहणं च वातमात्रोपलक्षणार्थम् । अध्ययनश्रमेण धतुषु क्षीयमाणेष्व् अप्य् अनध्यायः । **मारुते** वर्धमाने विधायिन्य् अध्येतरीति भिन्नसंबन्धे व्यधिकरणसप्तम्यौ । **रुधिरे** जलौकादिना परिस्रुते, अथ वा **शस्त्रेण** **च परिक्षते** शरीरे **रुधिरे स्रुते** । गात्रादिवाक्येनैकवाक्यता ॥ ४.१२२ ॥


[^१९९]:
     M G: vātasya


[^१९८]:
     M G omit: vā

> **सामध्वनाव् ऋग्यजुषी नाधीयीत कदाचन ।**  
> **वेदस्याधीत्य वाप्य् अन्तम् आरण्यकम् अधीत्य च ॥ ४.१२३ ॥**

**ऋचो यजूंषि सामध्वनौ** स्रूयमाणे **नाधीयीत** । ऋग्वेदयजुर्वेदब्राह्मणयोर् अप्रतिषेधः । पञ्चविंशे च श्रूयमाण ऋग्यजुषयोर् अप्य् अयं प्रतिषेधः । **वेदस्यान्तो** यत्र वेदः समाप्तिम् उपैति, मन्त्रान्तो ब्राह्मणान्तश् च । **आरण्यको** नाम वेदैकदेशः । तम् **अधीत्या**न्यो ग्रन्थो नाध्येतव्यः ॥ ४.१२३ ॥

> **ऋग्वेदो देवदैवत्यो यजुर्वेदस् तु मानुषः ।**  
> **सामवेदः स्मृतः पित्र्यस् तस्मात् तस्याशुचिर् ध्वनिः ॥ ४.१२४ ॥**

सामगीतध्वनाव् ऋग्यजुषस्यानध्याय उक्तः । तत्रायम् अर्थवादः । देवा देवता अस्य **देवदैवत्यो** देवतास्तुतिपर इत्य् अर्थः । ऋचः प्रायेण स्तुतिप्रधानाः । अत उक्तं **देवदैवत्य** इति । मनुष्याणां कर्मप्रधानत्वाद् यजुर्वेदे च कर्मणां बाहुल्योपदेशाद् एतेन साम्येन **यजुर्वेदो मानुष** इत्य् उच्यते । **मानुष**शब्दो मनुष्यजातिवचनः । अभेदाध्यासाद् **यजुर्वेदो मानुष** इत्य् उक्तम् । **पित्र्यः** पितृभ्यो हितः । पितरो वा देवता अस्येति यथा कथंचित् पितृशब्दसंबन्धेन श्रूयते । त्रयो लोकास् तेषां त्रय एवाधिष्ठातारः । दिवो देवता भूमेर् मनुष्या अन्तरिक्षस्य पितरः । एवं त्रयो वेदाः । द्वयोर् देवमनुष्यसंबन्धोक्तत्वात् पारिशेष्यात् पित्र्यः सामवेदः । **तस्याशुचिर् ध्वनिः** । नात्र तदीयस्य ध्वनेर् अशुचित्वं परमार्थतो विज्ञेयम् । किं तर्हि, यथाशुचिसंनिधाने नाध्येतव्यम् एवं तत्संनिधान इति सामान्यम् अशुचित्वालम्बनम् । अयं चाध्ययनविधौ प्रकरणात् साम्नि गीयमाने ऋग्यजुषः[^२००] प्रतिषेधः, न यज्ञप्रयोगे ॥ ४.१२४ ॥


[^२००]:
     G 2nd ed.: -yajuṣayoḥ

> **एतद् विदन्तो विद्वांसस् त्रयीनिष्कर्षम् अन्वहम् ।**  
> **क्रमतः पूर्वम् अभ्यस्य पश्चाद् वेदम् अधीयते ॥ ४.१२५ ॥**

**एतत्** त्रिलोक्याधिष्ठातृसंबन्धित्वम् "ऋग्वेदो देवदैवत्यः" इत्यादि **विदन्तो विद्वांसः** प्राज्ञास् त्रय्या निष्कर्षं सारभूतं पूर्वम् अभ्यस्य प्रणवव्याहृतिसावित्राख्यम् उक्तेन क्रमेण **पश्चाद् वेदम् अधीयते** पठन्ति । तेन त्रयो लोकास् तिस्रो देवता एतत्त्रिकाध्ययनेन परिगृहीता भवन्ति । 

- उक्तो ऽप्य् अयम् अर्थो द्वितीये ऽध्याये पुनर् उच्यते । यथानध्यायेषु न[^२०१] पठ्यते, तथा त्रयीनिष्कर्षे प्राग् अनधीते ॥ ४.१२५ ॥


[^२०१]:
     M G omit: na

> **पशुमण्डूकमार्जारश्वसर्पनकुलाखुभिः ।**  
> **अन्तरागमने विद्याद् अनधायम् अहर्निशम् ॥ ४.१२६ ॥**

**अन्तरागमने** ऽध्याप्याध्यापकयोर् मध्येन, अधीयानानां वा । **अहर्निशम्** अहोरात्रम् । गौतमे तु- "त्र्यहम् उपवासो विप्रवासश् चोक्तः" (ग्ध् १.५९) । श्मशानाध्ययने च एतद् एव । अत्र विकल्पो विज्ञेयः ॥ ४.१२६ ॥

> **द्वाव् एव वर्जेयन् नित्यम् अनध्यायौ प्रयत्नतः ।**  
> **स्वाध्यायभूमिं चाशुद्धाम् आत्मानं चाशुचिं द्विजः ॥ ४.१२७ ॥**

**नित्य**ग्रहणात् पूर्वत्रानध्यायानां विकल्पः । तत्रापि येषां नित्यत्वमात्रं तत् प्रदर्शितम् एव, यत्र **नित्य**ग्रहणम् अर्थवादो वा यथा "अमावास्या गुरुं हन्ति" (म्ध् ४.११४) इति । **भूमेश् चाशुद्धिर्** अस्थिभगलिङ्गादिकामेध्यादिसंसर्गः । **आत्मनस् तु** पञ्चमे वक्ष्यते । यद्य् अप्य् अध्ययनविधिप्रकरण एताव् अनध्यायौ तथापि नैत्यके भवतः । न ह्य् अशुचिर् अधिक्रियते । तथा च ब्राह्मणम् "तस्य वा एतस्य यज्ञस्य द्वाव् अनध्यायौ यद् आत्माशुचिर् यद् देशः" (ता २.१५) इति । ब्रह्मयज्ञश् च नित्यो जपः ॥ ४.१२७ ॥

> **अमावास्याम् अष्टमीं च पौर्णमासीं चतुर्दशीम् ।**  
> **ब्रह्मचारी भवेन् नित्यम् अप्य् ऋतौ स्नातको द्विजः ॥ ४.१२८ ॥**

**ब्रह्मचारी भवेत्** । ब्रह्मचारिधर्मो मैथुननिवृत्तिर् अतिदिश्यते, न पुनर् भिक्षाचरणादिः । **अप्य् ऋताव्** इति संबन्धात् तद् एव प्रथमं हृदयम् आगच्छति । 

- <u>अन्ये तु</u> मधुमांसनिवृत्तिम् अपीच्छन्त्य् एतेष्व् अहःसु । तत्र स्मृत्यन्तरम् उदाहार्यम् ।

- षष्ठ्यष्टमीम् अमावास्याम् उभयत्र चतुर्दशीम् ।

- वर्जयेत् पौर्णमासीं च तैले मांसे भगे क्षुरे ॥

- <u>अन्ये त्व्</u> आहुर् ब्रह्मचारीति विशिष्टाश्रमिणो नामधेयम् एतत् । अत आश्रमान्तरवर्तिनि गृहस्थादौ प्रयुज्यमानो[^२०२] वेदग्रहणार्थधर्मलक्षणयातिदेशार्थो भवति । **ब्रह्मचारी भवेत्** । परशब्दो हि परत्र प्रयुज्यमानो वत्यर्थं गमयति । सर्वेषु ब्रह्मचारिधर्मेषु प्राप्तेष्व् अग्नीन्धनभैक्ष्यचरणादयः "आ समावर्तनात् कुर्यात्" (म्ध् २.१०८) इति वचनात्, "गृहस्थः शेषभुक्" (म्ध् ३.१०७) इति च प्रत्यक्षे विनिवर्तन्ते । केवलं मधुमांसमैथुनप्रतिशेधमात्रम् अतिदिश्यत इति । 


[^२०२]:
     M G: prayujyamāne

- <u>प्रसिद्धस्</u> तु ब्रह्मचारिशब्दो मैथुननिवृत्ताव् एवेति, यत्किंचिद् एतत् ॥ ४.१२८ ॥

> **न स्नानम् आचरेद् भुक्त्वा नातुरो न महानिशि ।**  
> **न वासोभिः सहाजस्रं नाविज्ञाते जलाशये ॥ ४.१२९ ॥**

नित्यस्य स्नानस्य भुक्तवतः प्राप्त्यभावान् नायं प्रतिषेधः । स्मृत्यन्तरे हि "स्नानं महायज्ञाः शेषभोजनम्" इत्य् अर्थक्रमः श्रुतः । न चण्डालस्पर्शनादिनिमित्तकस्यापि, "नाशुचि क्षणम् अपि तिष्ठेत्" इति विरोधात् । अत इच्छालक्षणस्य घर्माद्यपनोदहेतोर् अयं प्रतिषेधः । 

- **आतुरो** व्याधिगृहीतः । तस्य सर्वप्रकारस्नानप्रतिषेधो ऽशुचित्वे पि "सर्वत एवात्मानं गोपायेत्" इति (ग्ध् ९.३४) । का तर्हि तस्य शुद्धिः । मार्जनं मन्त्रवत् प्रोक्षणं वस्त्रत्याग एवमादि कर्तव्यम् ।

- **महानिशा** चतुर्मुहूर्त[^२०३] उभय्तो ऽर्धरात्रितः[^२०४] । <u>ये तु</u> "महती निशा यस्मिन् काले हेमन्तादौ" इति व्याचक्षते, <u>तेषां</u> माघफाल्गुनयोः प्रातःस्नानविधिविरोधाद् अपव्याख्यानम् । नापि हैमन्तिकीषु रात्रिषु निषेध इति प्रमाणम् अस्ति द्वितीयस्य निशाशब्दस्याभावात् । 


[^२०४]:
     M G: 'rdharātrikaḥ


[^२०३]:
     M G: munyukta

- **वासोभिर्** इति सामर्थ्यलक्षणे शीतादौ वाससां बहुत्वे सति प्रतिषेधः । एकेन विहितम् एव "न नग्नः स्नायाद्" (ग्ध् ९.६०–६१; च्ड़्। म्ध् ४.४५)) इति । द्वाभ्याम् अनियमः । बहूनां प्रतिषेधः । 

- **जलाशयो** जलाधारः । **अविज्ञातः** गाधागाधतया ग्राहादिभयेन च । **अजस्रं** सर्वदेत्य् अर्थः ॥ ४.१२९ ॥

> **देवतानां गुरो राज्ञः स्नातकाचार्ययोस् तथा ।**  
> **नाक्रामेत् कामतश् छायां बभ्रुणो दीक्षितस्य च ॥ ४.१३० ॥**

प्रतिकृतयो ऽत्र **देवतास्** तासां छायासंभवात् । **गुरुः** पिता । **आचार्य** उपनेता । भेदोपादानम् आतिदेशिकगौरवनिवृत्त्यर्थम् । तेन मातुलादिषु नायं विधिर् इति । <u>केचित्</u> "समाचारविरोधान् नैतद् युक्तम् गोवलीवर्दवद् भेदो विज्ञेयः" इति वदन्ति । **बभ्रुः** कपिलो वर्णः । तद्गुणयुक्तं द्रव्यम् । बभ्र्व् अत्र गौः कपिला सोमलता वा, उभयोर् बभ्रुशब्देन वेदे प्रयोगदर्शनात् । **कामत** इत्य् अबुद्धिपूर्वम् अदोषः ॥ ४.१३० ॥

> **मधंदिने ऽर्धरात्रे च श्राद्धं भुक्त्वा च सामिषम् ।**  
> **संध्ययोर् उभयोश् चैव न सेवेत चतुष्पथम् ॥ ४.१३१ ॥**

मध्याह्ने **ऽर्धरात्रे** महानिशायां समांसं च **श्राद्धं भुक्त्वा** **न सेवेत,** चिरं न तत्रासीत । यदि कथंचिद् ग्रामादि गच्छतो नान्तरेण चतुष्पथं मार्गान्तरम् अस्ति, तदा तावन्मात्रसंबन्धो न निषिध्यते । 

- <u>केचित्</u> तु चकारम् एवं योजयन्ति । श्राद्धं भुक्त्वा सामिषं चान्यद् अपि भोजनम् । <u>अस्मिंश्</u> च संबन्धे समाचारो ऽन्वेष्यः । नान्यथा व्यवहितः संबन्धो लभ्यते ॥ ४.१३१ ॥

> **उद्वर्तनम् अपस्नानं विण्मूत्रे रक्तम् एव च ।**  
> **श्लेष्मनिष्ठ्यूतवान्तानि नाधितिष्ठेत् तु कामतः ॥ ४.१३२ ॥**

**उद्वर्तनम्** अभ्यङ्गमलापकर्षणं पिष्टादि । **अपस्नानम्** उपयुक्तम् उदकम् । **निष्ठ्यूतम्** अश्लेष्मरूपम् अपि भुक्त्वा त्यक्तं ताम्बूलवीटिकादि । अधिष्ठानं तद् उपरिस्थानम् । **कामतः** । अज्ञानपूर्वम् अदोषः ॥ ४.१३२ ॥

> **वैरिणं नोपसेवेत सहायं चैव वैरिणः ।**  
> **अधार्मिकं तस्करं च परस्यैव च योषितम् ॥ ४.१३३ ॥**

**वैरी** शत्रुस् तस्य सदैव उपायनप्रेषणान्य् एकत्र स्थानासने गृहमानादिकथाप्रवृत्तिर् इत्येवमादि न कार्यम् । **अधार्मिकः** पातकी, यश् च कुसृत्या वर्तते । **तस्करश्** चौरः । अस्माद् एव च भेदोपादानाद् अधार्मिको न सर्वः, किं तर्हि यथा व्याख्यातम् । **परस्य योषितम्** स्त्रियम्[^२०५] । योषिद्ग्रहणान् न पत्न्य् एव किं तर्ह्य् अवरुद्धापि , वैरकरणत्वाद् उभयोर् दृष्टदोषनिमित्तैश् च प्रतिषेधः साहचर्यात् । उत्तरत्र च दारग्रहणम् अदृष्टदोषातिशयदर्शनार्थम् । 


[^२०५]:
     M G 1st ed. omit: striyam

- <u>न</u>[^२०६]<u> पुनर्</u> एवं वक्तव्यम् "योषितम् इति सामान्यनिर्देशे दारशब्दार्थवादाद् विशेषावगतिः" । 


[^२०६]:
     M G 1st ed. omit: na

- <u>नायम्</u> अस्यार्थवादः । भिन्नम् एवैतद् वाक्यम् ॥ ४.१३३ ॥

> **न हीदृशम् अनायुष्यं लोके किंचन विद्यते ।**  
> **यादृशं पुरुषस्येह परदारोपसेवनम् ॥ ४.१३४ ॥**

अजीर्णकारकभोजनादि[^२०७] सुवर्णापहरणादि न[^२०८] हीदृशम्[^२०९] **अनायुष्यम्** आयुष्यक्षयकरं **यादृशं** **परदार**गमनम् । अदृष्टेन दृष्टेन च दोषः ॥ ४.१३४ ॥


[^२०९]:
     M G: cedṛśam


[^२०८]:
     M G omit: na


[^२०७]:
     M G: ajīrṇakārabhojanādi

> **क्षत्रियं चैव सर्पं च ब्राह्मणं च बहुश्रुतम् ।**  
> **नावमन्येत वै भूष्णुः कृशान् अपि कदाचन ॥ ४.१३५ ॥**

**अवमान** अनादरो गौरवाभावस् तिरस्कारश् च । **कृशान् अपि** तदात्वे प्रीतिं कर्तुम् असमर्थान् अपि ॥ ४.१३५ ॥

> **एतत् त्रयं हि पुरुषं निर्दहेद् अवमानितम् ।**  
> **तस्माद् एतत् त्रयं नित्यं नावमन्येत बुद्धिमान् ॥ ४.१३६ ॥**

**निर्दहेत्**[^२१०] अवमन्तारं **पुरुषम्** । **त्रयम् अवमानितम्** । क्षत्रियः सर्पो दृष्ट्या[^२११] शक्त्या, ब्राह्मणो जपहोमैर् अदृष्टेन च दोषेण । **तस्माद् एतत् त्रयं नित्यम्** इत्य् उपसंहारः । विधाय दोषदर्शनं पुनर् उपसंहारो यत्नेन परिहारार्थः । यत्नातिशयाच् च प्रायश्चित्ते गौरवम् अप्य् अनुमीयते ॥ ४.१३६ ॥


[^२११]:
     M G 1st ed.: sarpo 'dṛṣṭyā


[^२१०]:
     M G 1st ed. omit: nirdahet

> **नात्मानम् अवमन्येत पूर्वाभिर् असमृद्धिभिः ।**  
> **आ मृत्योः श्रियम् अन्विच्छेन् नैनां मन्येत दुर्लभाम् ॥ ४.१३७ ॥**

**असमृद्धिर्** धनाद्यसम्पत्तिः, कृष्यादिना धनार्जनावसरे । तत्र नात्मावमन्तव्यः "दुर्भगो ऽहम् अकृतपुण्यो नास्मिन्न् अवसरे धनं मया लब्धम्, कुतो ऽन्यदा प्राप्स्यामि" इति नावसादो भावनीयः । **आ मृत्योः श्रियम् अन्विच्छेत्** । आन्त्याद् उच्छ्वासाद् धनार्जनकामो न त्यक्तव्यः । **न चैनाम् श्रियं दुर्लभां मन्येत** । "अवश्यं मम संपद्यते मद्व्यवसायः" इति ग्रहदौःस्थित्याद्य्[^२१२] अपरिगणय्य तदर्जने पर्वर्तितव्यम् । अस्ति कस्यचित् सुभाषितम्-


[^२१२]:
     M G J: gṛha- (my reading conjectural; see the subhāṣita cited below)

- हीनाः पुरुषकारेण गणयन्ति ग्रहस्थितिम्[^२१३] ।


[^२१३]:
     M G: gṛhasthitim

- सत्त्वोद्यम् असमर्थानां नासाध्यं व्यवसायिनाम् ॥

अनेन चैतद् दर्शयति । "नाहं दुर्गतः क्लेशप्राप्यधन आधानादौ नाधिक्रिये । ततो ऽग्निहोत्रहोमक्लेशाद् उत्तीर्णो ऽस्मि" इति यस्य बुद्धिः स न सम्यङ् मन्यते इति । अतस् तदर्थं प्रयतेत ॥ ४.१३७ ॥

> **सत्यं ब्रूयात् प्रियं ब्रूयान् न ब्रूयात् सत्यम् अप्रियम् ।**  
> **प्रियं च नानृतं ब्रूयाद् एष धर्मः सनातनः ॥ ४.१३८ ॥**

अर्थप्रयुक्तवचनं सत्ये नियम्यते । यथादृष्टं श्रुतं च **सत्यं** । **प्रियं ब्रूयात्** । द्वितीयो ऽयं विधिः । औदार्यादिगुणानुकथनं परस्यादृष्टेनापि केनचिद् अवसरेण । तथा पुत्रजन्मादि "ब्राह्मण पुत्रस् ते जातः" इत्य् असत्य् अपि स्वप्रयोजने यदि सत्यं तद् वक्तव्यम् । यदि तस्य तन् न विदितम् । सत्यं प्रियम् अप्रियं वास्ति । प्रियं दर्शितम् "ब्राह्मण पुत्रः" इत्यादि । अप्रियं यथा "ब्राह्मण कन्या ते गर्भिणी" । तद् असत्यं न ब्रूयात्, सत्यम् अपि कन्यागर्भग्रहणम् अप्रियत्वाद् अप्रकाश्यम् । सत्यां गतौ तूष्णीम् आसितव्यम् ।

- <u>ननु</u> गर्भिण्याम् अगर्भिणीति[^२१४] वक्तव्यं प्रियत्वात्, अत आह- **प्रियं च नानृतं ब्रूयाद्** इति । एवं च यस्य प्रथमः साक्षात्कारस् तेन तत्र तूष्णीम् आसितुं न लब्यते । **एष सनातनो धर्मः** । सनातनो नित्यो वेदस् तेन विहितत्वाद् धर्मो ऽपि सनातनः ॥ ४.१३८ ॥


[^२१४]:
     M G 1st ed.: garbhiṇyā garbhiṇīti

> **भद्रं भद्रम् इति ब्रूयाद् भद्रम् इत्य् एव वा वदेत् ।**  
> **शुष्कवैरं विवादं च न कुर्यात् केनचित् सह ॥ ४.१३९ ॥**

अत्र प्रथमस्य **भद्र**शब्दस्य नञ्लोपं व्याचक्षते । यद् अभद्रं तद् **भद्रम् इति ब्रूयात्** । **इति**करणः प्रदर्शनार्थः । कल्याणं मङ्गलं सिद्धं श्रेय इत्यादयः सिद्धाः शब्दाः प्रयोक्तव्याः । 

- पूर्वपदस्यापि प्रदर्शनार्थत्वे ऽन्धे चक्षुष्मान् मूर्खे प्राज्ञ इत्यादिवचनं लभ्यते । अथ वा भद्रम् इत्य् एष एव शब्द एवमादिषु वक्तव्यः । 

- **शुष्कवैरम्** असत्य् अर्थादिप्रयोजन आहोपुरुषिकं वाक्यं न कर्तव्यम् । एवं राजाधिकरणे **विवादं** शुष्कम् एवेत्यादि सम्पद्यते । **केनचिद्** असमर्थेनापि ॥ ४.१३९ ॥

> **नातिकल्यं नातिसायं नातिमध्यंदिने स्थिते ।**  
> **नाज्ञातेन समं गच्छेन् नैको न वृषलैः सह ॥ ४.१४० ॥**

**अतिकल्य**शब्दश् चाहर्मुखे वर्तते । उषःकाले न गन्तव्यम् । **अतिसायं** पश्चिमसंध्यासमये **ऽज्ञातेन पुरुषेण सह न गच्छेत्**, असहायश् च **वृषलैः** शूद्रैश् च **सह** ॥ ४.१४० ॥

> **हीनाङ्गान् अतिरिकाङ्गान् विद्याहीनान् वयोऽतिगान् ।**  
> **रूपद्रविणहीनांश् च जातिहीनां च नाक्षिपेत् ॥ ४.१४१ ॥**

**हीनाङ्गाः** काणकुष्ठिकुब्जादयः । **अतिरिक्तम्** अधिकं अङ्गे येषां श्लीपद्यादयाः । **विद्याहीना** मूर्खाः । **वयोऽतिगा** अत्यन्तवृद्धाः । **रूपहीना** दुःसंस्थानाश् चिपिटकेकरादयः । **द्रविणहीनाः** दरिद्राः । द्रविणं धनं तेन हीना वर्जिताः । **जात्या हीना** निकृष्टजातयः कुण्डगोलकाद्याः । तान् **नाक्षिपेत्** । आक्षेपः कुत्सा । एतेषां एतैः शब्दैर् आह्वानम् एव कुत्सा ॥ ४.१४१ ॥

> **न स्पृशेत् पाणिनोच्छिष्टो विप्रो गोब्राह्मणानलान् ।**  
> **न चापि पश्येद् अशुचिः स्वस्थो ज्योतिर्गणान् दिवि ॥ ४.१४२ ॥**

**उच्छिष्टो** भुक्तवान् अनाचान्तः कृतमूत्रपुरीषश् च । अशुचिमात्रम् इहोच्छिष्टशब्देनोच्यते । तथा चोच्छिष्टस्य गवादिस्पर्शः प्रतिषिध्यते । अशुचिशब्देन प्रायश्चित्तं वक्ष्यति । **प्राणि**ग्रहणम् अतन्त्रम् । अन्येनाप्य् अङ्गेन स्पर्शो नेष्यते । वस्त्राद्यन्तरिते न निषेधः । **दिवि** **ज्योतिर्गणं** न पस्येत् । **स्वस्थो** ऽनातुरः । दिवीतिवचनाद् भूमौ ज्योतिषो ऽग्नेर् अप्रतिषेधः[^२१५] ॥ ४.१४२ ॥


[^२१५]:
     M G: 'gre cāpratiṣedhaḥ

> **स्पृष्ट्वैतान् अशुचिर् नित्यम् अद्भिः प्राणान् उपस्पृशेत् ।**  
> **गात्राणि चैव सर्वाणि नाभिं पाणितलेन तु ॥ ४.१४३ ॥**

अविशेषवचने ऽपि **प्राणाश्** चक्षुरादय एव मूर्धन्या उच्यन्ते । प्राणशब्दश् चक्षुरादिवचनो वेदे प्राणसंभव उपनिषदि दृश्यते । **गात्राणि** अंसजानुपादादीनि । **पाणितलेना**पो गृहीत्वा स्पृशेत् ॥ ४.१४३ ॥

> **अनातुरः स्वानि खानि न स्पृशेद् अनिमित्ततः ।**  
> **रोमाणि च रहस्यानि सर्वाण्य् एव विवर्जयेत् ॥ ४.१४४ ॥**

**अनिमित्ततः** कण्डूयनादिनिमित्तं विना । **स्वानि खानि** चक्षुरादीनि छिद्राणि **न स्पृशेत्** । **रहस्यानि** कक्षोपस्थगतानि **विवर्जयेत्** प्रकृतेन स्पर्शेन । श्लोकपूरणार्थम् आख्यातान्तरोपादानम् । 

- <u>अन्ये</u> त्व् आहुः आख्यातान्तरनिर्देशाद् दर्शनं प्रतिषिध्यते ॥ ४.१४४ ॥

> **मङ्गलाचारयुक्तः स्यात् प्रयतात्मा जितेन्द्रियः ।**  
> **जपेच् च जुहुयाच् चैव नित्यम् अग्निम् अतन्द्रितः ॥ ४.१४५ ॥**

अभिलषीतायुर् धनादिसिद्धिर् **मङ्गलम्** । तदर्थम् आचारो **मङ्गलाचारो** गोरोचनातिलकशुभफलादिस्पर्शस् तेन युक्तो नित्यं तत् सेवापरः स्यात् ।

- <u>ननु</u> चाचारस्य प्रामाण्यम् उक्तम् एव ।

- <u>सत्यम्</u> । अदृष्टस्यार्थस्यानेनोच्यते । दृष्टबुद्ध्या हि क्रियमाणस्य व्यभिचारदर्शनेन कश्चिद् अनादरपरः स्यात् । तदर्थं पुनर् उच्यते । यथा प्रस्थानकाले संनिहिते पुनः कथनं दध्यादौ वन्दनं शुक्लनिवसनदर्शनम्, दक्षिणतः कपिञ्जलवासितम्, फलिते वृक्षे दक्षिणत एव वायसस्य — एवमादि मङ्गलार्थम् आदरणीयम्, विपरीतं वर्जनीयम् । 

- **जितेन्द्रियो** विषयेष्व् अलालसः । पुरुषार्थतयैतद् असकृद् उक्तम् अपि विनिपातन्वृत्त्यर्थम् उच्यते । अग्नेर् अन्यत्रापि होमसंभवाज् **जुहुयाद् अग्निम्** इत्य् आह । **अतन्द्रित** इत्य् उक्तानुवादः ॥ ४.१४५ ॥

> **मङ्गलाचारयुक्तानां नित्यं च प्रयतात्मनाम् ।**  
> **जपतां जुह्वतां चैव विनिपातो न विद्यते ॥ ४.१४६ ॥**

**विनिपातः** प्राकृताशुभनिमित्तको दैवोपद्रवो व्याधिर् धननाश इष्टवियोगादिः । स एवम् आचाराणां माङ्गल्यकान् निवर्तते । अनेनापि नित्यतैवोक्ता भवति, सत्य् अपि फलार्थत्वे । न हि कश्चिद् दैवोपद्रवानिवृत्तिम् अर्थ्यते । अतो नित्यग्रहणम् अनुवादः । अथापि कश्चिद् अनर्थी स्यात् तथापि नित्य एवायं विधिः । एवं चोभयार्थता तस्य नित्याधिकारवृत्तिर् विनिपातनिवृत्तिश् च ॥ ४.१४६ ॥

> **वेदम् एव जपेन्**[^२१६]** नित्यं यथाकालम् अतन्द्रितः ।**  
> **तं ह्य् अस्याहुः परं धर्मम् उपधर्मो ऽन्य उच्यते ॥ ४.१४७ ॥**

जपेच् च जुहुयाच् चैवेत्य् उक्तम् । तत्र तावज् जपस्य साधनम् आह- **वेदम् एव जपेद्** इति । अवशिष्टो ऽर्थवादः । **यथाकालं** यस्मिन् यस्मिन् काले । वीप्सायाम् अव्ययीभावः । यदैव ह्य् ऐहिकी चेष्टा नातिपद्यते तदैव जपेत् । अन्यान्य् अग्निहोत्रादिकर्माणि नियतकालानि । जपस्य तु शुचित्वम् एव कालः । 

- अयं मुख्यो धर्मः । **उपधर्मः** । धर्मस्य समीपे उपधर्मः । समीपप्रधानस् तत्पुरुषो नाव्ययीभवः । "उपमानानि सामान्यवचनैः" (पाण् २.१.५५) इति यथा । धर्मान्तरनिन्दा वेदजपस्तुत्यर्था, न तन्निषेधार्था ॥ ४.१४७ ॥

> **वेदाभ्यासेन सततं शौचेन तपसैव च ।**  
> **अद्रोहेण च भूतानां जातिं स्मरति पौर्विकीम् ॥ ४.१४८ ॥**

**अद्रोहो** ऽहिंसा । **भूतानि** स्थावरजङ्गमानि । **जातिस्मर**फलान्य् एतानि कर्माणि चत्वारि यावज्जीवम् अनुष्ठीयमानानि भवन्ति । **जातिर्** जन्मान्तरम् । पूर्वभवा **पौर्विकी** ॥ ४.१४८ ॥

> **पौर्विकीं संस्मरन् जातिं ब्रह्मैवाभ्यस्यते द्विजः ।**  
> **ब्रह्माभ्यासेन चाजस्रम् अनन्तं**[^२१७]** सुखम् अश्नुते ॥ ४.१४९ ॥**


[^२१७]:
     M G: ānantyaṃ

<u>ननु</u> चेष्टफलकामः सर्वं समीहते । न च[^२१८] जन्मान्तरानुस्मरणम् एकान्तसुखं[^२१९] येन फलत्वेन वेदाभ्यासादिचतुष्टयस्य वर्ण्यते । तत आह **पौर्विकीं जातिं स्मरन्** **ब्रह्म** वेद **अभ्यस्यते** तत्र श्रद्धावान् भवति । "ईदृशो **ब्रह्माभ्यासो** येन जन्मान्तरं स्मर्यते" इति । स्मरन् पुनस् तदभ्यासे वर्तते । तस्माच् चानेकजन्माभ्यस्ताद् अनन्तरं ब्रह्मप्राप्तिलक्षणं सुखम् । **अजस्रम्** अपुनरावृत्तिम् **अश्नुते** प्राप्नोति । **अनन्त**शब्देन सुखविशेष उपलक्ष्यते, असाधना परितृप्तिर् आत्मनः । तस्य्**आजस्र**पदेन शाश्वतं प्रतिपाद्यते । तादृशं सुखं प्राप्यते, न चैतत् क्षीयते । 


[^२१९]:
     M G: ekatarasukhaṃ


[^२१८]:
     M G 1st ed. omit: na ca

- समानार्थाव् अप्य् अपुनरुक्तौ । यथा "वृत्तकं वहतः पुरीषम्" इति, वृत्तकम् उदकं पुरीषं च । तत्रैको रूढो ऽपरः क्रियाशब्दः । पुरीषं पूरणसमर्थं वृत्तकम् उदकम् ॥ ४.१४९ ॥

> **सावित्रान् शान्तिहोमांश् च कुर्यात् पर्वसु नित्यशः ।**  
> **पितॄंश् चैवाष्टकास्व् अर्चेन् नित्यम् अन्वष्टकासु च ॥ ४.१५० ॥**

पूर्वोक्तानां होमानां स्वरूपम् उच्यते । **सावित्राः** सवित्रदेवताकाः । **पर्वसु** च पौर्णमास्यमावास्ययोः कर्तव्याः । शान्त्यर्था होमा अनिष्टनिवृत्तिप्रयोजनाः । द्रव्यं चात्राज्यम् एवानुपात्तद्रव्यविशेषेषु सर्वहोमेषु श्रूयते- "सर्वस्मै वा एतद् यज्ञाय गृह्यते यत् ध्रुवायाम् आज्यम्" (त्ब् ३.३.५.५) इति । **पर्वस्व्** इति च सप्तमी द्वितीयार्थे द्रष्टव्या । अधिकरणम् अग्निर् होमस्य, न कर्म क्वचित् । होतव्यानि पठ्यन्ते लाजाज्यमांससक्तुदधिपयोधानाः पिष्टम् इत्यादि । एते च होमा अपूर्वाः । यावती च समाचाराद् इतिकर्तव्यता सा प्राग् दर्शिता । **अष्टका** ऊर्ध्वम् आग्रहायण्यास् तमिस्रपक्षाणां तिस्रो ऽष्तम्यः केषांचित् "हेमन्तशिशिरयोश् चतुर्णाम् अपरपक्षाणाम्" (आश्ग् २.४.१) इति वचनम् । तत्र **पितॄन्** **अर्चयेच्** छ्राद्धेन । पितृशब्दः पूर्वप्रमीतपित्रादिवचनः । **अन्वष्टकास्** ता एव नवम्यः ॥ ४.१५० ॥

> **दूराद् आवसथान् मूत्रं दूरात् पादावसेचनम् ।**  
> **उच्छिष्टान्ननिषेकं च दूराद् एव समाचरेत् ॥ ४.१५१ ॥**

पादाव् अवसिच्येते येनोदकादिना तत् **पादावसेचनम्** । तद् **दूरात्** क्षिपेत् । अथ वा पादप्रक्षाननम् एव **दूरात्** कुर्यात् । **निषेकः** परिषेकः । तैलादिकृतस्नानोदकम् अपि शक्यते निषेकशब्देनाभिधातुम् । उपयुक्तशेषस्य त्याज्यस्यायं दूरतो निक्षेप उच्यते । तद् धि **निषेक**शब्देन प्रसिद्धतरम् ॥ ४.१५१ ॥

> **मैत्रं प्रसाधनं स्नानं दन्तधावनम् अञ्जनम् ।**  
> **पूर्वाह्ण एव कुर्वीत देवतानां च पूजनम् ॥ ४.१५२ ॥**

अर्थवादेषु पश्वङ्गसंस्तवे **मैत्रः** पायुर् इति श्रूयते । तद् इहाप्य् अभेदोपचारान् मित्रः पायुस् तत्र भवं शौचं **मैत्रम्** । **प्रसाधनं** केशरचनाम् उपलेपनादि । अथ वा विशेषणविशेष्ये पदे "**मैत्रं प्रसाधनम्**" । अकृतशकृतापि प्रातः पायुप्रक्षालनं कर्तव्यम् । यथा हि सुप्तस्य लालास्रावादेर् अवश्यं भावित्वान् मुखधावनं विहितम्, एवम् एतद् अपि विनैव वा निमित्तेन मुखस्य जघन्ययोर् अङ्गयोः प्रक्षालनम् अवश्यं कर्तव्यम् । 

- <u>अन्ये</u> त्व् आहुर् मित्रकार्यं **मैत्रम्**, तत् सर्वकार्येभ्यो ऽन्तरङ्गेभ्यो ऽपि पूर्वं कर्तव्यम् । तत्राप्य् अशुचेः क्षणम् अप्य् अवस्थाभावात् स्वकार्यापेक्षया पूर्वत्वं द्रष्टव्यम् । तदा च **पूर्वाह्ण**शब्दः कार्यान्तरेभ्यः पूर्वतामात्रोपलक्षणार्थः, न पुनर् अपराह्णप्रतिषेधार्थः । 

- <u>अथ वा</u> मित्र आदित्यः । तदुपस्थानं **मैत्रम्** ॥ ४.१५२ ॥

> **दैवतान्य् अभिगच्छेत् तु धार्मिकांश् च द्विजोत्तमान् ।**  
> **ईश्वरं चैव रक्षार्थं गुरून् एव च पर्वसु ॥ ४.१५३ ॥**  
> **अभिवादयेद् वृद्धांश् च दद्याच् चैवासनं स्वकम् ।**  
> **कृताञ्जलिर् उपासीत गच्छतः पृष्ठतो ऽन्वियात् ॥ ४.१५४ ॥**  
> **श्रुतिस्मृत्युदितं सम्यङ् निबद्धं स्वेषु कर्मसु ।**  
> **धर्ममूलं निषेवेत सदाचारम् अतन्द्रितः ॥ ४.१५५ ॥**  
> **आचाराल् लभते ह्य् आयुर् आचाराद् ईप्सिताः प्रजाः ।**  
> **आचाराद् धनम् अक्षय्यम् आचारो हन्त्य् अलक्षणम् ॥ ४.१५६ ॥**

न चायम् एष विद्वत्तादिगुणसंपन्नः साध्यते । प्रजाया ह्य् एते गुणाः प्रार्थ्यन्ते । तद् उक्तम्-

- तया गवा कीम् क्रियते या न धेनुर् न गर्भिणी ।

- को ऽर्थः पुत्रेण जातेन यो न विद्वान् न धार्मिकः ॥ (पञ्चतन्त्र, प्रेलुदे, व्।३)

**अक्षय्यम्** अपि प्रभूतं यद् असद्व्यसनैर् अपि अक्षय्यम्[^२२०] । **अलक्षणं**[^२२१] स्कन्धोपरि तिलकादि दारिद्र्यादिदौर्भाग्यसूचकम् । तद् अप्य् **आचारो हन्ति** । तेन ह्य् अधर्म आचारपरत्वेन नश्यति ॥ ४.१५६ ॥


[^२२१]:
     M G: anyalakṣaṇaṃ


[^२२०]:
     M G omit: api akṣayyam; DK (5: 613) akṣayam

> **दुराचारो हि पुरुषो लोके भवति निन्दितः ।**  
> **दुःखभागी च सततं व्याधितो ऽल्पायुर् एव च ॥ ४.१५७ ॥**

> **सर्वलक्षणहीनो ऽपि यः सदाचारवान् नरः ।**  
> **श्रद्दधणो ऽनसूयश् च शतं वर्षाणि जीवति ॥ ४.१५८ ॥**  
> **यद् यत् परवशं कर्म तत् तद् यत्नेन वर्जयेत् ।**  
> **यद् यद् आत्मवशं तु स्यात् तत् तत् सेवेत यत्नतः ॥ ४.१५९ ॥**

यत् परप्रार्थनया स्वपरहितादि क्रियते तत् **परवशं** वर्ज्यते, न तु यद् वृत्तिसाध्यम् आर्त्विज्यादि । तद् धि **स्ववशम्** एव । तद्विषयकम् एव भृत्यादि स्वीक्रियते । न चानेन परवशम् अपि दीक्षितस्य निषिध्यते, स्मृत्या श्रुतिं बाधितुम् अन्याय्यत्वात्, उक्ते च विषये सावकाशत्वात् स्मृतेः । यत् त्व् आत्मनो वश्यम्, स्वल्पया धनमात्रया परोपकारः स्वल्पो ऽपि, स्वयं तत् कर्म कुर्यत्[^२२२] । नित्यकर्मासंपत्तौ कुटुम्बोपयोगिनि धने ऽसति कर्तव्यैव याच्ञा, उपायान्तराभावे । किं तु[^२२३] "विशेषतो यक्ष्ये", "विशेषतो दास्ये" इति । सत्यां कस्यांचिद् धनमात्रायां संतोषपरेण भवितव्यम् इत्य् एवम् अस्य तात्पर्यम् ॥ ४.१५९ ॥


[^२२३]:
     DK (5: 614) suggests: na tu


[^२२२]:
     M G 1st ed. places the phrase yat tv ātmano . . . karma kuryāt after bhṛtyādi svīkriyate; DK (5: 614): svalpo 'pi taṃ svayam eva kuryāt

> **सर्वं परवशं दुःखं सर्वम् आत्मवशं सुखम् ।**  
> **एतद् विद्यात् समासेन लक्षणं सुखदुःखयोः ॥ ४.१६० ॥**

याच्ञां निन्दति । यत् **परवशं** तत् **सर्वं दुःखम्** । तिष्ठतु तावत् परस्य गृहद्वार्य् उपस्थानम् अनुवृत्तिर् अत्र चामुत्र च भ्रमणम् । यत् तु,

- संकल्प एव याच्ञायां हृदयं न प्रसह्यते ।

- नूनं मायाम् असंदिग्धां सृष्टिर् नासौ स्वयंभुवः ॥

**समासेन** संक्षेपेणैतद् **दुःखस्य लक्षणं** या याच्ञा । सुखं चैतद् यास्पृहा ॥ ४.१६० ॥

> **यत् कर्म कुर्वतो ऽस्य स्यात् परितोषो ऽन्तरात्मनः ।**  
> **तत् प्रयत्नेन कुर्वीत विपरीतं तु वर्जयेत् ॥ ४.१६१ ॥**

आत्मतुष्टेः प्रागुक्तायाः पुनर् वचनं स्मरणार्थम् । विषयश् च तस्या दर्शन एव । यत्र कर्मणि क्रियमाणे किंकथिका न भवति, तत् कर्तयम् । यत्र तु हृदयं न तुष्यति, तद् वर्जनीयम् ॥ ४.१६१ ॥

> **आचार्यं च प्रवक्तारं पितरं मातरं गुरुम् ।**  
> **न हिंस्याद् ब्राह्मणान् गाश् च सर्वांश् चैव तपस्विनः ॥ ४.१६२ ॥**

**आचार्य** उपनेता । **प्रवक्ता** अध्यापको व्याख्याता । **गुरुस्** ताभ्याम् अन्यः पितृव्यमातुलादिः । **सर्वांश् चैव तपस्विनः** । प्रायश्चित्तप्रवृत्तान् पातकिनो ऽपीति **सर्व**ग्रहणम् । अविशेषेण सर्वभूतानां तत्र तत्र हिंसा निषिद्धा । 

- <u>पुनर्वचनम्</u> आचार्यादीनाम् आततायिनाम् अपि निषेधार्थम् इति <u>केचित्</u> । यस् तु "गुरुं वा बालवृद्धौ वा" (म्ध् ८.३५०) इत्यादिर् अर्थवादो ऽस्यैव प्रतिप्रसवः । 

- <u>उपाध्यायस्</u> त्व् आह । नायं प्रतिषेधः । पर्युदासो ऽयम् । संकल्पविधानार्थो "नोद्यन्तम् आदित्यम् ईक्षेत" (म्ध् ४.३७) इतिवत् । अतः प्रयत्ने ऽतिक्रान्ते[^२२४] भवत्य् अयं[^२२५] संकल्पप्रतिषेध इति[^२२६] । 


[^२२६]:
     M G: -pratiṣedhaś ceti


[^२२५]:
     M G omit: ayam


[^२२४]:
     M G: prayatnenātikrāntaṃ

- अथ वा दुरुक्तभाषणं हिंसा, "वाग्भिस् तैस् तैर् जघान ताम्" इति प्रयोगदरसनात् । 

- अथ वा प्रतिकूलाचरणे हन्तिः प्रयुक्तः ॥ ४.१६२ ॥

> **नास्तिक्यं वेदनिन्दां च देवतानां च कुत्सनम् ।**  
> **द्वेषं स्तम्भं च मानं च क्रोधं तैक्ष्ण्यं च वर्जयेत् ॥ ४.१६३ ॥**

वेदप्रमाणकानाम् अर्थानां मिथ्यात्वाध्यवसाये **नास्तिक्यम्** । शब्देन प्रतिपादनं **निन्दा** । पुनरुक्तौ वेदो ऽन्यो ऽन्यव्याहतो नात्र सत्यम् अस्तीति भावदोषेण, न पूर्वपक्षभङ्ग्या । अग्न्यादयो **देवतास्** तासां **कुत्सनं** निन्दैव । यथा "दग्धदैवेन हताः स्म" इति दैवे भवन्ति वक्तारः । **द्वेषो** मात्सर्यादिहेतुकाप्रीतिः । **स्तम्भो** ऽहंकाराद् अनम्राता । **मानो** ऽहंकार आत्माभिमानः "पण्डितो ऽहम् आढ्यो ऽहम्" इति । अमर्षः **क्रोधस् तैक्ष्ण्यं** पारुष्यम् । द्वेषपूर्वकः क्रोधः ॥ ४.१६३ ॥

> **परस्य दण्डं नोद्यच्छेत् क्रुद्धो नैनं निपातयेत् ।**  
> **अन्यत्र पुत्राच् छिष्याद् वा सिष्ट्यर्थं ताडयेत् तु तौ ॥ ४.१६४ ॥**

येन दम्यते स **दण्डः** करलगुडशिफारज्जुविदलादि । तं **परस्य क्रुद्धः** सन् **नोद्यच्छेन्** नोत्क्षिपेत् । प्रहारार्थं तिर्यग् अपि **न निपातयेत्** । निपातणं वेगेन तदङ्गसंयोगः । पुत्रशिष्याव् अनुताडयेच् छिफावेणुदलचपेटाभिर् यथाष्टमे वक्ष्यति, न दण्डेन । तौ च न क्रोधेन, किं[^२२७] तर्हि **शिष्ट्यर्थम्** अनुशासनार्थम्, बाल्याद् यदि चापलम् आचरतः । यथा "पृष्टतस् तु शरीरस्य" (म्ध् ८.३००) इतीषत् ताड्यौ । शिष्यग्रहणं दासीदासस्यापि प्रदर्शनार्थम्, समानकार्यत्वात् ॥ ४.१६४ ॥


[^२२७]:
     M G omit: kiṃ

> **ब्राह्मणायावगुर्यैव द्विजातिर् वधकाम्यया ।**  
> **शतं वर्षाणि तामिस्रे नरके परिवर्तते ॥ ४.१६५ ॥**

अविशेषेण सर्वविषये ताडने निषिद्धे ब्राह्मणे तत्क्रियाया दोषातिशयदर्शनार्थं पञ्चश्लोकी । 

अवगूर्य** उद्यम्यैव दण्डादि **वधकाम्यया** ताडनेच्छया, विनैव निपातेन, **शतं वर्षाणि** **नरके** पच्यते **परिवर्तते** तत्फलम् उपभुङ्क्ते ॥ ४.१६५ ॥


> **ताडयित्वा तृणेनापि संरम्भान् मतिपूर्वकम् ।**  
> **एकविंशतिम् आजातीः पापयोनिषु जायते ॥ ४.१६६ ॥**

**संरम्भः** क्रोधावेशः, न तु नर्मणा । बुद्धिपूर्वम् । **एकविंशतिम् आजातीः** । जातिर् जन्म । **आ**कारो ऽनर्थकः, प्रलम्बत इतिवत् । पापानां योनय इति तिर्यग्जन्तवो दुःखबहुलाः । तिष्ठतु तावद् दण्डादिः पीडाकरः पदार्थः[^२२८] । तृणेनापि ताडने दीर्घकालो नरकानुभवः ॥ ४.१६६ ॥


[^२२८]:
     M G 1st ed.: duḥkhabalātipattāv daṇḍādipīḍākarapadārthaḥ; J G 2nd ed.: pīḍākarapadārthaḥ (I follow DK 5: 1174)

> **अयुध्यमानस्योत्पाद्य ब्राह्मणस्यासृग् अङ्गतः ।**  
> **दुःखं सुमहद् आप्नोति प्रेत्याप्राज्ञतया नरः ॥ ४.१६७ ॥**

**असृग्** लोहितम् । तद् **अङ्गतः** अङ्गाद् यत्रोत्पादयति **ब्राह्मणस्य** खड्गप्रहारादिना । **अयुध्यमानस्य,** न तु द्रोणाचार्यवत् क्षात्रेण धर्मेण युयुत्सोः । **सुमहद् दुःखं** नरकादि **प्रेत्य** मृतो जन्मान्तरे । **अप्राज्ञतये**त्य् अनुवादः । प्राज्ञो हि शास्त्रार्थज्ञानान् न कथम् अप्य्[^२२९] एवं कुर्यात् ॥ ४.१६७ ॥


[^२२९]:
     M G 1st ed. omit: apy

> **शोणितं यावतः पांसून्त् संगृह्णाति महीतलात् ।**  
> **तावतो ऽब्दान् अमुत्रान्यैः शोणितोत्पादको ऽद्यते ॥ ४.१६८ ॥**

ईषत्प्रहारे पूर्वफलम् । अधिके तु **पांसवो** रजांसि धूल्यवयवास् तान् **यावन्तो** यत्परिमाणान् **गृह्णाति** संहन्ति ब्राह्मणाङ्गच्युतं भूमिपतितं लोहितम्, **तावतो ऽब्दांस्** तावन्ति वर्षाण्य् **अमुत्र** परलोके **ऽद्यते** श्वशृगालैर् यः **शोषितस्योत्पादकः** प्रहर्ता ॥ ४.१६८ ॥

> **न कदाचिद् द्विजे तस्माद् विद्वान् अवगुरेद् अपि ।**  
> **न ताडयेत् तृणेनापि न गात्रात् स्रावयेद् असृक् ॥ ४.१६९ ॥**

पूर्वस्य क्रियात्रयप्रतिषेधविधेर् उद्यमननिपातनविषयस्योपसंहारः । **न कदाचिद्** आपद्य् अपीत्य् अर्थः[^२३०] ॥ ४.१६९ ॥


[^२३०]:
     G 1st ed. J: atītyarthaḥ

> **अधार्मिको नरो यो हि यस्य चाप्य् अनृतं धनम् ।**  
> **हिंसारतिश् च यो नित्यं नेहासौ सुखम् एधते ॥ ४.१७० ॥**

सामान्यतः सर्वहिंसाप्रतिषेधशेषो ऽयम् । अधर्मः शास्त्रप्रतिषिद्धो ऽगम्यागमनादिः, तं चरत्य् **अधार्मिकः** । **यस्य चानृतम्** एव **धनम् ।** साक्ष्ये व्यवहारनिर्णयादौ चासत्यम् उक्त्वा उत्कोचधनं साधयति । **यश् च हिंसारतिर्** हिंसायाम् अभिरतो वैरानुबन्धाद् अर्थहेतोर् वा परान् हिनस्ति । **नासौ सुखम् एधते** न सुखं प्राप्नोति, **इहा**स्मिंल् लोके ॥ ४.१७० ॥

> **न सीदन्न् अपि धर्मेण मनो ऽधर्मे निवेशयेत् ।**  
> **अधार्मिकाणां पापानाम् आशु पश्यन् विपर्ययम् ॥ ४.१७१ ॥**

**धर्मः** शास्त्रमर्यादा । तेन वर्तमानः **सीदन्न् अप्य्** अवसादम् अपि प्राप्नुवन् **नाधर्मे मनो निवेशयेत्** । यत **अधार्मिका** यद्य् अपि चौर्योत्कोचदम्भादिभिर् धनसमृद्धा दृश्यन्ते, तथापि तेषाम् **आशु विपर्ययो** दृश्यते धननाशादिः । अतो न धर्माद् विचलेत् ॥ ४.१७१ ॥

_सुहृद् भूत्वा दृष्टम् अर्थं दर्शितवान् । इदानीं शास्त्रार्थम् आह ।_

> **नाधर्मश् चरितो लोके सद्यः फलति गौर् इव ।**  
> **शनैर् आवर्तमानस्**[^२३१]** तु कर्तुर् मूलानि कृन्तति ॥ ४.१७२ ॥**


[^२३१]:
     DK (5: 616): āvartamānas

अनियतकालत्वाद् वैदिकानां शुभाशुभफलानां कर्मणाम् एवम् उच्यते । **नाधर्मश् चरितः** अनुष्ठितः **सद्यः फलति** फलं ददाति । वेदे हि केवलं कर्मणां विहितप्रतिषिद्धानां सुखदुःखपलत्वं श्रुतम् । कालविशेषस् तु नावगमितः । वाक्यव्यापारो हि कर्तव्यतावगमपरत्वे ऽपि कर्मफलसंबन्धबोधमात्रे पर्यवस्यति, न कालविशेषम् आक्षिपति फलवतां कर्मणाम् । नित्यानां तु न फलतः कर्तव्यता । प्रतिषिद्धपरिहारे[^२३२] ऽपि नैव नरकादिदुःखनिवृत्तिकामस्याधिकारः, किं तु शास्त्रप्रतिषेधसामर्थ्यात् । स तु प्रतिषेधो दुःखफलत्वं प्रतिषिद्धानुष्ठानस्य बोधयति । निपुनत एतद् उच्यमानम् अतिग्रन्थविस्तरम् आक्षिपतीत्य् उपरम्यते ।


[^२३२]:
     M G J: tu phalataḥ kartavyatāpratiṣiddhaparihāre; I follow DK 5: 616.

- **गौर् इव** । साधर्म्यवैधर्माभ्याम् अयं दृष्टान्तः । यथा गौः पृथिवी व्युप्तबीजा न तदैवानेकसस्यशालिनी भवति, किं तर्हि, परिपाकम् अपेक्षते, तादृशं वैदिकं कर्मेति साधर्म्यम् । वैधर्म्येणापि, यथा गौः पशुर् वाहदोहाभ्यां सद्यः फलति, नैवं धर्माधर्मौ । अधर्मग्रहणं धर्मस्यापि फलदानं प्रति कालानियमप्रदर्शनार्थम् । **आवर्त्यमानः** कालेनोपचीयमानः । **कर्तुः** प्रतिषिद्धानुष्ठातुः **मूलानि कृन्तति** छिनत्ति । मूलकर्तनेन सर्वेण सर्वविनाश उपलक्ष्यते । यथा मूलच्छेदाद् वृक्षादिस्थावराणाम् अपुनर्भवस् तद्वद् अधर्मकारिणाम् ॥ ४.१७२ ॥

> **यदि नात्मनि पुत्रेषु न चेत् पुत्रेषु नप्तृषु ।**  
> **न त्व् एव तु कृतो ऽधर्मः कर्तुर् भवति निष्फलः ॥ ४.१७३ ॥**

<u>इदम् अयुक्तं</u> यद् अन्यकृतस्य कर्मणो ऽन्यगामिता फल्स्योच्यते । कर्तुः फलदानि वैदिकानि कर्माणि । न वैश्वानरन्यायो ऽस्ति, श्रवणाभावात् । न हि पुत्राद्यर्थतात्र श्रुता ।

- <u>सत्यम्</u> । पुत्रे पीड्यमाने पीडितस्य पितुर् अधिकतरं दुःखं भवति । अतः कर्तुर् एव दुःखम् । पुत्रस्यापि स्वकृतात् पौर्वदेहिकात् कर्मणस् तत्फलम् इत्य् अविरुद्धम् । एवं **नप्तृष्व्** अपि द्रष्टव्यम् । नप्तारः पौत्राः । **कृतो ऽधर्म** इति संहितायास् तुल्यत्वाद् धर्माधर्मौ द्वाव् अप्य् उपात्तौ ॥ ४.१७३ ॥

> **अधर्मेणैधते तावत् ततो भद्राणि पश्यति ।**  
> **ततः सपत्नान् जयति समूलस् तु विनश्यति ॥ ४.१७४ ॥**

**अधर्मेण** प्रभुद्रोहादिना **एधते** वृद्धिं लभते । **तावत्** तस्मिन्न् एव काले । ततो धनं ग्रामं वा प्राप्य, **ततो भद्राणि** बहुभृत्यगवाश्वादि संपत्तिलक्षणानि **पश्यत्य्** अनुभवति । **ततः सपत्नान्** अरीन् दरिद्राञ् **जयति** परिभवति । तर्हि धर्मे स्थितान् कुतश्चन कुसृतिहीना लभन्ते । अतस् तेषां दारिद्र्यशब्द ऐश्वर्ये परिभवः । **समूलं** च कियन्तं कालम् एवं भूत्वा सपुत्रज्ञातिधनबान्धवा उच्छिद्यन्ते । तस्माद् धर्मो न हातव्यः ॥ ४.१७४ ॥

> **सत्यधर्मार्यवृत्तेषु शौचे चैवारमेत् सदा ।**  
> **शिष्यांश् च शिष्याद् धर्मेण वाग्बाहूदरसंयतः ॥ ४.१७५ ॥**

**सत्यं** यथादृष्टार्थवादिता । **धर्मः** श्रुतिविषयौ विधिप्रतिषेधौ । सत्यस्य ताद्रूप्ये ऽपि बेदेन निर्देशो ऽतिशयार्थः । अनृतं पुरुषाणां स्वभावभूतम् । अतो यत्नेन पुनः पुनः प्रतिषिध्यते । **आर्यवृत्तं** सदाचारः । **आर्याः** शिष्टास् तेषां **वृत्तम्** आचरितम् । तत्र **आरमेत्** । रतिः परितोषः । एतेष्व् अर्थेषु परितोषो ऽनेन विधीयते । अन्यान् अप्य् एवम् आचारान् दृष्ट्वा मनःप्रसादं कुर्यात् । **शिष्याश्** चैव[^२३३] भार्यापुत्रदासच्छात्रा धर्मेणानुशासनीयाः । "पृष्ठतस् तु शरीरस्य" (म्ध् ८.३००) इत्यादिधर्माः । **वाग्बाहूदरसंयतः** । सत्य् असति च प्रयोजने अबहुभाषिता **वाक्संसमः** । **बाह्वोः संयमो** बाहुबलाश्रयणेन कस्यचिद् अपि अपीडनम्[^२३४] । **उदरस्य संयमो** ऽनौदरिकता अबहुभोजित्वम् । औदरिकता बहुभोजित्वं भोज्यविशेषे गर्धया परगृहे बाहुल्येन भोजनम् । 


[^२३४]:
     M G: pīḍanam


[^२३३]:
     M G: ca

- उक्तो ऽप्य् अर्थः पुनर् उच्यते बहुकृत्वो ऽपि पथ्यं वदितव्यम् इति सर्वत्र पौनरुक्त्यपरिहारः ॥ ४.१७५ ॥

> **परित्यजेद् अर्थकामौ यौ स्यातां धर्मवर्जितौ ।**  
> **धर्मं चाप्य् असुखोदर्कं लोकसंक्रुष्टम् एव च ॥ ४.१७६ ॥**

उक्तस् त्रिवर्गः पुरुषार्थः । कश्चित् तुल्यतां मन्यमानः — अर्थकामपरिहारेण यथा धर्मः सेव्यते तद्विरोधी ज्योतिष्टोमादिः । स ह्य् अर्थविरोधी दक्षिणादिदानेन, कामविरोधी दीक्षितस्य ब्रह्मचर्यविधानात् । एवम् अर्थकामाव् अपि धर्मपरिहारेण न सेवेत । तत्र "न हिंस्याद् भूतानि" इति यत्र कामो हिंसाया वैरानुबन्धाद् यः कश्चिद् वक्तुम् इष्यते तत्र स विषयप्रतिषेधाय, यत्र तु कस्यचिद् धिंसयार्थकामाव् इष्येते तत्र नास्ति हिंसादोषः — इति पर्वर्तते, तद्भ्रान्तिनिवृत्त्यर्थम् इदम् उच्यते । 

- **परित्यजेत्** परिहरेत् तादृश्**आर्थकामौ** यत्र धर्मविरोधः । एवं सर्वतो धर्मस्य बलीयस्त्वम् उक्त्वा कस्मिंश्चिद् विषये तस्यापि परिहर्तव्यताम् आह- **धर्मं चाप्य् असुखोदर्कम्** । उदर्कः उत्तरकालः, सो ऽसुखो यस्य — यथा सर्वस्वदानं वा ददाति "धार्मिको ऽयं[^२३५] महापुण्यः" इति, यथा नदीतीरेष्व् एकान्तेष्व् अपि प्राकृतजना बहवः पश्यन्ति तत्र स्नानम् । भवतीत्य् अर्थस्नानं धर्मार्जनसमक्षापेक्षा[^२३६] तु साधुवादाय । यथा च तीर्थकाकेभ्यो दानम् । भवति दानं धर्मः, दातृत्वप्रसिद्ध्युत्पादनार्थत्वात् — तेभ्यो भिद्यते[^२३७] । अथ वा यद् गर्ह्यतया लोकः संक्रोशति — यथा गोर् अवध्यस्य वधः, मांसस्य भक्षणं च — तद् विगर्हिततरं पश्वन्तरेभ्यो लोके । दृष्टमूलश् चायम् अहिस्पर्शवत् प्रतिषेधः । विहितो ऽयम् अर्थ इत्य् अवैद्यतया प्राकृतजना अजानाना अधार्मिकत्वं यष्टुः प्रख्यापयेयुस् तेषां च बहुत्वतः प्रसिद्ध्या शिष्टा अप्य् एवं प्रसिद्धमूलम्[^२३८] अनवगच्छन्तः परिवर्जयेयुः । तद् उक्तम् "धार्मिके सति राजनि" (म्ध् ११.१०) इति । 


[^२३८]:
     DK (5: 618) suggests: prasiddhaṃ mūlam


[^२३७]:
     M G: nindyate; DK (5: 618) suggests: vidyate


[^२३६]:
     DK (5: 618) suggests: tīrthasnānaṃ dharmārjanaṃ samakṣāpekṣā


[^२३५]:
     M G: dharmakoyaṃ

- एतद् उक्तं पूर्वैर् व्याख्यातम् इत्य् अनुगतम् । न हि प्रत्यक्षश्रुतिविहितस्य स्मृत्या बाधो न्याय्यः । इदं तु युक्ततरम् उदाहरणम् । नियोगधर्मः स्मृत्या विहितो **लोकसंक्रुष्टत्वान्** न क्रियते । तथा यः कश्चिद् अनाथतरुणीं स्त्रियं कारुण्याद् बिभर्ति, तत्र यदि लोकसंक्रोष आशङ्क्यते — स्त्रीत्वेनैवास्मा एषा रोचते — स **लोकसंक्रुष्ट**धर्मः ॥ ४.१७६ ॥

> **न पाणिपादचपलो न नेत्रचपलो ऽनृजुः ।**  
> **न स्याद् वाक्चपलश् चैव न परद्रोहकर्मधीः ॥ ४.१७७ ॥**

**पाणिपादाभ्यां चपलः** । "तृतीया" (पाण् २.१.३०) इति योगविभागात् समासः । चापलं च हस्तेनानुपयुज्यमानस्यापि वस्तुनो ग्रहणापसारणे । परस्त्रीप्रेक्षणचित्रसंदर्शनादि **नेत्रचापलम्** । **परद्रोहार्थं कर्मबुद्धिश्** च न कर्तव्या ॥ ४.१७७ ॥

> **येनास्य पितरो याता येन याताः पितामहाः ।**  
> **तेन यायात् सतां मार्गं तेन गच्छन् न रिष्यति ॥ ४.१७८ ॥**

यो धर्मः पित्रादिभिर् अनुष्ठितः, यैश् च सह प्रीतिर् भाविता, यैः सह कन्याविवाहादिः कृतः, यैव च शाखा अधीता, स एव पन्था आश्रयणीयः । तथा कुर्वन् **न रिष्यति** न बाध्यते, लोके न निन्द्यते । 

- <u>अन्ये</u> त्व् अविदुषः पुरुषधर्मेष्व् अहिंसादिषु प्रत्युपायो ऽयम्, राजपटह इव म्लेच्छादीनाम् । अग्निहोत्रादयस् तु स्वप्रत्ययापेक्षा एव ।

- <u>अत्र चोदयन्ति</u> । यदि निर्मूलः पित्रादिभिर् अनुष्ठितो ऽर्थः, कथं तस्य धर्मत्वम् । अथास्ति मूलम्, तत् पुत्रस्यापि भविष्यति, किं पित्रादिग्रहणेन । 

- <u>तद् एतत्</u> परिहृतम्, अविदुषां मूलम् अजानानाम् उपदेशो ऽयम् इति ।

- <u>अन्ये</u> तु यत्र निपुणतो ऽपि निरूप्यमाणे संदेहो न निवर्तते, उभयथा वाक्यार्थप्रतिपत्तिः, तत्र पित्राद्याचरितः पन्था आश्रयणीय इत्य् आहुः । 

- <u>एतद्</u> अपि चिन्त्यम् । न हि नित्यसंदिग्धं नाम प्रमाणम् अस्ति । अवश्यं ह्य् एकार्थनिष्ठेन वाक्येन भवितव्यम् । 

- विकल्पितेषु वा पदार्थेषु पित्राद्याचरितं कर्मानुचरणीयम्, यतो ऽन्य आचरितवन्तः । 

- **सतां मार्गम्** इति । यदि पितृपितामहादिभिः कैश्चित् कथंचिद् अधर्म आचरितपूर्वः स न आश्रयणीय इति **सतां मार्गम्** इत्य् आह ॥ ४.१७८ ॥

> **ऋत्विक्पुरोहिताचार्यैर् मातुलातिथिसंश्रितैः ।**  
> **बालवृद्धातुरैर् वैद्यैर् ज्ञातिसंबन्धिबान्धवैः ॥ ४.१७९ ॥**  
> **मातापितृभ्यां जामीबिर् भ्रात्रा पुत्रेण भार्यया ।**  
> **दुहित्रा दासवर्गेण विवादं न समाचरेत् ॥ ४.१८० ॥**

**न समाचरेद्** इत्य् एकैकेन संबध्यते । **संश्रिता** आश्रयागता उपजीविनः । **वैद्या** विद्वांसो भिषजो वा । **ज्ञातयः** पितृपक्षाः । **संबन्धिनो** वैवाह्याः । **बान्धवा** मातृपक्षा मातृष्वस्रीयप्रभृतयः । **जामयो** भगिन्याः स्ववासिनश् च । **विवादो** विरोधः प्रतिकूलाचरणं वाक्कलहश् च । एतैर् न कुर्यात् ॥ ४.१७९–८० ॥

> **एतैर् विवादान् संत्यज्य सर्वपापैः प्रमुच्यते ।**  
> **एतैर् जितैश् च जयति सर्वांल् लोकान् इमान् गृही ॥ ४.१८१ ॥**

**एतैर्** विवादैः क्रियमाणैर् यः पापयोगो भवति, अकर्तुस् तेन न संबन्धः । **सर्वपापैः प्रमुच्यत** इत्य् उच्यते । **एतैश् च जितैर्** उपेक्षितैः **सर्वांल् लोकाञ् जयति** स्वीकरोतीत्य् अर्थवादः ॥ ४.१८१ ॥

> **आचार्यो ब्रह्मलोकेशः प्राजापत्ये पिता प्रभुः ।**  
> **अतिथिस् त्व् इन्द्रलोकेशो देवलोकस्य चर्त्विजः ॥ ४.१८२ ॥**

**आचार्यो ब्रह्मलोकस्येशः** प्रभुस् तस्मिन् परितुष्टे ब्रह्मलोकः प्राप्यते । अतो गुणतो **ब्रह्मलोकेश** इत्य् उच्यते । **प्राजापत्ये** लोके **पिता प्रभुः** ॥ ४.१८२ ॥

> **जामयो ऽप्सरसाम् लोके वैश्वदेवस्य बान्धवाः ।**  
> **संबन्धिनो ह्य् अपां लोके पृथिव्या मातृमातुलौ ॥ ४.१८३ ॥**  
> **आकाशेशास् तु विज्ञेया बालवृद्धकृशातुराः ।**  
> **भ्राता ज्येष्ठः समः पित्रा भार्या पुत्रः स्वका तनुः ॥ ४.१८४ ॥**

**भार्या पुत्रः स्व्कीया तनुर्** आत्मीयम् एव शरीरम् ॥ ४.१८४ ।

> **छाया स्वा दासवर्गश् च दुहिता कृपणं परम् ।**  
> **तस्माद् एतैर् अधिक्षिप्तः सहेतासज्वरः**[^२३९]** सदा ॥ ४.१८५ ॥**


[^२३९]:
     M G 1st ed.: sahetāṃ sajvaraḥ

यो भृत्यवर्गः स आत्मीया **छाया** । यथा छाया नित्यानुगता न क्रोधविषय, एवं भृत्यवर्गो ऽपि । **दुहिता कृपणम्** अनुकम्प्या दयनीया[^२४०] । **एतैः** पूर्वोक्तैर् **अधिक्षिप्तः** परुषवचनैर् आकृष्टः कोपितः **सहेत** क्षमेत । **असज्वरो** ऽविद्यमानज्वरः ज्वराभावेन च चित्तस्यासंक्षोभो लक्ष्यते । ज्वरितस्य हि चित्तसंक्षोभो भवति तद्वत् क्रुद्धस्य । अथ वा पाठान्तरम्- "असंज्वरः" । संतापः संज्वरः (अम्क् १.१.६०) । स नञा प्रतिषिध्यते ॥ ४.१८५ ॥


[^२४०]:
     M G: anukampā dayā

> **प्रतिग्रहसमर्थो ऽपि प्रसङ्गं तत्र वर्जयेत् ।**  
> **प्रतिग्रहेण ह्य् अस्याशु ब्राह्मं तेजः प्रशाम्यति ॥ ४.१८६ ॥**

परस्माद् अदृष्टप्रयुक्ताद् यल् लभ्यते स **प्रतिग्रहः** । तत्र **समर्थः** शक्तो **ऽपि** **प्रसङ्गं** पुनः प्रवृत्तिं **वर्जयेत्** । श्रुताध्ययनशीलसंपत्तिर् द्रव्यविधिज्ञता च सामर्थ्यम् । "तस्माद् अविद्वान् बिभियात्<sup> </sup>[^२४१]" (म्ध् ४.१९१) इत्य् अत्रोक्तम् अप्य् एतद् उत्तरार्थं पुनर् अनूद्यते ॥ ४.१८६ ॥


[^२४१]:
     M G J: avidvān na bibhīyāt

_तद् दर्शयति_ ।

> **न द्रव्याणाम् अविज्ञाय विधिं धर्म्यं प्रतिग्रहे ।**  
> **प्राज्ञः प्रतिग्रहं कुर्याद् अवसीदन्न् अपि क्षुधा ॥ ४.१८७ ॥**

**अविज्ञाय** कामोपभोगाद्यर्थं न प्रतिग्रहः कर्तव्यः । एतद् उक्तं भवति- आत्मनः कुटुम्बस्थित्यै नित्यकर्मसंपत्त्यै च प्रतिग्रहः कर्तव्यह्, नान्यथा । **अवसीदन्न् अपि क्षुधा**, अप्रतिगृह्णन् यद्य् अप्य् अवसादं गच्छति । अवसादः शरीरस्यानभिवृद्धिः । 

- अथ वा **द्रव्याणां विधिं धर्म्यं प्रतिग्रहे** इत्य् एवं संबन्धः क्रियते । 

- को ऽसौ **धर्म्यो विधिः** । धर्म्यं प्रयोजनं विज्ञाय प्रतिग्रहमन्त्रं द्रव्याणां[^२४२] च देवताः "अग्नये हिरण्यं रुद्राय गाम्" इत्यादिः ॥ ४.१८७ ॥


[^२४२]:
     M G J: pratigrahamantradravyāṇāṃ (I follow DK 5: 1176)

_अविदुषो द्रव्यविशेषं प्रति प्रतिग्रहे दोषातिशयम् आह ।_

> **हिरण्यं भूमिम् अश्वं गाम् अन्नं वासस् तिलान् घृतम् ।**  
> **प्रतिगृह्णन्न् अविद्वांस् तु भस्मीभवति दारुवत् ॥ ४.१८८ ॥**

**भस्मीभवति दारुवत्** । यथा दार्व् अग्निना दग्धं भस्मीभवति तथा यो ब्राह्मणो विद्यासंपन्नो न भवति स एतानि **हिरण्यादीनि** द्रव्याणि **प्रतिगृह्णन्** **भस्मीभवति** ॥ ४.१८८ ॥

> **हिरण्यम् आयुर् अन्नं च भूर् गौश् चाप्य् ओषतस् तनुम् ।**  
> **अश्वश् चक्षुस् त्वचं वासो घृतं तेजस् तिलाः प्रजाः ॥ ४.१८९ ॥**

**भूर् गौश् च तनुं** शरीरम् **ओषतो** दहतः । **हिरण्यम् आयुर्** विभक्तिपरिणामः ओषतीतिकर्तव्यः । एवम् **अश्वश् चक्षुर्** इत्यादिषु क्रियापदानुषङ्गः कर्तव्यः ॥ ४.१८९ ॥

> **अतपास् त्व् अनधीयानः प्रतिग्रहरुचिर् द्विजः ।**  
> **अम्भस्य् अश्मप्लवेनेव सह तेनैव मज्जति ॥ ४.१९० ॥**

यस्य तपो नास्ति । **अनधीयानो** न चादीते । अध्ययनेन प्रकृता विद्वत्ता लक्ष्यते । समुदिते चैते विद्यातपसी प्रतिग्रहाधिकारनिमित्तम् । उभयगुणभ्रष्टः प्रतिग्रहे चाभिलाषी **स तेन सह मज्जत्य्** अधो गच्छति । केन सह । अन्यस्यानिर्देशाद् दातुश् च संनिधानात् तेन सहेति गम्यते । प्रतिग्रहीता तं[^२४३] प्लवम् इवात्मोत्तारणायाश्रयते । यस् त्व् ईदृशो ऽपात्रभूतः स दातारम् आत्मानम् उभाव् अप्य् अधो नयति, **यथाम्भस्य् अश्मप्लवः** । अश्ममयः प्लवः अश्मप्लवः । पारं तरति येन स प्लवो नावादिः । तत्र यथाश्मन्य् आरूढो नदीतरणार्थम् अम्भसि मज्जत्य् अश्मप्लवेन सह गम्यते । [^२४४]दाता हि ब्राह्मणाय, आददानश्[^२४५] च तादृशो ब्राह्मणः, उभाव् अपि नरकं गच्छतः ॥ ४.१९० ॥


[^२४५]:
     M G J: dadānaś (I follow the suggestion of DK 5: 1176)


[^२४४]:
     DK (5: 1176) suggests deleting gamyate and adding tathā


[^२४३]:
     M G J: pratigrahītāraṃ (I follow the suggestion of DK 5: 1176)

> **तस्माद् अविद्वान् बिभियाद् यस्मात् तस्मात् प्रतिग्रहात् ।**  
> **स्वल्पकेनाप्य् अविद्वान् हि पङ्के गौर् इव सीदति ॥ ४.१९१ ॥**

अतो नरकभयाद् **अविद्वान्** मूर्खः **प्रतिग्रहात् बिभियात्** त्रस्येत,[^२४६] न प्रतिगृह्णीयाद् इति यावत् । तिष्ठतु तावद् धिरण्यादीनि द्रव्याणि, **स्वल्पकेनापि** त्रपुसीसादिना असारेण स्वल्पया मात्रया प्रतिगृहीतेन्**आविद्वान्** **पङ्के** कर्दमे **गौर् इव सीदति** ॥ ४.१९१ ॥


[^२४६]:
     M G 1st ed.: naśyen

> **न वार्य् अपि प्रयच्छेत् तु बैडालव्रतिके द्विजे ।**  
> **न बकव्रतिके पापे नावेदविदि धर्मवित् ॥ ४.१९२ ॥**

प्रतिग्रहीतुर् धर्म उक्तः । इदानीं दातुर् उच्यते । **अपि**शब्दात् सर्वं देयं निवार्यते । यत्र **वारि** न कस्मैचिद् वार्यते तद् अपि नैभ्यो दातव्यं कुतो ऽन्यद् द्रव्यं दीयते । अतिशयोक्त्या द्रव्यान्तरदाननिषेधो ऽयम् । वारिणस् तु सर्वार्थत्वाद् अनिषेधः ।

- <u>ननु</u> च "बैडालव्रतिकान् वाङ्मात्रेणापि नार्चयेत्" (म्ध् ४.३०) इत्य् उक्तम् एव ।

- <u>सत्यम्</u> । तत्रार्चा निषिद्धा, इह तु दानम् । तच् च धनस्य नान्यस्य । एवं द्विःप्रतिषेधो ऽर्थवान् भवति । तथा चोत्तरत्र वक्ष्यति "विधिनाप्य् अर्जितं धनम्" (म्ध् ४.१९३) इति । अतः पाषण्ड्यादिभ्यः सावज्ञम् अन्नदानं न निषिध्यते । 

- <u>अत्र कश्चिद्</u> आह- यद्य् **अवेदविदि** इति श्रुतं तथाप्य् अनधीयान इत्य् अपि द्रष्तव्यम् । तथाहि केवलवेदाध्यायिभ्यो दानम् उक्तम् । न च दाम्भिकेभ्यः काम्यं युक्तम्[^२४७] । 


[^२४७]:
     M G 1st ed.: kāmyayuktam

- <u>स इदं</u> प्रष्टव्यः । क्व[^२४८] पुनर् वेदाध्यायिमात्राय विद्यारहिताय दानम् उक्तम् ।


[^२४८]:
     M G 1st ed. omit: kva

- "श्रोत्रियायैव देयानि" (म्ध् ३.११८) <u>इति चेत्</u> ।

- <u>न त्व्</u> "अर्हत्तमाय" (म्ध् ३.११८) इत्य् अप्राप्तिकत्वाद् अत्र विद्याया विना । वाक्यान्तराणि च "विदुषे दक्षिणा" (म्ध् ३.१३३) इत्यादीन्य् एकप्रकरणगतानि[^२४९] सन्त्य् एव । अतस् तत्पर्यालोचनयोभयविशेषणचेष्टया देयम् इति गम्यते । अतः श्रुतार्थपरित्यागे[^२५०] न किंचित् कारणं पश्यामः । 


[^२५०]:
     M G 1st ed.: śrautārtha-


[^२४९]:
     M G: ekaprakāragatāni

- यत्[^२५१] तु साम्यम् अयुक्तम् इति । वचनगम्ये ऽर्थे का नामायुक्तता । 


[^२५१]:
     M G: yasya

- बिडालव्रतेन चरति **बैडालव्रतिकः** । बकानां व्रतं तद् अस्यास्तीति **बकव्रतिकः** । अधिकरणाविवक्षायां सप्तमी[^२५२] । संप्रदानविवक्षायां चतुर्थी युक्ता ॥ ४.१९२ ॥


[^२५२]:
     J: baiḍālavratike (but Jha's translation presupposes the reading "saptamī")

> **त्रिष्व् अप्य् एतेषु दत्तं हि विधिनाप्य् अर्जितं धनम् ।**  
> **दातुर् भवत्य् अनर्थाय परत्रादातुर् एव च ॥ ४.१९३ ॥**

धनग्रहणाद् अन्नदानं न निषिध्यत इत्य् उक्तं भवति । **विधिनाप्य् अर्जितं** सत्प्रतिग्रहक्रयादिना शास्त्राभ्यनुज्ञातेन प्रकारेण । **दातुर् आदातुश् च** तादृशं दानं **परत्रो**भयोर् **अनर्थाय** ॥ ४.१९३ ॥

> **यथा प्लवेनौपलेन निमज्जत्य् उदके तरन् ।**  
> **तथा निमज्जतो ऽधस्ताद् अज्ञौ दातृप्रतीच्छकौ ॥ ४.१९४ ॥**

**औपल** आश्मनः । जलसंतरणाय नावादिः **प्लवस्** तेन यस् तरति तरितुं प्रवर्तते सो **ऽधस्ताज्** जलस्य **मज्जत्य्** अन्तर्धीयते । एवम् **अज्ञौ दातृप्रतीच्छकौ** । प्रतीच्छकः प्रतीच्छां करोतीति णिचं कृत्वा ण्वुल् कर्तव्यः । "प्रतीप्सक" इति पाठान्तरम् । तत्र सन्नन्ताद् आप्नोतेर् ण्वुल् । अर्थस् तूभयोर् एक एव ॥ ४.१९४ ॥

> **धर्मध्वजी सदालुब्धश् छाद्मिको लोकदम्भकः ।**  
> **बैडालव्रतिको ज्ञेयो हिंस्रः सर्वाभिसंधकः ॥ ४.१९५ ॥**

उपचारेणैतौ शब्दौ प्रयुज्येते । अनेकस्मिंश् चोपचारहेतौ स एव संभवति यन्निमित्तं प्रयोगस् तदवधारणप्रतिषेधविषयप्रकॢप्त्यर्थम् । 

- धर्मो ध्वजम् इव । व्याघ्रादेर् आकृतिगणत्वात् समासः (पाण् २.१.५६) । कदाचित् कर्मधारयः सर्वधनाद्यर्थ इति । ततः सो ऽस्यास्तीति मत्वर्थीयः । यः[^२५३] ख्यात्यर्थम् एव धर्मं करोति न शास्त्रपरतया स एवम् उच्यते । यस् तत्रैव धर्मं करोति यत्र जनाह् पश्यन्ति स्वपुरुषैश् च ख्यापयन्ति "धार्मिकत्वप्रसिद्ध्या प्रतिग्रहादि लप्स्ये" इति । 


[^२५३]:
     M G 1st ed. omit: yaḥ

- **लुब्धो** मत्सरी कृपणश् च । लोकं दभ्नोति वञ्चयति **लोकदम्भकः** । छद्मना चरति **छाद्मिकः** । छद्म व्याजः । प्रकाशं धार्मिको रहसि निक्षिप्तम् अपहरत्य् अप्रकाश्यं प्रकाशयति । धार्मिको ऽयम् एतस्य यत् समक्षं कथितं तन् नान्यत्र यातीति केनचिद् विश्वस्य कथितं दृश्यते यावद् यत एव गोप्यं तस्यैवाभिमुखे कथितम् इति[^२५४] परद्रोहः । सर्वेषां चाभिसंधाताक्षेपकः परगुणान् न सहते । ईदृशो **बैडालव्रतिको** ज्ञेयः । **अभिसंधकः** अभिसंधत्त इति । "आतश् चोपसर्गः" (पाण् ३.१.१३६) इति कः । ततः स्वार्थे कः । सर्वेषाम् अभिसंधक इति षष्ठीसमासः । 


[^२५४]:
     M G: tasyaiva mukhāj jātam iti

- केचिद् अत्र श्लोकं पठन्ति ।

**यस्य धर्मध्वजो नित्यं सुरध्वज इवोच्छ्रितः ।**  
**प्रच्छन्नानि च पापानि बैडालं नाम तद् व्रतम् ॥** इति ।

एष एवार्थः संक्षेपेण कथ्यते । एकैकगुणसंबन्धे बैडालव्रतिको ज्ञेयः । अस्माद् एव श्लोकाद् एवम् अनुमीयते । **प्रच्छन्नानि च पापानीति** विशेषाश्रवणात् सर्वेषां चैषां पापत्वाद् उभयथाचार्येण शिष्याः प्रतिपादिताः । 

- केचिद् इमं श्लोकम् अध्यापिताः केचित् पूर्वम् । उभयं च प्रमाणम् । तेन यद्य् अपि "अङ्गदी कुण्डली पीनस्कन्धः पृथुवक्षा देवदत्तः" इति समुदितानां लक्षणत्वं प्रतीयते, तथापीह प्रत्येकम् एतानि लक्षणानि ॥ ४.१९५ ॥

> **अधोदृष्टिर् नैष्कृतिकः स्वार्थसाधनतत्परः ।**  
> **शठो मिथ्याविनीतश् च बकव्रतचरो द्विजः ॥ ४.१९६ ॥**

**बकव्रत**लक्षणम् अधोनिरीक्षणम् । अथ वा नीचदृष्टिः । नीचो दीनः । सर्वदैव व्यापारयति कथंचित् कुतश्चन लभते ऽधमाद् अपि गृह्णाति । **निष्कृतिर्** निष्ठुरता, तया चरति तत्प्रधानो **नैष्कृतिको** ऽसम्यग्भाषी । अलीकविनीतः श्रयति प्रश्रयं नम्रतां कार्ये तु व्याघातकः । बिडालो ऽलीकनिद्रां करोत्य् आमिषं जिघृक्षन् । एवं सोपधौ धर्मचरणो बैडालव्रतिक उक्तः । 

- तथैव **बकव्रतचरो** ऽपि । बका हि मत्स्यान् गृह्णन्तो जलचरेष्व् अवज्ञां दर्शयन्ति । अथ च मत्स्यग्रहणबुद्धय एव । व्रतेन शीलितं कर्मोच्यते । 

- प्रदर्शितं पदानाम् अपौनरुक्त्यम् । अथापि स्याल् लक्षणत्वाद् अदोषः । अविज्ञातं हि लक्षणं भवति । पौनःपुन्याभिधानेन सुग्रहो ऽर्थो भवति । 

- <u>कः</u> पुनः बैडालव्रतिकबकव्रतिकयोर् भेदः । 

- <u>उच्यते</u> । अयं स्वार्थसाधनपरो नान्यस्य कार्यं विहन्ति । पूर्वस् तु मात्सर्यात् स्वार्थसिद्धाव् असत्याम् अपि परस्य नाशयति ॥ ४.१९६ ॥

> **ये बकव्रतिनो विप्रा ये च मार्जारलिङ्गिनः ।**  
> **ते पतन्त्य् अन्धतामिस्रे तेन पापेन कर्मणा ॥ ४.१९७ ॥**

स्वशब्दैश् व व्याख्यातः श्लोकः ॥ ४.१९७ ॥

> **न धर्मस्यापदेशेन पापं कृत्वा व्रतं चरेत् ।**  
> **व्रतेन पापं प्रच्छाद्य कुर्वन् स्त्रीशूद्रदम्भनम् ॥ ४.१९८ ॥**

**पापं क्र्त्वा व्रतं** प्रायश्चित्तं न कुर्यात्, **धर्मस्यापदेशेन** धर्मम् अपदिश्य लोके ख्यापयति- "धर्मार्थम् अहं व्रतं करोमि, न मे प्रायश्चित्तनिमित्तम् अस्ति" इति परमार्थतस् तु प्रायश्चित्तार्थम् एव करोति । एवं न कर्तव्यम् । **पापं प्रच्छाद्या**पह्नुत्य तेन व्रतेन **स्त्रीशूद्रदम्भनं** न कुर्यात् । प्रकटं प्रायश्चित्तं कर्तव्यम् अन्यत्र रहस्यात् ॥ ४.१९८ ॥

> **प्रेत्येह चेदृशा विप्रा गर्ह्यन्ते ब्रह्मवादिभिः ।**  
> **छद्मना चरितं यच् च व्रतं रक्षांसि गच्छति ॥ ४.१९९ ॥**

इह पदार्थस्वाभाव्येनान्योद्देशेनापि कृतं यत् फलं ततो भवत्य् एव । तथा हि गुरुनियोगे प्रवृत्तो धर्मोद्देशेन गुरुवचनं करोमीति न कामहेतोः । अर्थस्वाभाव्यात्[^२५५] तु कामं प्रतिजनयति । 


[^२५५]:
     M G 1st ed.: arthaḥ svābhāvyāt

- एवं कश्चिन् मन्यते- "व्रतानि पापापनोदार्थानि । तानि अन्योद्देशेनापि क्रियमाणानि न स्वभावं जहति । एवम् एतन् मम प्रायश्चित्तम् उभयार्थं भविष्यति । लोके तपस्वीति ख्यातो भविष्यामि । पापं चपनोत्स्यते" । तस्यैवं बुद्धिमतो निवृत्त्यर्थम् इदम् आरभ्यते । 

- तदैतद् **व्रतं छद्मना चरितम्** अनुष्ठितं **रक्षांसि गच्छति** निष्फलं भवति न पापम् अपनुदतीत्य् अर्थः । न केवलं कार्याकरणं भवति याद्वद् **ईदृशा विप्रा** व्रतचारिणो **गर्ह्यन्ते** निन्द्यन्ते **ब्रह्मवादिभिः** वेदप्रमाणज्ञैः शिष्टैः ॥ ४.१९९ ॥

> **अलिङ्गी लिङ्गिवेषेण यो वृत्तिम् उपजीवति ।**  
> **स लिङ्गिनां हरत्य् एनस् तिर्यग्योनौ च जायते ॥ ४.२०० ॥**

प्रत्याश्रमं लिङ्गधरणम् । यथा ब्रह्मचारिणो मेखलादिधारणं गृहस्थस्य वैणवदण्डकुण्डलकमण्डल्वादि वानप्रस्थस्य चर्मचीरजटादि परिव्राजकस्य कषायवसनदण्डादि । एतेन वेषेणानाश्रमी यो भिक्षाहेतोर् लोके चरति **वृत्तिम् उपजीवति स लिङ्गिनाम् एनः** पापं **हरति** आनृण्यं तर्पयति । **तिर्यग्योनौ** तिरश्चां श्वशृगालादीनां योनौ **जायते** । 

- न चात्रैतद् आशङ्कनीयं लिङ्गिनां यत् पापं तत् तेभ्यो ऽपसृत्य तस्मिन् संचरतीत्य् असंभाव्यम् । अकर्तव्यता परलिङ्गधारणस्य[^२५६] प्रतीयते । अश्रुते ऽपि प्रतिषेधे निन्दार्थवादाद् एव तदवगतिः ॥ ४.२०० ॥


[^२५६]:
     M G: paraliṅgadhāraṇāt

> **परकीयनिपानेषु न स्नायाद् धि कदाचन ।**  
> **निपानकर्त्तुः स्नात्वा तु दुष्कृतांशेन लिप्यते ॥ ४.२०१ ॥**

निपिबन्त्य् अस्मिन्न् अतो वेति **निपानं** जलाशयः । स च वापीकूपतडागादिः । तस्मिन् परकीये परेण यद् आत्मार्थं कृतं सर्वार्थं नोत्सृष्टं तत्र **न कदाचित्** **स्नायात्** । नित्यं चण्डालादिस्पर्शने च नैमित्तिकं घर्मस्वेदापनोदार्थं च सर्वं स्नानं प्रतिषिध्यते । अत्र व्यतिक्रमे दोषम् आह । निपानस्य यः कर्ता तस्य यत्किंचिद् **दुष्कृतं** तस्य केनचिद् **अंशेन** भागेन **लिप्यते** संबध्यते । निन्दार्थवादो यं प्रैषेधशेषः ॥ ४.२०१ ॥

> **यानशय्यासनान्य् अस्य कूपोद्यानगृहाणि च ।**  
> **अदत्तान्य् उपभुञ्जान एनसः स्यात् तुरीयभाक् ॥ ४.२०२ ॥**

**याना**दिनि परकीयान्य् **अदत्तान्य् उपयुञ्जान एनसस्** तदीयस्य **तुरीयभाक्** चतुर्थं भागं प्राप्नुयात् । 

- <u>अत्र</u> कश्चिद् आह- "अदत्तानीति वचनात् सर्वार्थतयाप्य् उपकल्पितानि नोपयोज्यानि" । 

- <u>तद् अयुक्तम्</u>। परकीयाधिकारात् । न च तानि परकीयानि । त्यक्तं हि तत् सम्यक् । तुरीयग्रहणम् अविवक्षितम् इति प्राग् एव व्याख्यातम् ॥ ४.२०२ ॥

> **नदीषु देवखातेषु तडागेषु सरःसु च ।**  
> **स्नानं समाचरेन् नित्यं गर्तप्रस्रवणेषु च ॥ ४.२०३ ॥**

सर्वा **नद्यो देवखाताः** । अतस् तासाम् उभयथासंभवाद् देवखातग्रहणवाच्यत्वेन तल्लिङ्गं पठितव्यम् । **तडागादीनि** हि **देवखातानि** मनुष्यखातान्य् अपि सन्ति । न च देवैः खन्यन्ते । केवलं महत्वम् अस्मर्यमाणकर्तृकत्वेन[^२५७] लक्ष्यते ॥ ४.२०३ ॥


[^२५७]:
     M G: mahatvaṃ smaryamāṇakartṛkatvena

> **यमान् सेवेत सततं न नित्यं नियमान् बुधः ।**  
> **यमान् पतत्य् अकुर्वाणो नियमान् केवलान् भजन् ॥ ४.२०४ ॥**

प्रतिषेधरूपा **यमा** "ब्राह्मणो न हन्तव्यः" "सुरा न पेया" इत्यादयः । अनुष्ठेयरूपा **नियमाः** "वेदम् एव जपेन् नित्यम्" (म्ध् ४.१४७) इत्यादयः । **न नित्यं नियमान्** । नानेन नियमानाम् असेवोच्यते, किं तु यमानां नियमेभ्यो नित्यत्वम् । तथा चाह- **यमान् पतत्य् अकुर्वाणः** । ब्रह्महत्यादिर् यमलोपे सति । पतितत्वात् संध्योपासनादिभिर्[^२५८] नाधिक्रियते । न तु तथा नियमलोपे । तथा च शिष्टस्मरणम्-


[^२५८]:
     M G: sannidhopāsanādibhir (this reading is also presupposed in Jha's translation)

- पतति नियमावान् यमेष्व् असक्तो न तु यमवान् नियमालसो ऽवसीदेत् ।

- न नियमान् असमीक्ष्य बुद्ध्या यमबहुलेष्व् अतिसंदधीत बुद्धिम् ॥ इति 

येषाम् अपि पारिभाषिका यमनियमाः ।

- अहिंसा सत्यवचनं ब्रह्मचर्यम् अकल्कता ।

- अस्तेयम् अपि पञ्चैते यमाश् चैव व्रतानि च ॥

- अक्रोधो गुरुशुश्रूषा शौचम् आचरलाघवम्[^२५९] ।


[^२५९]:
     Jha's translation "light food" presupposes the reading: āhāralāghavam.

- अप्रमादश् च नियमाः पञ्चैवोपव्रतानि च ॥

तेषाम् अपि गुरुलाघवम् अनेन श्लोकेन प्रतिपाद्यते । अतो नानेन यमानां सेवोच्यते, नापि नियमानाम् असेवा, उभयेषां तैः शास्त्रैर् विहितत्वात् ॥ ४.२०४ ॥

_पूर्वेण श्लोकेन व्रताधिकारो विच्छिन्नः । इदानीं प्रतिषेधप्रकरणम् आरभ्यते ।_

> **नाश्रोत्रियतते यज्ञे ग्रामयाजिकृते तथा ।**  
> **स्त्रिया क्लीबेन च हुते भुञ्जीत ब्राह्मणः क्वचित् ॥ ४.२०५ ॥**

तत्र भोजनम् एव तावद् अर्थित्वाद् यत्र कुत्रचित् प्राप्तं निषिध्यते । **अश्रोत्रियो** ऽनधीयानस् तेन **तते** प्रारब्धे **यज्ञ** ऋत्विग्भिर् वाश्रोत्रियैस् **तते** **न भुञ्जीत ब्राह्मणः** । **ग्रामयाजी** ग्रामयाजकस् तेन यत्र हूयते, यत्र च **स्त्री** होमं करोति । छान्दोग्ये हि स्त्रीणां गृह्यस्मृतिकारैर् अग्निहोत्रहोम उक्तो ऽतस् तं पश्यन् प्रतिषेधति । 

- अथ वा यत्र यज्ञे स्त्री प्रधानं भर्ता दारिद्र्यादिदोषैर् उपहतः स्त्री च सौदायिकेन धनेन ज्ञातिबलेन च दर्पिता तत्रायं प्रतिषेधः । 

- **क्लीबो** नपुंसकम् ॥ ४.२०५ ॥

> **अश्लीलम् एतत् साधूनां यत्र जुह्वत्य् अमी हविः ।**  
> **प्रतीपम् एतद् देवानां तस्मात् तत् परिवर्जयेत् ॥ ४.२०६ ॥**

पूर्वस्य प्रतिषेधविधेर् अर्थवादो ऽयम् । **अश्लीलम्** अश्लाघ्यं **साधूनाम्** शिष्टानाम् । **यत्र** ह्य् एते **हविर् जुह्वति** यज्ञं कुर्वन्ति । **देवानां प्रतीपं** पर्तिकूलम् । **तस्माद्** ईदृशे गमनं **परिवर्जयेत्** ॥ ४.२०६ ॥

> **मत्तक्रुद्धातुराणां च न भुञ्जीत कदाचन ।**  
> **केशकीटावपन्नं च पदा स्पृष्टं च कामतः ॥ ४.२०७ ॥**

यावन् मदादियोग एतेषां तावद् अभोज्यता । <u>अन्ये</u> बाहुल्यं मन्यन्ते । बाहुल्येन यः क्षीबो भवति मद्यशौण्डस् तदन्नं न भोक्तव्यम् । एवं क्रोधप्रधानस्य भृशंकोपनस्य च प्रायेण चातुरस्य रोगामयव्यादेः । 

- **केशकीटैर् अवपन्नं** संसर्गेण दूषितम् । कीटाश् च <u>केचिन्</u> मृता दूषयन्ति न जीवन्तो यथा मक्षिका गृहगोधाश् च । <u>अन्ये</u> तु जीवन्त एव । **कीट**ग्रहणं क्षुद्रजन्तूनां कृमिपतङ्गानाम् अपि पर्दर्शनार्थम् । **केश**ग्रहणं नखरोम्णां दूषिकादीनां मलानाम्, समाचारात् । **पादेन** बुद्धिपूर्वं कामकारेण स्पृष्टम् । प्रमादतस् तु न दोषः ॥ ४.२०७ ॥

> **भ्रूणघ्नावेक्षितं चैव संस्पृष्टं चप्य् उदक्यया ।**  
> **पतत्रिणावलीढं च शुना संस्पृष्टम् एव च ॥ ४.२०८ ॥**

भ्रूणहा **ब्रह्मघ्नस्** तेन्**आवेक्षितं** निपुणतो दृष्टम् । प्रदर्शनं चैतद् अन्येषाम् अपि पातकिनाम् । पातकिभिः स्पृष्टस्य[^२६०] तु प्रतिषेधः[^२६१] । तैः स्पृष्टस्य तु प्रतिषेधः[^२६२] स्नानविधानाद् एव सिद्धः । **उदक्या** रजस्वला, तया **स्पृष्टस्य** प्रतिषेधः, नावेक्षितस्य ।


[^२६२]:
     M G 1st ed. omit: taiḥ spṛṣṭasya tu pratiṣedhaḥ; G 2nd ed. omits: taiḥ


[^२६१]:
     G 2nd ed: taiḥ pātakibhiḥ avekṣitasya niṣedhaḥ


[^२६०]:
     M G 1st ed.: anyeṣām api pātakinā spṛṣṭasya

- <u>ननु</u> च तत्स्पर्शिनो ऽपि यावत् स्नानं वक्ष्यति, अतस् तेनैवाशुचित्वे सिद्धे कुतस् तत्स्पृष्टस्य भोजनप्राप्तिः ।

- <u>उच्यते</u> । प्रक्षाल्य तद् अन्नं भोज्यम् । अथ वा भ्रूणहग्रहणं प्रदर्शनर्थम् इत्य् उक्तम् । तत्र कश्चिन् मन्येत दिवाकीर्तिश्लोकपठितानां प्रदर्शनार्थम् इति (म्ध् ५.८४) । तथा चोद्क्यावेक्षितस्यापि प्रतिषेधः स्यात् । 

- एतेन **शुना संस्पृष्टं** व्याख्यातम् । 

- अत उक्तं पतितानाम् एवान्येषां प्रदर्शनार्थम् । तद् अत्र युक्तः पतितसूतिकेत्यादीनाम् । उदक्याग्रहणं सूतिकाया निदर्शनार्थम् । 

- **पतत्रिणा** । पतत्री पक्षी स च क्रव्यादो गृध्रवायसादिः समाचारान् न तु हंसादिः ॥ ४.२०८ ॥

> **गवा चान्नम् उपाघ्रातं घुष्टान्नं च विशेषतः ।**  
> **गणान्नं गणिकान्नं च विदुषा च जुगुप्सितम् ॥ ४.२०९ ॥**

**घुष्टान्नं** यद् उद्घुष्य दीयते ऽनामन्त्रिताय कस्मैचिद् अर्थिने मठसत्रभक्तादिविशेषानुद्देशेन । यद् वान्यस्मै प्रतिश्रुत्यान्यस्मै दीयते । प्रतिपत्तिज्ञाने ह्य् अयं धतुः पठ्यते । तदभावे बाधितं स्मरन्ति यज्ञविवाहादिष्व् अनामन्त्रितभोजनम् । 

- अयं च गणः संघातस्[^२६३] तस्माद् भ्रातॄणां त्व् अविभक्तानां न गणव्यपदेशः । "भ्रातॄणाम् अविभक्तानाम् एको धर्मः प्रवर्तते" (च्ड़्। म्ध् ९.२१५) इति वचनाद् एकश् च धर्मस् तेषाम् आतिथ्यादिक्रियैवेति नवमे दर्शितम्- "ज्येष्ठ एव तु गृह्णीयात् पित्र्यं धनम् अशेषतः" (म्ध् ९.१०५) इति । तस्य च ग्रहणम् अवश्यकर्तव्येष्व् अधिकार इति दर्सयति । साधारणस्यापि अन्यस्यातन्मध्यगतस्य प्रतिषेधः । **गणिका** वेश्या । **जुगुप्सितं** निन्दितम् । **विदुषा** वेदार्थविदा । भक्ष्यम् अपि बिसखल्यादि ॥ ४.२०९ ॥


[^२६३]:
     M G: gaṇasaṃghātas

> **स्तेनगायनयोश् चान्नं तक्ष्णो वार्धुषिकस्य च ।**  
> **दीक्षितस्य कदर्यस्य बद्धस्य निगडस्य च ॥ ४.२१० ॥**

**गायनो** यो गीतेन  जीवति । अन्यस्य त्व् अपरान्तकादिगानं विहितम् एव । **कदर्यः** कृपणः । **बद्धनिगडयोर्** विशेषः- एको वाङ्मात्रेणावरुद्धः अपरो रज्ज्वायसनिगडैर् यन्त्रितः । "विशदस्य च" इत्य् अन्ये पठन्ति । कष्टं च विशदम् आचक्षते ॥ ४.२१० ॥

> **अभिशस्तस्य षण्ढस्य पुंश्चल्या दाम्भिकस्य च ।**  
> **शुक्तं पर्युषितं चैव शूद्रस्योच्छिष्टम् एव च ॥ ४.२११ ॥**

**पुंश्चली** यस्य कस्य्चिन् मैथुनसंबन्धेन घटते ।

- <u>ननु</u> च गणिकान्नं प्रतिषिद्धम् एव ।

- <u>नैतद्</u> एवम् । अन्या गणिका, अन्या पुंश्चली । गणिका वेश्यावेशेन जीवति । पुंश्चली त्व् इन्द्रियचपला । 

- **दाम्भिको** बैडालव्रतिकादिः सोपधो धर्मचरणः । प्रायश्चित्तविशेषार्थं **शूद्रोच्छिष्टं** प्रतिषिध्यते, सर्वस्यैवोच्छिष्टभोजनप्रतिषेधात् । <u>अन्ये</u> तु **शूद्रोच्छिष्टं** स्थालीस्थं भोज्यान्नं शूद्रभुक्तशिष्टम् उच्छिष्टम् उच्यत इत्य् आहुः । पाठान्तरं तु "उच्छिष्टम् अगुरोस् तथा" इति । उच्छिष्टम् उच्यते यत् परस्य स्पर्शनाद् अशुद्धं भुक्तोज्झितं च । आत्मीये ह्य् अभुक्तो ऽज्झित एकग्रासाशनम् एव स्यात् । न चैष शिष्टानां समाचारो यत् सकृदन्नं दत्तं भुक्त्वा पुनर् आचम्य पात्रान्तरे गृहीतं भुज्यते । तथा नाद्याद् अन्नम् । तथान्तरे ऽभ्युत्थानादिक्रियान्तरस्य प्रतिषेधः । अत आ तृप्तेः प्राग् आचमनात् पश्चात् स्पर्शे न दोषः । सहभोजनं तु सत्य् अपि परस्य स्पर्शे पदार्थान्तरत्वान् नोच्छिष्टभोजनम् । अत्र पित्रा पुत्रादिभिः शिष्टं सह भुज्यते । तथा चापस्तम्बादयो देशग्रहणात् प्रसङ्गेन "अनुपनीतेन सह भोजनम्"[^२६४] (च्ड़्। ब्ध् १.२.३) निन्दन्ति, नोपनीतेन । अस्मिंस् तु पक्षे विजातीयैः सह भोजनप्रतिषेधः । व्यवधानान्तरम् आश्रयणीयम् । भुक्तोज्झितं तु धात्वर्थयोगाद् उच्छिष्टम् अन्यदीयम् अपि ॥ ४.२११ ॥


[^२६४]:
     The ascription of this passage to Āpastamba is curious. It is from the well-known passage of Baudhāyana on the unique practices of the north and the south. Either Medh has made a mistake here, or the medieval editor for King Madana made a mistake here.

> **चिकित्सकस्य मृगयोः क्रूरस्योच्छिष्टभोजिनः ।**  
> **उग्रान्नं सूतिकान्नं च पर्याचान्तम् अनिर्दशम् ॥ ४.२१२ ॥**

स्मृत्यन्तरे विशेषः श्रूयते- "शल्या नर्तकजीविनः"[^२६५] । **मृगयुर्** मृगव्याधः । आखेटकार्थं मांसविक्रयार्थं वा यो मृगान् हन्ति । **क्रूर** अनृजुप्रकृतिः दुष्प्रसादः । **उच्छिष्टभोजी** निषिद्धोच्छिष्टभोजी । **उग्रो** जातिविशेषः । राजेत्य् एतस्य वेदे प्रयोगो दृश्यते । "उग्रो मध्यमशीरिव" (र्व् १०.९७.१२) इति । न च तस्यान्यः प्रतिषेधो ऽस्ति, दोषप्रदर्शनप्रकारेण च न श्रूयते "राजान्नं तेज आदत्ते" (म्ध् ४.२१८) इत्य् अर्थवादाच् च प्रतिषेधः ।


[^२६५]:
     This sentence is omitted in Jha's translation. This abrupt beginning of the commentary is curious; possibly there is a missing passage here that dealt with cikitsaka, prior to the citation of this smṛtyantara.

- **सूतिकान्नं** सूतिकाम् उद्दिश्य यत् कृतं तत्कुलीनैर् अपि तद् अभोज्यम् । तद् अनाद्यम् **अनिर्दशं** दशाहानि यावत् । तेन यद्य् अपि क्षत्रियादीनां दशाहाद् ऊर्ध्वम् आशौचं तथापि दशाहानि न भोज्यम् । पाठान्तरं "सूतकान्नम्" इति । सूतकशब्देन च तद्वन्तः पुरुषा लक्ष्यन्ते । येषां कुले सूतकं ते दशाहं न भोज्यान्ना इति । यस्मिन् पक्षे सर्वेषां दशाहं सूतकाशौचं तत्रायं प्रतिषेधः । यदा तु मातापित्रोः सूतकं मातुर् वेति पक्षस् तदा यावद् आशौचं न भोज्यम् । **अनिर्दश**ग्रहणम् आशौचनिवृत्त्युपलक्षणार्थम् । तेन क्षत्रियादीनां यस्य यावद् आशौचकालः स तावत्कालम् अभोज्यान्नः । "सूतकान्नम् अनिर्दशम्" इति पठितव्ये वृत्तानुरोधात् पर्याचान्तपदेन व्यवधानम् ।

- <u>अन्यैस्</u> तु स्वतन्त्रम् **अनिर्दश**ग्रहणं व्याख्यातम् । **सूतक**शब्देन आशौचकालो ऽनुद्योत्यते । **अनिर्दशं** गवादीनां पयः । पर्याचान्तं शौचाचमनव्यपेतम् अर्धभुक्ते केनचित् कारणेन यद्य् आचामति तदा पुनर् भुक्तोज्झितं नाशितव्यम् ॥ ४.२१२ ॥

> **अनर्चितं वृथामांसम् अवीरायाश् च योषितः ।**  
> **द्विषदन्नं नगर्यन्नं पतितान्नम् अवक्षुतम् ॥ ४.२१३ ॥**

अर्चार्हस्य यद् अवज्ञया दीयते तद् **अनर्चितम्** । न तु सुहृदादेः । **वृथामांसं** देवाद्यर्चनशिष्टं यन् न भवत्य् आत्मार्थं यत् साधितम् । **अविरा** स्त्री यस्या न भर्ता नापि पुत्रः । **द्विषञ्** छत्रुः । **नगरी** नगरस्वाम्य् अराजापि । **अवक्षुतम्** उपरि यस्मिन् क्षवथुः कृतः ॥ ४.२१३ ॥

> **पिशुनानृतिनोश् चान्नं क्रतुविक्रयकस्य च ।**  
> **शैलूषतुन्नवायान्नं कृतघ्नस्यान्नम् एव च ॥ ४.२१४ ॥**

**पिशुनो** यो विश्रब्धम् अर्थं कथितं भिनत्ति परच्छिद्रवादी वा परोक्षम् । **अनृती** कृतकौटसाक्ष्यः । **क्रतुविक्रयकः** क्रतुर् यज्ञस् तं कृत्वा विक्रीणीते क्रतुफलं मदीयं तवास्त्व् इति मूल्येन ददाति । यद्य् अपि परमार्थतः क्रतोर् विक्रयो नास्ति तथापि यस्यैवंविधा यात्रान्यविप्रलम्भेन वा प्रवृत्तिस् तस्य प्रतिषेधः । **शैलूषो** नटः । भार्यापण्य इत्य् <u>अपरे</u> । **तुन्नवायः** सौचिकः । **कृतघ्नः** कृतम् उपकारं यो नाशयति । प्रत्युतोपकर्तुर् अपकारे वर्तते न च शक्तः सन् प्रत्युपकारे ऽपि ॥ ४.२१४ ॥

> **कर्मारस्य निषादस्य रङ्गावतरकस्य च ।**  
> **सुवर्णकर्तुर् वेणस्य शस्त्रविक्रयिणस् तथा ॥ ४.२१५ ॥**

**कर्मारो** ऽयस्करः । **निषादो** दशमे वक्ष्यते । **रङ्गावतरको** नटगायनकेभ्यो ऽन्यो मल्लादिः । अथ वा प्रतिरङ्गम् उपतिष्ठते कुतूहली । **वेणः** वादित्रजीवितः[^२६६] । **शस्त्रविक्रयी** कृतस्य खड्गादेरकृतस्य वायसो विक्रेता ॥ ४.२१५ ॥


[^२६६]:
     M G 1st ed: veṇuvāditrajīvitaḥ; J: veṇuḥ vāditrajīvitaḥ

> **श्ववतां शौण्डिकानां च चैलनिर्णेजकस्य च ।**  
> **रजकस्य नृसंसस्य यस्य चोपपतिर् गृहे ॥ ४.२१६ ॥**

आखेटकाद्यर्थं ये शुनो बिभ्रति ते **श्ववन्तः** । **शौण्डिका** मद्यव्यसनिनस् तत्पण्यजीविनो वा । **चैलं** वस्त्रं तन् **निर्णेनक्ति** प्रक्षालयति । कारुकनामधेयम् एतत् । **रजको** वाससां नीलादिरागकारकः । **नृशंसो** नॄण् मनुष्याञ् छंसति स्तौति यो लोके बन्दीति प्रसिद्धः । अथ वा निर्दयो **नृशंसः** । **उपपतिर्** जारो भार्याया गृहे जारो यस्य[^२६७] वर्तते ॥ ४.२१६ ॥


[^२६७]:
     M G 1st ed. omit: yasya

> **मृष्यन्ति ये चोपपतिं स्त्रीजितानां च सर्वशः ।**  
> **अनिर्दशं च प्रेतान्नम् अतुष्टिकरम् एव च ॥ ४.२१७ ॥**

पूर्वो ऽविदितभार्याजारः । अयं तु विदित्वा क्षमते न भार्याया निग्रहं करोति । नापि तस्य अविदुषो ऽन्यत्र गृहाज् जारिणो भोज्यान्नं नैव[^२६८] । स्त्रीजिताः येषां भार्यैव गृहे कर्त्री हर्त्री च स्वयं परिजनस्य[^२६९] च नेशस् तेन सर्वत्र तद्वशवर्तिनः । **प्रेतान्नं** मरणाशौचे तत्कुलीना अभोज्यान्नाः । **अनिर्दश**ग्रहणं कालोपलक्षणार्थम् । यदानिर्दशग्रहणं पूर्वत्र स्वतन्त्रम् आशौचसंबन्धिनाम् अविशेषेणान्नं प्रतिषेधति तद् इह प्रेतान्नकृतं[^२७०] यस्याप्य् आशौचं नास्ति सुहृद्बान्धवादेः । कारुण्याच् चतुर्थीश्राद्धादिप्रवृत्तस्य यद् अन्नं तन् न भोज्यम् । "दशाहिकं नावमिकं चतुर्थीश्राद्दम् अष्टमी" इत्यादि रामायणे वर्णितम् अन्यैर् अपि गृह्यकारैः । **अतुष्टिकरं** यस्मिन् भुज्यमाने चित्ततुष्टिर् न भवेत् ॥ ४.२१७ ॥


[^२७०]:
     M G 1st ed.: pretānnaṃ kṛtaṃ


[^२६९]:
     M G 1st ed.: parijanyasya


[^२६८]:
     M G: naivaṃ

> **राजान्नं तेज आदत्ते शूद्रान्नं ब्रह्मवर्चसम् ।**  
> **आयुः सुवर्णकारान्नं यशश् चर्मावकर्तिनः ॥ ४.२१८ ॥**

अथेदानीम् अतिक्रमफलं दर्शयति । **राजान्न**भोजिनस् **तेजो**नाशः । एवं सर्वत्र द्रष्टव्यम् । **सुवर्णकारा**दयः शब्दाः शिल्पिविशेषजीविनां वाचकाः । ये सुवर्णं जीविकार्थं घटयन्ति **सुवर्णकारा** उच्यन्ते । एवं रजकादिष्व् अपि द्रष्टव्यम् । चर्मावक्र्न्तति[^२७१] छिन्दति **चर्मावकर्तिनः** । तेन कर्मणा ये जीवन्ति तेषाम् एषा रूढिः । इह येषां पूर्वत्र प्रतिषेधो नास्ति केवलं दोषः श्रूयते तेषां तत एव प्रतिषेधो ऽनुमेयः ॥ ४.२१८ ॥


[^२७१]:
     M G 1st ed.: carmāvakṛttaṃ

> **कारुकान्नं प्रजां हन्ति बलं निर्णेजकस्य च ।**  
> **गणान्नं गणिकान्नं च लोकेभ्यः परिकृन्तति ॥ ४.२१९ ॥**

**कारुकाः** सूपकारादयः नातिगर्हितकर्माणः । एष एतेषां शिल्पिभ्यो भेदः । प्रजाया विघातो ऽनुत्पत्तिः ॥ ४.२१९ ॥

> **पूयं चिकत्सकस्यान्नं पुंश्चल्यास् त्व् अन्नम् इन्द्रियम् ।**  
> **विष्ठा वार्धुषिकस्यान्नं शस्त्रविक्रयिणो मलम् ॥ ४.२२० ॥**

**पूय**तुल्यं **चिकित्सकस्यान्नं** भोजनम् । **इन्द्रियं** शुक्रम् । **विष्ठा** **मलम्** एकम् एव ॥ ४.२२० ॥

> **य एते ऽन्ये त्व् अभोज्यान्नाः क्रमशः परिकीर्तिताः ।**  
> **तेषां त्वगस्थिरोमाणि वदन्त्य् अन्नं मनीषिणः ॥ ४.२२१ ॥**

प्रतिपदनिर्दिष्टेभ्यो **ये ऽन्ये** ऽप्य् **अभोज्यान्ना** अस्मिन् प्रकरणे पठितास् **तेषां** यद् **अन्नं** तत् **त्वगस्थिरोमादि** । यस् तदीयायास् त्वचो भुक्ताया दोषः स एवान्नस्यापि ॥ ४.२२१ ॥

> **भुक्त्वातो ऽन्यतमस्यान्नम् अमत्या क्षपणं त्र्यहम् ।**  
> **मत्या भुक्त्वा चरेत्**[^२७२]** कृच्छ्रं रेतोविण्मूत्रम् एव च ॥ ४.२२२ ॥**


[^२७२]:
     M G J: bhuktvācaret; but Medh's commentary clearly takes the term to be caret and not ācaret.

**त्र्यहं क्षपणम्** अभोजनम् । **अमत्या** अबुद्धिपूर्वम् । बुद्धिपूर्वे तु **कृच्छ्रं चरेत्** । तच् च कृच्छ्रं स्मृत्यन्तरैकवाक्यत्वात् तप्तकृच्छ्रम् । तत्र **रेतोविण्मूत्र**प्राशने तप्तकृच्छ्रम् आम्नातम्- "अमत्या[^२७३] पाने पयो घृतम् उदकं वायुः प्रतित्र्यहं तप्तातिकृच्छ्रः । ततो ऽस्य संस्कारः" (ग्ध् २३.२) इति । अप्रकरणे च प्रायश्चित्तवचनं दोषातिशयदर्शनार्थम् । 


[^२७३]:
     M G 1st ed.: matyā

अन्यतमस्ये**ति षष्ठीनिर्देशात् परिग्रहदुष्ट एवेदं प्रायश्चित्तं मन्यन्ते न कालस्वभावसंसर्गदुष्टे । शुक्तपर्युषितादौ चतुर्विधं ह्य् अभोज्यम् । कालदुष्टं शुक्तपर्युषितादि । संसर्गदुष्टं मद्यानुगतादि । स्वभावदुष्टं लशुनादि । परिग्रहदुष्टं प्रकृताभोज्यान्नानां यत् ।


- <u>अत्रोच्यते</u> । सत्यं । चतुर्विधम् अभोज्यं भवति । षष्टीनिर्देशो ऽप्य् अस्ति । किं तु यदि शुक्तादेर् नेदं प्रायश्चित्तं स्यात् तद् इह प्रकरणे तेषाम् उपादानम् अनर्थकम् एवापद्येत । पञ्चमे हि तयोः प्रतिषेधो नास्ति । तस्माद् इह प्रायश्चित्तार्थम् एवैवमादीनाम् उपादानम् । 

- <u>तत्र</u> तर्हि किम् अर्थम् । 

- <u>तत्रैव</u> वक्ष्यामः । यद्य् अपि "गर्हितानाद्ययोर् जग्धिः" (म्ध् ११.५६), "अभोज्यानां तु भुक्त्वान्नम्" (म्ध् ११.१५१) इति च तत् सर्वम् एकादशे विभागतो निर्णेष्यते ॥ ४.२२२ ॥

> **नाद्याच् छूद्रस्य पक्वान्नं विद्वान् अश्राद्धिनो द्विजः ।**  
> **आददीतामम् एवास्माद् अवृत्ताव् एकरात्रिकम् ॥ ४.२२३ ॥**

अविशेषेण शूद्रान्नं प्रतिषिद्धम् । तस्येदानीं विशिष्टविषयतोच्यते- **अश्राद्धिनः** । 

- <u>क्व</u> पुनः शूद्रान्नं प्रतिषिद्धम् । 

- "<u>शूद्रस्योच्छिष्टम्</u> एव च" (म्ध् ४.२११) इत्य् अत्र ।

- <u>ननु</u> च तत्र शूद्रस्योच्छिष्टं नान्यद् अन्नम् ।

- <u>नेति</u> ब्रूमः । एवं तत्र संबन्धः- शूद्रस्यान्नं नाद्यात्, उच्छिष्टम् अन्यस्यापि । यत् तु प्राग् व्याख्यातं तत् पूर्वेषां दर्शनम् इत्य् अस्माभिर् अपि संवर्णितम् । 

- **अश्राद्धिनः** श्राद्धशब्देन पाकयज्ञादिक्रिया शूद्रस्य विहिता लक्ष्यते । ततस् तत्क्रियाननुष्ठायिनः । सच्छूद्राद् अन्यस्य यत् पक्वम् अन्नं तन् नाद्यात् । 

- "अश्रद्धिनः" इति वा पाठः । अश्रद्धावान् इत्य् अर्थः । तथा चोत्तरश्लोके श्रद्धायाः प्राधान्यम् एवाह "वदान्यस्य" (म्ध् ४.२२४) इति । 

- **आमं** शुष्कं धान्यं तण्डुलादि । तथा **एकरात्रिकम्** एकस्मिन्न् अहनि पर्याप्तं न बहु ॥ ४.२२३ ॥

> **श्रोत्रियस्य कदर्यस्य वदान्यस्य च वार्धुषेः ।**  
> **मीमांसित्वोभयं देवाः समम् अन्नम् अकल्पयन् ॥ ४.२२४ ॥**

यो ब्राह्मणः सर्वगुणोपेतः, **श्रोतिर्य**ग्रहणस्य प्रदर्शनार्थत्वात् । **श्रोत्रियो** विद्वान् विहितधर्मानुष्ठानपरः । किं तु **कदर्यः** कृपणो मित्रं ज्ञातिम् अतिथिम् अर्थिनं नाभिनन्दति, न कस्मै किंचिद् अपि दातुम् ईहते । इतरो **वार्धुषिर्** दुष्टकर्मा वृद्धिजीवी । अथ **वदान्य** उदारः श्रद्दधानो गृहागतेषु परितुष्यति, श्रद्धया भोजनादिना पूजयति । तयोर् **अन्नं देवाः समं** तुलयम् **अकल्पयन्** व्यवस्थापितवन्तः । यदि नामैको गुणवान् साधुचरणस् तथापि कदर्यतयोपहतः । उक्तं हि "लोभः सर्वगुणान् इव" (म्भ् ७.७४.५३[*५३७]) इति । इतरो यदि नाम श्रद्दधनः तथापि कर्मदोषाद् अप्रशस्तः । एवं **मीमांसित्वा** विचार्य देवैर् व्यवस्था कृता तुल्यम् एतद् इति ॥ ४.२२४ ॥

> **तान् प्रजापतिर् आहैत्य मा कृढ्वं विषमं समम् ।**  
> **श्रद्धापूतं वदान्यस्य हतम् अश्रद्दयेतरत् ॥ ४.२२५ ॥**

देवान् **प्रजापतिर्** आगत्याचष्ट **मा कृढ्वम्** एवं **विषमं** समीकरणम् अन्याय्यम् । कः पुनर् अनयोर् अधिक इति देवा ऊचुः । पुनः प्रजापतिर् आह । **वदान्यस्य** श्रद्धवतो यद् अन्नं तत् **पूतं** पवित्रं **श्रद्दया** वार्धुषेः । **इतरद्** यद् अन्नं श्रोत्रियस्य तत् कर्मणोपहतम् अप्रशस्तम् । देवप्रजापतिसंवादो ऽर्थवादः । अश्रद्दधानस्य गुणवतो ऽपि न भोक्तव्यम् आदरेण शूद्रस्यापि भोक्तव्यम् ॥ ४.२२५ ॥

> **श्रद्धयेष्टं च पूर्तं च नित्यं कुर्याद् अतन्द्रितः ।**  
> **श्रद्धाकृते ह्य् अक्षये ते भवतः स्वागतैर् धनैः ॥ ४.२२६ ॥**

**इष्टम्** अन्तर्वेदि यत् क्रियते यज्ञादि कर्म । **पूर्तं** ततो ऽन्यत्र संमानाद्य् अदृष्टार्थम् । **ते श्रद्धया** कर्तव्ये । तथा **स्वागतैश्** च **धनैः** शोभनेनागच्छन्ति यानि धनानि श्रुतशौर्यतपःकन्यादिना । एवम् **अक्षये** ऽक्षयफले **भवतः** । यानि तु न स्वागतानि नाक्षयफलानि न पुनर् निष्फलानि । तथा हि तैर् अपि स्वाम्यम् उत्पद्यते । तेन च यागादयः कर्तव्याः । न च यागदानादिप्रकरणे कुसीदादिप्रतिषेधः श्रुतो येन तदङ्गं स्यात् । तस्माद् यावन्तः[^२७४] स्वर्गोत्पत्तिहेतवः तैर् अर्जितेन धनेन यागादयः कर्तव्याः । फलस्य तु प्रकर्षापकर्षौ भवतः ॥


[^२७४]:
     M G 1st ed.: yāvan na

- के पुनस् ते प्रशस्तधनोपायाः । अत उच्यते ।[^२७५]

- श्रुतशौर्यतपःकन्यायाज्यशिष्यान्वयागतम् ।

- धनं सप्तविधं शुद्धं उभयो ऽप्य् अस्य तद्विधः ॥ (न्स्म् १.४१)

तत्र श्रुततपसी प्रतिग्रहनिमित्तम् । एको ऽपि प्रतिग्रहो निमित्तभेदाद् भेदेनोकतः । प्रतिग्राह्यगुणा अपि सामर्थ्यात् तत्र द्रष्टव्याः । यदि नात्यन्तदुष्टो दाता भवति तदा तस्माद् आगतं[^२७६] शुद्धं भवति । याज्यशिष्यशब्दाभ्यां याजनाध्यापने गृह्येते । अन्वयागतं पितृपैतामहादि । कन्यादानकाले श्वशुरगृहाल् लब्धम् । शौर्येण क्षत्रियस्य । कन्यान्वयौ सर्वसाधारणौ ।


[^२७६]:
     M G 1st ed.: bhavati dāyāgataṃ

- कुसीदकृषिवाणिज्यशिल्पसेवानुवृत्तितः ।

- कृतोपकाराद् आप्तं च शबलं समुदाहृतम् ॥ (न्स्म् १.४२)

सेवा प्रेष्यकरत्वं यथेच्छविनियोज्यता । अनुवृत्तिः प्रियतानुकूला । तत्र कुसीदकृषिवाणिज्यान्य् अवैश्यस्य, वैश्यस्य प्रशस्तान्य् एव । सेवा द्विजातिशुश्रूषा शूद्रस्य प्रशस्तैव । अन्या तु तस्य निन्दिता । शबलग्रहणेनाचिरस्थायिता फलस्योच्यते ।[^२७७] यावज्जीवं तत् फलं भवति ।


[^२७७]:
     DK (5: 1168) suggests adding: na

- पार्श्विकद्यूतचौर्यार्तिप्रातिरूपकसाहसैः ।

- व्याजेनोपार्जितं यच् च तत् कृष्णं समुदाहृतम् ॥ (न्स्म् १.४३)

पार्श्विकः पार्श्वस्थः उत्कोचादिना धनम् अर्जयति । ज्ञात्वा धनागमं कस्यचिद् "अहं ते दापयामि मह्यं त्वया किंचिद् दातव्यम्" इति यो गृह्णाति स पार्श्विकः । न कर्ता कारयिता तटस्थो न त्व् अज्ञतया गृह्णाति । यथा च गृहीत्वाधमर्णाय प्रतिभूत्वेनावतिष्ठते । प्रतूपको दाम्भिकः । कुसुम्भाद्युपहितकुङ्कुमादिविक्रयो व्याजः । आर्तिः परपीडा । प्रच्छन्नहरणं चौर्यम् । प्रसभं साहसम् ।

- <u>ननु</u> चौर्यसाहसाभ्यां स्वाम्यम् एव नास्ति, तन्निमित्तेष्व् अपठितत्वात्- "स्वामी रिक्थक्रयसंविभागपरिग्रहाधिगमेषु" (ग्ध् १०.३९) इति, तथा "विद्याशिल्पं भृतिः सेवा"[^२७८] (म्ध् १०.११६) इत्यादि, तथा "सप्त वित्तागमा धर्म्याः" (म्ध् १०.११५) इति च । अथास्माद् एव वचनात् स्वाम्यकारणत्वम् अन्योर् इति । कथं तर्हि "बलाद् भुक्तं न जीर्यति" इति ।


[^२७८]:
     M G J: bhṛtim eva (I follow DK 5: 1179)

- <u>केचित्</u> तावद् आहुः । नैवायं पाठो ऽस्ति "द्यूतचौर्यार्ति" इति, अपि तु[^२७९] "वैर्यार्ति"[^२८०] इति । वैरिणः सकाशाद् यद् गृह्यते संधानकाले "यद्य् एतावद् ददासि तदा त्वया संधिं करोमि," शक्तिविहीनतया ददाति । साहसम् अपि न प्रसह्य हरणम्, किं तर्हि, यत् प्राणसंदेहेनार्ज्यते पोतयात्रतया रहसि राजप्रतिषिद्धप्रतिक्रयेण च । 


[^२८०]:
     M G: śauryārti


[^२७९]:
     M G 1st ed.palce api tu after śauryārtīti.

- <u>अन्ये</u> तु मन्यन्ते । नैव बलाद् अपहरणेन स्वाम्यं भोगेन वा जरणं विरुध्यते यतो बलं प्रथमम् अपहारकाले त्व् असत्य् अपि बल उपेक्षया भोगस् तत्र स्वाम्यम् । यत्र त्व् आरम्भात् प्रभृति सर्वकालिको बलोपभोगस् तत्र जीर्यतीति कथ्यते । तस्माद् उभयम् अविरुद्धम् । 

- इदं युक्तं यच् चौर्यसाहसाभ्यां स्वत्वानुत्पत्तिः, पाठविभागकृतत्वात्,[^२८१] अन्यैश् च स्मृतिकारैः स्वत्वहेतुष्व् अपरिगणनात् ॥ ४.२२६ ॥


[^२८१]:
     M G 1st ed.: svatvānutpattipāṭhavibhāgakṛtāṃ

> **दानधर्मं निषेवेत नित्यम् ऐष्टिकपौर्तिकम् ।**  
> **परितुष्टेन भावेन पात्रम् आसाद्य शक्तितः ॥ ४.२२७ ॥**

**दानधर्मश्** च तडागादिः । स्माहारद्वन्द्वः । अथ वा दानं च तद् धर्मश् चासाव् इति । धर्मग्रहणेन प्रीत्यादिना नियमभावम् आह । **भावेन तुष्टेन** प्रसन्नेन चित्तेन **पात्रम्** **आसाद्य** व्रतादिदानं च । एवं **पौर्तिकं** बहिर्वेदिकम् ॥ ४.२२७ ॥

> **यत् किंचिद् अपि दातव्यं याचितेनानसूयता ।**  
> **उत्पत्स्यते हि तत् पात्रं यत् तारयति सर्वतः ॥ ४.२२८ ॥**

**यत् किंचित्** स्वल्पम् अपि **याचितेन** अभ्यर्थितेन **दातव्यम्** । पात्रापात्रसंदेहे असति निश्चये किंचिद् दातव्यं नातिबहु । वचनाच् च संदेहे न दातव्यम् । **उत्पत्स्यते** कदाचित् **पात्रम्** असौ भविष्यति । किंभूतम्, यत् पात्रं **तारयति** रक्षति **सर्वतो** नरकपातहेतोः सर्वस्माद् एनसः । यद् उक्तम् "वेदतत्त्वार्थविदुषे ब्राह्मणाय" (म्ध् ३.८६) इति तत्रायं संदेहाश्रय ईषद्द्रव्यविषयो ऽपवादः ॥ ४.२२८ ॥

> **वारिदस् तृप्तिम् आप्नोति सुखम् अक्षयम् अन्नदः ।**  
> **तिलप्रदः प्रजाम् इष्टां दीपदश् चक्षुर् उत्तमम् ॥ ४.२२९ ॥**

**तृप्तिः** क्षुत्पिपासाभ्याम् अपीडनम् । तच् चाढ्यस्यारोगस्य च भवति । तेन बहुधनत्वम् अरोगता च फलम् उक्तं भवति । **अक्षयं सुखम्** । अविशेषितत्वान् नोपकरणं सुखं प्रतीयते । अक्षयं यावज्जीविकम् इत्य् अर्थः । **अन्नदः** सक्त्वोदनादि सिद्धम् अन्नम् आमं च तण्डुलादि । **दीपस्य** दानं चतुष्पथे ब्राह्मणसभायां वा ॥ ४.२२९ ॥

> **भूमिदो भूमिम् आप्नोति दीर्घम् आयुर् हिरण्यदः ।**  
> **गृहदो ऽग्र्याणि वेश्मानि रूप्यदो रूपम् उत्तमम् ॥ ४.२३० ॥**

भूमेर् आध्पत्यं प्राप्नोति । **हिरण्यं** सुवर्णम् । **रूप्यद** **उत्तमं रूपं** लभते ॥ ४.२३० ॥

> **वासोदश् चन्द्रसालोक्यम् अश्विसालोक्यम् अश्वदः ।**  
> **अनडुहः श्रियं पुष्टां गोदो ब्रध्नस्य विष्टपम् ॥ ४.२३१ ॥**

चन्द्र इव् लोक्यते सर्वस्य प्रियदर्शनो भवति । इतिहासदर्शने **चन्द्रलोको** नाम स्वर्गस्थानविशेषस् तम् आप्नोति । **अश्विनाम्** अश्ववतां **सालोक्यं** बह्वश्वतां प्राप्नोति । दर्शने पुनर् अश्विनोर् लोकम् आप्नोति । **अनड्वान्** पुङ्गवः शकटवहनसमर्थस् तं ददतः **पुष्टा** महती **श्रीर्** गोऽजाविधनधान्यादिसंपद् भवति । **ब्रध्न** आदित्यस् तस्य **विष्टपं** स्थानम् आप्नोति । महातेजाः सर्वस्योपरि भवति । स्वर्गो वा ब्रध्नविष्टपम् । स्मृत्यन्तरे ऽनसो विशेषाश्रयः फलविशेषः श्रूयते ।

- हेमशृङ्गी रूप्यखुरा सुशीला वस्त्रसंवृता ।

- सकांस्यपात्रा दातव्या क्षीरिणी गौः सदक्षिणा ॥ (य्ध् १.२०३)

"सुदक्षिणा" इति पाठे ऽन्यद् अपि सुवर्णादि तत्र दातव्यम् । शोभनार्थे वा सुशब्दः पठितव्यः । सा गौः शोभना दक्षिणादानम्[^२८२] । "कांस्योपदोहा" इति पाठान्तरम् । कांस्यं नाम परिमाणविशेषः । तत्रोपदुह्यते बहुक्षीरेत्यर्थः । "मुक्तालाङ्गलभूषितां[^२८३] भूमिं तु रूपसंच्छन्नां कृत्वा" इत्यादिस्मृत्यन्तरदृष्टो विधिः फलविशेषार्थिनाश्रयणीयः । तथा-


[^२८३]:
     M G 1st ed.: muktvā lāṅgala-


[^२८२]:
     M G 1st ed.: dakṣiṇādīnām' G 2nd ed.: dakṣiṇādānīyāt

- कपिला चेत् तारयति भूय आ सप्तमात् कुलात् ।

- सवत्सा रोमतुल्यानि युगान्य् उभ्यतोमुखी ॥ (य्ध् १.२०४–०५)

वत्सवत्याः कपिलाया दान एतत् फलम् । उभयतोमुखी दीयमाना रोमतुल्यानि वर्षसहस्राणि स्वर्गं प्रापयति[^२८४] तारयति[^२८५] पापान् मोचयति । भारते सर्वफलं गोदानम् उक्तम् । वार्यादीन्य् अपि स्वर्गफलानि श्रूयन्ते । 


[^२८५]:
     J: tārayatī


[^२८४]:
     M G: svargaḥ prāpyate

- भूमिपश्वन्नवस्त्राम्भस्तिलसर्पिष्प्रतिश्रयान् ।

- नैवेशिकम् अथ स्वर्णं[^२८६] दत्वा स्वर्गे महीयते ॥ (य्ध् १.२०८)


[^२८६]:
     M G 1st ed.: naiveśikasvarṇapuryāṃ

नैवेशिकं वेश्म ॥ ४.२३१ ॥

> **यानशय्याप्रदो भार्याम् ऐश्वर्यम् अभयप्रदः ।**  
> **धान्यदः शाश्वतं सौख्यं ब्रह्मदो ब्रह्मसार्ष्टिताम् ॥ ४.२३२ ॥**

**ऐश्वर्यम्** ईश्वरत्वं प्रभुत्वम् । सुखित्वं **सौख्यम्** । **धान्यानि** व्रीहिमाषमुद्गादीनि । तिलानां फलान्तरम् उक्तम् । **ब्रह्म** वेदः तद् ददाति यो ऽध्यापयति व्याख्याति च । **ब्रह्मसार्ष्टिता** । अर्षणम् ऋष्टिः । समा ऋष्टिर् यस्य असौ सार्ष्टिः । छान्दसत्वात् समानस्य सभावः । ऋषि गतौ । अर्षणं वा सार्ष्टिः । तद्भवा **सार्ष्टिता** । उभयथापि ब्रह्मणः समानगतित्वम् एतत् तुल्यत्वम् इत्य् उक्तं भवति ॥ ४.२३२ ॥

> **सर्वेषाम् एव दानानां ब्रह्मदानं विशिष्यते ।**  
> **वार्यन्नगोमहीवासस्तिलकाञ्चनसर्पिषाम् ॥ ४.२३३ ॥**

पूर्वस्य विधेर् अर्थवादः । दीयन्त इति **दानानि** देयद्रव्याणि । दानक्रियैव वा **दानम्** । **ब्रह्मदानं** वेदाध्ययनव्याख्याने । **वार्य्**आदीनां सर्वदानोत्तमत्वाद् ग्रहणम् ॥ ४.२३३ ॥

> **येन येन तु भावेन यद् यद् दानं प्रयच्छति ।**  
> **तत् तत् तेनैव भावेन प्राप्नोति प्रतिपूजितः ॥ ४.२३४ ॥**

**भाव**शब्दो ऽयं चित्तधर्मे वर्तते । यादृशेन **भावेन** प्रसन्नेन चित्तेन श्रद्धयादरेण ददाति तादृशेनैव लभते । अथाश्रद्धयावज्ञया क्लिष्टं परिभूय ददाति सो ऽपि तथैव प्राप्नोति । 

- **यद् यद्** अपि न द्रव्यजात्यभिप्रायम् । <u>किं</u> तर्हि फलम् । <u>एतद्</u> उच्यते । तां तां प्रीतिं तत् तद् द्रव्यसाध्यं प्राप्नोति । जात्यभिप्राये ह्य् आतुरायौषधदाने औषध एवं लभ्येत । तच् चाव्याधितस्यानुपयोगीति सो ऽप्य् आक्षिप्येत । तस्मात् यादृश्य् उल्लासाद्य् अस्य प्रीतिस् तादृशीं चैव प्राप्नोति । अतश् च सर्वदैवौषधदान अरोगित्वम् उक्तं भवति । 

- <u>अथ वा</u> इदं मे स्याद् इति या फलकामना स भावः । यत् फलम् अभिसंधाय यद् यद् द्रव्यं ददाति तत् तत् प्राप्नोति । तेनैव भावेन तयैवेच्छया यद् एवेच्छति तद् एव[^२८७] लभत इत्य् उक्तं भवति । सर्वफलत्वं सर्वद्रव्याणां प्रदर्शितं भवति ॥ ४.२३४ ॥


[^२८७]:
     M G 1st ed.: yadaivecchati tadaiva

> **यो ऽर्चितं प्रतिगृह्णाति ददात्य् अर्चितम् एव वा ।**  
> **ताव् उभौ गच्छतः स्वर्गं नरकं तु विपर्यये ॥ ४.२३५ ॥**

पूजापूर्वकं दातव्यम् । तादृशम् एव च प्रतिग्रहीतव्यम् । नावज्ञया दातव्यम् इति श्लोकस्य तात्पर्यम् । **अर्चितम्** इति क्रियाविशेषणम् ॥ ४.२३५ ॥

> **न विस्मयेत तपसा वदेद् इष्ट्वा च नानृतम् ।**  
> **नार्तो ऽप्य् अपवदेद् विप्रान् न दत्वा परिकीर्तयेत् ॥ ४.२३६ ॥**

**तपसा**नुष्ठितेन **विस्मयं न** कुर्यात् । "अतितीव्रं तपो मया कृतं सुदुश्चरम्" इत्य् एवं मनसि न कर्तव्यम् । **इष्ट्वा** यागं कृत्वा, **अनृतं न वदेत्** । अविशेषेण प्रतिषिद्धस्यापि पुरुषार्थतया पुनः प्रतिषेधो यागाङ्गत्वज्ञापनार्थः । प्रतिषेधातिक्रमे हि ज्योतिष्टोमादेर् अङ्गहीनता भवति । **आर्तः** पीडितो ऽपि ब्राह्मणैर् **न** तान् **अपवदेन्** न निन्देत । **दत्वा** गवादि द्रव्यं **न** कस्यचिद् अग्रतः **परिकीर्तयेद्** "इदं मया दत्तम्" ॥ ४.२३६ ॥

> **यज्ञो ऽनृतेन क्षरति तपः क्षरति विस्मयात् ।**  
> **आयुर् विप्रापवादेन दानं च परिकीर्तनात् ॥ ४.२३७ ॥**

पूर्वस्य प्रतिषेधस्यार्थवादो ऽयम् । **अनृतेन** हेतुना **यज्ञः क्षरति** स्रवति निष्फलो भवति । यद् अर्थं कृतं[^२८८] तन् न संपद्यते । एवं सर्वत्र ॥ ४.२३७ ॥


[^२८८]:
     M G: arthakṛtaṃ

> **धर्मं शनैः संचिनुयाद् वल्मीकम् इव पुत्तिकाः ।**  
> **परलोकसहायार्थं सर्वभूतान्य् अपीडयन् ॥ ४.२३८ ॥**

महति दाने महति च तपसि महति च यज्ञे ज्योतिष्टोमादौ यद्य् असमर्थस् तदा नोदासीनेन भवितव्यम् । किं तर्हि, **शनैः** शनैः स्वल्पेन दानेन स्वल्पेन तपसा यथाशक्ति परोपकरेण जपहोमाभ्यां स्मार्ताभ्यां **धर्मः संचेतव्यः** । यथा मृत्संघातं **पुत्तिकाः** पिपीलिकाः संचिन्वन्ति । **परलोकसहायार्थम्** इति धर्मफलानुवादः । **सर्वभूतान्य् अपीडयन्** । याच्ञया धर्मार्थया भूतानां पीडा न कर्तव्या ॥ ४.२३८ ॥

> **नामुत्र हि सहायार्थं पिता माता च तिष्ठतः ।**  
> **न पुत्रदारं न ज्ञातिर् धर्मस् तिष्ठति केवलः ॥ ४.२३९ ॥**

भूतानुवादो ऽयम् । **अमुत्र** जन्मान्तरे **सहायार्थं** नरकादिदुःखाद् उद्धरणार्थं न कस्यचित् सुहृद्बान्धवादेः शक्तिर् अस्ति । **केवल** एव जीवता यो **धर्मः** कृतः स तम् उद्धरति ॥ ४.२३९ ॥

> **एकः प्रजायते जन्तुर् एक एव प्रलीयते ।**  
> **एको ऽनुभुङ्क्ते सुकृतम् एक एव च दुष्कृतम् ॥ ४.२४० ॥**

यथा **जन्तुः** प्राणी, **एक एव जायते** न सुहृद्बान्धवादिना सह, **एक**[^२८९] **एव प्रलीयते**, न सुहृदो बान्धवाः सहमरणम् अनुभवन्ति । यदि नाम भार्यान्यो वा भक्तो जनस् तन्मरणकाल आत्मानं हन्यात् तथापि पृथग् एवासौ मरणक्रिया । अनया न गर्भैक्यम् अत्रिवद् अनुभवन्ति । एवं सुकृतदुष्कृते अपि पृथग् एवानुभवन्ति ।


[^२८९]:
     M G 1st ed.: sahaika; G 2nd ed. J: sa eka (I follow DK 5: 319)

- <u>ननु</u> च "न पुत्रदारम्" (म्ध् ४.२३९) इत्य् उक्तम् । यावता पुत्रः श्राद्धादिक्रियया पितुर् उपकरोत्य् एव मृतस्य, एवं भार्यापि ।

- <u>सत्यम्</u> । धार्मिकस्यैव तादृशः पुत्रो भवतीति तत्परम् एतत् । यथा जीवतः कस्यचिद् धस्तग्राहिकया कश्चित् सहायो भवति, एवं मृतस्य पुत्रो धर्मद्वारेणैवोपकरोति ॥ ४.२४० ॥

> **मृतं शरीरम् उत्सृज्य काष्टलोष्टसमं क्षितौ ।**  
> **विमुखा बान्धवा यान्ति धर्मस् तम् अनुगच्छति ॥ ४.२४१ ॥**

सह गच्छति । इदं प्रत्यक्षसिद्धं[^२९०] प्रसंख्यानार्थम् उच्यते । **मृतस्य शरीरं क्षिताव् उत्सृज्य** **काष्ठम्** इव निष्प्रयोजनं **विमुखा बान्धवाः** प्रतिगच्छन्ति । **धर्मस्** तु केवलं पुरुषम् **अनुगच्छति** ॥ ४.२४१ ॥


[^२९०]:
     M G J: -siddha- (I follow DK 5: 320)

> **तस्माद् धर्मं सहायार्थं नित्यं संचिनुयाच् छनैः ।**  
> **धर्मेण हि सहायेन तमस् तरति दुस्तरम् ॥ ४.२४२ ॥**

उपसंहारो ऽयम् । **दुस्तरं तमः** कृच्छ्रेण यत् तीर्यते । **तमो** दुःखम् । तद् अपि **धर्मेण सहायेन** सुतरं भवति । न हि तादृशे तमसि मज्जतीत्य् अर्थः ॥ ४.२४२ ॥

> **धर्मप्रधानं पुरुषं तपसा हतकिल्बिषम् ।**  
> **परलोकं नयत्य् आशु भास्वन्तं खशरीरिणम् ॥ ४.२४३ ॥**

धर्मः प्रधानं यस्यासौ **धर्मप्रधानः** धर्मपरायणः यथाविहितकर्मानुष्ठायी । **तपसा हतकिल्बिषम्** । कथंचित् प्रमादकृतव्यतिक्रमे **तपसा** प्रायश्चित्तेन हतकल्मषं शात्रव्यतिक्रमे जातो ऽसौ दोषस् तस्मिंस् तत्प्रायश्चित्तेन नष्टे **परलोकं नयति भास्वन्तं** परलोकं देवस्थानं स्वर्गादि **नयति** प्रापयति । कः, प्रकृतत्वाद् धर्म एव । शरीरिणं पुरुषम् । खेन[^२९१] शरीरेण खशरीरी । न यथान्येषां पुरुषाणां पाञ्चभौतिकं शरीरम् एवं तस्य । किं तर्हि, खम्[^२९२] एव शरीरं ब्रह्म । विभुत्वम् अनेनोच्यते ॥ ४.२४३ ॥


[^२९२]:
     J: svam


[^२९१]:
     J: svena and svaśarīrī (Jha seems to take the term as "sva" rather than "kha" in both his edition and his translation)

> **उत्तमैर् उत्तमैर् नित्यं संबन्धान् आचरेत् सह ।**  
> **निनीषुः कुलम् उत्कर्षम् अधमान् अधमांस् त्यजेत् ॥ ४.२४४ ॥**

बहुप्रकारत्वाद् उत्तमस्य तदपेक्षा वीप्सा । कश्चिज् जात्योत्कृष्टः कश्चिद् विद्यया कश्चिच् छीलेन । अथ वा संबन्धिभेदाद् यः कश्चित् संबन्धो येन[^२९३] केनचिद् उत्तमेन योग्यः । 


[^२९३]:
     M G omit: yena

- **उत्तमैर् उत्तमैर्** जात्यादिभिर् उत्कृष्टैः कन्यादानादिलक्षणान् **संबन्धान् आचरेत्** कुर्यान् **निनीषुर्** नेतुं प्रापयितुम् इच्छुः **कुलम् उत्कर्षं** श्रैष्ठ्यम् । **अधमान् अधमांस् त्यजेत्** । उत्तमैर् एव विधानाद् अधमानां त्यागे सिद्ध उत्तमासंभवे मध्यमानुज्ञानार्थं त्यागवचनम् । **अधमा** निकृष्टाः ॥ ४.२४४ ॥

> **उत्तमान् उत्तमान् एव गच्छन् हीनांस् तु वर्जयन् ।**  
> **ब्राह्मनः श्रेष्ठताम् एति प्रत्यवायेन शूद्रताम् ॥ ४.२४५ ॥**

**उत्तमान् गच्छंस्** तैः सह संबन्धं कुर्वन् **ब्राह्मणः** **श्रेष्ठताम् एति** । ब्राह्मणग्रहणं क्षत्रियवैश्ययोर् अपि प्रदर्शनार्थम् । **प्रत्यवायेन** विपरीताचरणेन हीनैः सह संबन्धेन[^२९४] प्रातिलोम्येन **शूद्रतां** गच्छति । जातेर् अनपायात् तत्तुल्यतां[^२९५] प्राप्नोतीत्य् उक्तं भवति ॥ ४.२४५ ॥


[^२९५]:
     M G 1st ed.: anapāyas tāṃ tulyatāṃ


[^२९४]:
     M G: saṃbandhinaḥ

> **दृढकारी मृदुर् दान्तः क्रूराचारैर् असंवसन् ।**  
> **अहिंस्रो दमदानाभ्यां जयेत् स्वर्गं तथाव्रतः ॥ ४.२४६ ॥**

कर्तव्येषु दृढनिश्चयो **दृढकारी** । यत् करोति तद् अवश्यं समापयति न पुनः कार्यम् आरभ्यासमाप्य निवर्तते । नानवस्थित इत्य् अर्थः । तद् उक्तम् "प्रारब्धस्यान्तगमनम्" (श्सूक्ता ७९) । **मृदुर्** अनिष्ठुरः । **क्रूराचारैः** स्तेनादिभिर् न संबन्धः । तैः सह संबन्धम् अकुर्वन् । तथा[^२९६] **दमदानाभ्यां** **स्वर्गं जयेत्** प्राप्नुयात् । **तथाव्रतः** । एतद् व्रतं नियमं धारयन् । दमस्य पृथग् उपादानाद् दान्तो द्वन्द्वसहिष्णुर् द्रष्टव्यः ॥ ४.२४६ ॥


[^२९६]:
     M G: yathā

> **एधोदकं मूलफलम् अन्नम् अभ्युद्यतं च यत् ।**  
> **सर्वतः पर्तिगृह्णीयान् मध्व् अथाभयदक्षिणाम् ॥ ४.२४७ ॥**

**एधः** इन्धनं काष्ठादि । **अन्नं** पक्वम् आमं वा । **अभ्युद्यतम्** अभिमुखम् उपनीतम् । एतत् **सर्वतः प्रतिग्रहीतव्यम्** । पतिताभिशस्तचण्डालादिप्रतिलोमवर्जं शूद्राद् अन्यस्माद् वा ईषत्पापकर्मणः । **मधु** माक्षिकम् । **अभयं** **दक्षिणे**व । दृष्टान्तार्थम् एतत् । प्रतिग्रहो हि परकीयस्य द्रव्यस्य तदिच्छया स्वीकारः, न चान्नरूपता[^२९७] । न ह्य् अत्र कस्यचित् स्वाम्यं निवर्तते, न च कस्यचिद् उपजायते । अतः स्तुत्या दक्षिणाशब्दप्रयोगः । यथा चण्डालादिभ्यो ऽप्य् अरण्ये कान्तारे वा रक्षा चौरादिभ्यो ऽङ्गीक्रियमाणा न दोषाय, एवम् एतद् एधादि गृह्यमाणं न दोषाय । अनापदि चायं विधिः । आपदि तु चण्डालादिभ्यो ऽपि वक्ष्यति । **अभ्युद्यत**शब्दश् चान्नेनैव सह संबध्यते प्रत्यासत्त्या, नैधादिभिः । अत एधादिषु यच्ञाविरुद्धा । "धार्मिकेभ्यो द्विजातिभ्यः कर्तव्यस् तु परिग्रहः" इत्य् अधार्मिकेभ्यो द्विजेभ्यः शूद्राच् चाप्राप्तः । इष्यते च द्रव्यविशेषोपयाच्ञा । तदर्थम् इदम् ॥ ४.२४७ ॥


[^२९७]:
     This reading makes little sense. Jha's translation presupposes "abhaya" — abhayadakṣiṇā is really not a gift, because there is no transfer of ownership. DK (5: 1179) suggests: anyarūpatā

> **आहृताभ्युद्यतां भिक्षां पुरस्ताद् अप्रचोदिताम् ।**  
> **मेने प्रजापतिर् ग्राह्याम् अपि दुष्कृतकर्मणः ॥ ४.२४८ ॥**

एधाद् अतिरेकेण[^२९८] यद् अन्यद् द्रव्यं तस्याप्य् अनेन विशेषेण ग्राह्यतोच्यते । **भिक्षा**शब्दश् च प्रशंसायां प्रयुक्तः, न भिक्षैव विवक्षिता, यद्य् अप्य् अयं सिद्धान्नाल्पतावचनः । भिक्षा किल स्वल्पत्वान् नातीव दोषावहा, ब्रह्मचारिणश् च सार्ववर्णिकी विहिता । एवम् अन्यद् अप्य् अनेन विशेषेण तत्तुल्यं दृष्टम् । भिक्षाशब्दस्यैवंविधार्थविवक्षया प्रयोगः । तथा हि महाभारते-


[^२९८]:
     DK (5: 1180) suggests: edhādyatirekeṇa

- गत्वा ह्य् उभौ भार्गवकर्मशालां 

- पार्थौ पृथां प्राप्य महानुभावौ ।

- तौ याज्ञसेनीं परमप्रतीतौ 

- भिक्षेत्य् अथावेदयतां नराग्र्यौ ॥ (म्भ् १.१८२.१) इति ।

**आहृतो**पहृता तं देशमानीता यत्र प्रतिग्रहीता स्थितः । **अभ्युद्यता **अग्रे स्थापिता,[^२९९] वचनेनेङ्गितेन वा "गृह्यताम्" इति निवेदिता । **पुरस्तात्** पूर्वम् अप्रचोदिता अयाचिता प्रतिग्रहीत्रा स्वयं परमुखेन वा, दात्रा पूर्वं नोक्तम् "इदं मे द्रव्यम् अस्ति, तत् प्रसादम् आश्रित्य गृह्यताम्" इति केवलम् अतर्कितोपपादिता तत्काल एव दर्शिताभिप्राया । तादृशीं **भिक्षां** **प्रजापतिर्** हिरण्यगर्भो **मेने** मन्यते स्म । किम् इति, दुष्कृतकर्मणो ऽपि सकाशाद् ग्राह्येति । दुष्कृतं पापं कर्म यस्यासौ **दुष्कृतकर्मा** ॥ ४.२४८ ॥


[^२९९]:
     M G: sthāpita

> **नाश्नन्ति पितरस् तस्य दशवर्षाणि पञ्च च ।**  
> **न च हव्यं वहत्य् अग्निर् यस् ताम् अभ्यवमन्यते ॥ ४.२४९ ॥**

अथाग्रहणनिन्दार्थवादः । अथ यो यत्रैताम् अवधीरयति **तस्य पितरः** श्राद्धं **नाश्नन्ति** न प्रतीच्छन्तीति । **अग्निश् च** देवेभ्यो **हव्यं न वहति** । पित्र्याद् दैवाच् च कर्मणो न फलं लभ्यत इत्य् अर्थः ।

- <u>अत्र कश्चिद्</u> आह । अनुपयुज्यमानम् अपि दातुर् अनुग्रहार्थम् अवश्यम् ईदृशं ग्रहीतव्यम् । 

- <u>तत् त्व् अयुक्तम्</u> । निर्दोषतास्यायाचितप्रतिग्रहस्योच्यते । प्रतिप्रसवो ह्य् अयम् । प्रतिषिद्धस्य च प्रतिप्रसवो भवति । लौकिक्या चार्तितया प्राप्तिः प्रतिषिद्धा, सैव प्रतिप्रसूयते ॥ ४.२४९ ॥

> **शय्यां गृहान् कुशान् गन्धान् अपः पुष्पं मणीन् दधि ।**  
> **धाना मत्स्यान् पयो मांसं शाकं चैव न निर्णुदेत् ॥ ४.२५० ॥**

**शय्या**दीन्य् अनाहृतान्य् अपि **न निर्णुदेन्** न प्रत्याचक्षीत । यदि गृहे ऽवस्थितानि द्रव्याणि, कश्चिद् उच्यते च "इदम् इदम् आहरामि, एतत् पर्तीक्ष्यताम्"[^३००] तदा न प्रत्याख्येयानि ॥ ४.२५० ॥


[^३००]:
     DK (5: 1181) suggests: partīṣyatām

> **गुरून् भृत्यांश् चोज्जिहीर्षन्न् अर्चिष्यन् देवतातिथीन् ।**  
> **सर्वतः प्रतिगृह्णीयान् न तु तृप्येत् स्वयं ततः ॥ ४.२५१ ॥**

**गुरव** उपदेशातिदेशैर् बहवः । **भृत्या** आश्रिताः स्मृत्यन्तरे तु संख्याताः । 

- वृद्धौ तु मातापितरौ भार्या साध्वी सुतः शिशुः । (म्ध् ११.५ अद्देद् वेर्से)[^३०१]

तान् उद्धर्तुम् इच्छुः क्षुधावसन्नान् । **देवतातिथींश्** **चार्चिष्यन्** नित्यकर्मसंपत्यर्थम् इत्यर्थः । **सर्वतः प्रतिगृह्णीयात्** साधुभ्यो ऽसाधुभ्यश् च । **न तु तृप्येत् स्वयं ततः** । तृप्तिः क्षुन्निवृत्तिर् उपभोगश् च, तन् न कुर्यात् । गुर्वादिप्रयोजनम् एव तद् ग्रहीतव्यं न त्व् आत्मार्थम् ॥ ४.२५१ ॥

_कथं तर्ह्य् आत्मा यापयितव्यः । अत आह ।_

> **गुरुषु त्व् अभ्यतीतेषु विना वा तैर् गृहे वसन् ।**  
> **आत्मनो वृत्तिम् अन्विच्छन् गृह्णीयात् साधुतः सदा ॥ ४.२५२ ॥**

**अभ्यतीतेष्व्** अतीतेषु, **विना वा तैः** जीवन्तो ऽपि यदि पृथग् वसन्ति । गुरुग्रहणं सर्वेषां च भृत्यानाम् अपि प्रदर्शनार्थम् । **आत्मनो वृत्तिं** जीवनं प्रतीच्छन् अर्थयमानः **साधुभ्यः** धार्मिकेभ्यः प्रति**गृह्णीयात्** । जातेर् अत्रानुपादानात्, शूद्राद् अपि धार्मिकाद् अस्ति परिग्रहः । तद् उक्तं "नाद्याच् छूद्रस्य" (म्ध् ४.२२३) इत्यादि ॥ ४.२५२ ॥

> **आर्धिकः कुलमित्रं च गोपालो दासनापितौ ।**  
> **एते शूद्रेषु भोज्यान्ना यश् चात्मानं निवेदयेत् ॥ ४.२५३ ॥**

अर्धसीरी **अर्धिकः** कुटुम्बी भूमिकर्षक इति य उच्यते । **गोपालदासौ** संबन्धिशब्दौ । यो यस्य गाः पालयति स तस्य **भोज्यान्नः** । **यश् चात्मानं निवेदयेत्** । "अहं त्वच्छरणः त्वयि विश्रब्धो वत्स्यामि" इत्य् एवं य आत्मानम् अर्पयति सो ऽपि **भोज्यान्नः** ॥ ४.२५३ ॥

> **यादृशो ऽस्य भवेद् आत्मा यादृशं च चिकीर्षितम् ।**  
> **यथा चोपचरेद् एनं तथात्मानं निवेदयेत् ॥ ४.२५४ ॥**

आत्मनिवेदनम् एव व्यक्तीकरोति । **अस्य** शूद्रस्य **यादृश आत्मा भवेत्** यत्कुलीनो यद्देशो यच्छिल्पश् च । यच् **चिकीर्षितम्** । "अनेककार्येण त्वाम् अहम् आश्रितो धर्मेण अन्येन वा प्रयोजनेन राजकुलरक्षादिना" । **यथा वोपचरेच्** छिल्पेनानेन त्वां सेवे पादवन्दनादि गृहकृत्यकरत्वे सर्वस्मिन् निवेदित आत्मा निवेदितो भवति । 

- <u>अन्ये</u> तु "आत्मा वै पुत्रनामासि" (श्ब् १४.९.४.२६) इत्य् अपत्यवचनम् **आत्म**शब्दं मन्यमानाः यस्य शूद्रस्य कामतः प्रवृत्ता दुहिता विवाह्यते तस्यानेन भोज्यान्नतोच्यत इत्य् आहुः । 

- <u>तद् अयुक्तम्</u> । न तावद् अयम् आत्मशब्दो दुहितरि विस्पष्टं प्रयुक्तः । पुत्रशब्दो हि पुंस्य् एव प्रसिद्धतरः । न च परोक्षशब्दोपदेशेन किंचित् प्रयोजनम् । एतावद् एव वक्तुं युक्तं दद्याद् दुहितरं च य इति । 

- <u>अन्ये</u> त्व् **अर्धिका**दिग्रहणं शूद्रोपलक्षणार्थं वर्णयन्ति । तेन पारशवस्य श्वशुरस्य च भोज्यान्नता सिद्धा भवति ॥ ४.२५४ ॥

> **यो ऽन्यथा सन्तम् आत्मानम् अन्यथा सत्सु भाषते ।**  
> **स पापकृत् तमोलोके स्तेन आत्मापहारकः ॥ ४.२५५ ॥**

**अन्यथा** भूतम् अधार्मिकं **सन्तं सत्सु** शिष्टेष्व् **अन्यथा भाषते** धार्मिको ऽहम् इति । अन्येन वा प्रयोजनेन चाश्रितो ऽन्यद् दर्शयति स सर्वेषां पापकृताम् अधिकतमः **पापकृत्** । **स्तेनश्** चौरः । **आत्मापहारको** ऽन्यश् चौरो द्रव्यम् अपहरत्य् अयं पुनर् आत्मानम् एवेति निन्दातिशयः ॥ ४.२५५ ॥

> **वाच्य् अर्था नियताः सर्वे वाङ्मूला वाग्विनिःसृताः ।**  
> **तां**[^३०२]** तु यः स्तेनयेद् वाचं स सर्वस्तेयकृन् नरः ॥ ४.२५६ ॥**


[^३०२]:
     M G: tāṃs

शब्दार्थयोर् नित्यसंबन्धाद् **वाचि** शब्दे **ऽर्था** **नियता** उच्यन्ते । **वाङ्मूला** वक्तुः स्वाभिप्रायप्रकाशनस्य तदधीनत्वात् तन्मूला उच्यन्ते । वाचो **विनिःसृताः** संभूताः श्रोतुर् अपि प्रतिपत्तेस् तत्तुल्यत्वाद् **वाग्विनिःसृता** उच्यन्ते । 

- न चात्र पौनरुक्त्याशङ्कापरिहारे प्रयतितव्यम्, अनुवादत्वाद् अस्य यथाकथंचिद् वस्तुपरिहारत्वात् । 

- **तां वाचं** **यश्** चोरयति मुष्णात्य् अन्यद् उक्त्वान्यद् अनुतिष्ठत्य् अन्येनाभिप्रायेण संगच्छते ऽन्यच् च दर्शयति **स सर्वस्तेयकृत्** । नास्ति तद् द्रव्यं सुवर्णादि यत् तेन नापहृतं भवतीति निन्दार्थवादो ऽनृतवचनस्य ॥ ४.२५६ ॥

> **महर्षिपितृदेवानां गत्वानृण्यं यथाविधि ।**  
> **पुत्रे सर्वं समास्ज्य वसेन् माध्यस्थ्यम् आस्थितः ॥ ४.२५७ ॥**

गृहस्थस्यैवेदं प्रकारान्तरम् उच्यते । **महर्षीणाम् आनृण्यं** स्वाध्यायेन **पितॄणाम्** अपत्योत्पादनेन **देवानां** यज्ञैर् यथोक्तम् "त्रिभिर् ऋणैर् ऋणवा" (त्स् ६.३.१०.५) इति **गत्वा** कृत्वैतत् त्रयं **पुत्रे** प्राप्तव्यवहारे सर्वगृहकुटुम्बव्यवहारं **समासज्य** संन्यस्य **वसेद्** गृह एव । **माध्यस्थ्यम् आस्थितस्** त्यक्ताहंकारः । इदं मे धनम् इदं मे पुत्रदारम् इदं मे दासीदासम् इति स्वबुद्धिं संत्यज्यासीत । नाहं कस्यचिन् न कश्चिन् ममेति त्यक्तस्वतृष्णता **माध्यस्थ्यम्** । अयं च संन्यासः कामानां च दृष्टानां च कर्मणाम्, न[^३०३] सर्वेषाम् । उत्तरत्र दर्शयिष्यामः ॥ ४.२५७ ॥


[^३०३]:
     M G omit: na

> **एकाकी चिन्तयेन् नित्यं विविक्ते हितम् आत्मनि ।**  
> **एकाकी चिन्तयानो हि परं श्रेयो ऽधिगच्छति ॥ ४.२५८ ॥**

कृते सर्वकर्मसंन्यास इदं तस्य विशेषतः कर्तव्यम् । **एकाकी** असहायः सन्न् अविद्यमानसंभाषणो ऽनाकुले **विविक्ते** निर्जने रहसि **चिन्तयेद्** ध्यायेद् **धितम् आत्मन्य्** उपनिषत्सु या ब्रह्मोपासना विहितास् ता अभ्यसेत् । तच्चिन्तया तदभ्यासे **परं श्रेयो** मोक्षाख्यम् **अधिगच्छति** प्राप्नोति ॥ ४.२५८ ॥

> **एषोदिता गृहस्थस्य वृत्तिर् विप्रस्य शाश्वती ।**  
> **स्नातकव्रतकल्पश् च सत्त्ववृद्धिकरः शुभः ॥ ४.२५९ ॥**

अध्यायार्थोपसंहारः । **एषा वृत्तिर् विप्रस्य** **गृहस्थस्य्**ओक्ता । **शाश्वती** नित्या । अनित्या त्व् आपदि या वक्ष्यते । **विप्र**ग्रहणाद् ब्राह्मणस्यैव **स्नातकव्रतानां कल्पो** विधिः । **सत्वं** नामात्मगुणस् तस्य **वृद्धिकरः** । **शुभः** प्रशस्तः । प्रशंसैषा ॥ ४.२५९ ॥

> **अनेन विप्रो वृत्तेन वर्तयन् वेदशास्त्रवित् ।**  
> **व्यपेतकल्मषो नित्यं ब्रह्मलोके महीयते ॥ ४.२६० ॥**

सर्वस्यास्य फलकथनम् एतत् । **अनेन विप्रो वर्तयन्** वर्तमानो **वेदशास्त्रविद्** **व्यपेतकल्मषः** प्रतिषेधापराधजं पापं कल्मषं[^३०४] तद्व्यपेतं व्यपनीतं प्रायश्चित्तैः । तेनैतद् उक्तं भवति । विहितकरणात् प्रतिषिद्धस्यानासेवनात् कथंचित् कृतस्य प्रायश्चित्तैर् निष्क्रीतत्वात् । **ब्रह्मलोके महीयते** ब्रह्मलोके स्थानविशेषे महिमानं प्राप्नोति । दर्शनान्तरं ब्रह्मरूपः सम्पद्यत इति सिद्धम् ॥ ४.२६० ॥


[^३०४]:
     M G: pāpakalmaṣaṃ

**इति मानवे धर्मशास्त्रे भृगुप्रोक्तायां संहितायाम् **

**चतुर्थो ऽध्यायः ॥ ४ ॥**

**इति भट्टवीरस्वामिसूनोर् भट्टमेधातिथिविरचिते **

**मनुभाष्ये चतुर्थो ऽध्यायः ॥ ४ ॥**

