+++
title = "१०"
unicode_script = "devanagari"

+++

**अथ दशमो ऽध्यायः**

> **अधीयीरंस् त्रयो वर्णाः स्वकर्मस्था द्विजातयः ।**  
> **प्रब्रूयाद् ब्राह्मणस् त्व् एषां नेतराव् इति निश्चयः ॥ १०.१ ॥**

"वेदः कृत्स्नो ऽधिगन्तव्यः सरहस्यो द्विजन्मना" (म्ध् २.१६५) इति ग्रहणार्थं त्रैवर्णिकानां स्वाध्यायविधिर् उक्तः । गृहीतस्य चाविस्मरणम् अप्य् उक्तं[^१] सर्वाश्रमिणाम् । "स्वाध्याये नित्ययुक्तः स्यात्" (म्ध् ३.६५), तथा "नित्यं शास्त्राण्य् अवेक्षेत" (म्ध् ४.१९) । शास्त्रं प्रमुख्यया वृत्त्यैव शासनाद् धि शास्त्रं प्रमाणान्तरानवगतविधिप्रतिपादनाच् च वेद एवेति । तद् एव शास्त्रम् । अन्यत्र ग्रन्थसंदर्भसामान्याच् छास्त्रशब्दप्रयोगः । तथा "नियतो वेदम् अभ्यसेत्" (म्ध् ६.९५), "ब्रह्मोज्झता वेदनिन्दा" (म्ध् ११.५५) इति । यस् तु ब्रह्मयज्ञः स एकेनापि सूक्तेन साम्नानुवाकेन खण्डेन काण्डिकया वैकयैव यावज्जीवम् अधीतया सिध्यति । न तेन ब्रह्मस्मरणम् आक्षिप्यते । तद् एवं निर्विषयत्वाद् अस्य विधेर् अनुवादार्थतैव ।


[^१]:
     M G: gṛhītasya vedasya vā vismaraṇam

- **प्रब्रूयाद् ब्राह्मणस् तेषां नेतराव् इति** क्षत्रियवैश्ययोः प्रवचनं निवर्तयितुम् ।

- <u>ननु</u> च "अध्यापनं ब्राह्मणस्य" (म्ध् १.८८) इत्यादिना तयोस् तद् अप्राप्तम् एव ।

- <u>नैष</u> दोषः । वृत्तिकरणस्य श्रुतत्वात्[^२] तदर्थैव निवृत्तिः संभाव्यते । धर्मार्थं तु विद्यादानं तयोर् अप्य् अस्त्य् एवेत्य् आशङ्कां निवर्तयति । 


[^२]:
     M G: -karaṇasyāśrutatvāt

- अथास्ति सामान्येन निषेधः । एवं तर्हि ज्ञातिलक्षणप्रसङ्गजननार्थं सिद्धम् एवोच्यते । एवं च कृत्वानुक्रमणीयः संबन्धो न हातव्यो ऽयम् इति भविष्यति- "वैश्यशूद्रोपचारं च संकीर्णानां च संभवः" (म्ध् १.११६) इति । 

- <u>कश्चिद्</u> आह । अध्यापनं शब्दोच्चारणशिक्षणम्, प्रवचनं तु तदर्थव्याख्यानम्[^३] अपि । अतो भिन्नत्वान् नाध्यापननिवृत्त्या तदर्थव्याख्याननिवृत्तिर् भवतीत्य् अतः पुनर् उपदेशः ।


[^३]:
     M G: tadarthaṃ vyākhyānam

- <u>ननु</u> च नात्र वेदशब्दो ऽस्ति । कुतस् तत्कर्मता अध्ययनक्रिययाः । अथ लौकिकगद्यपद्यविषयम्[^४] अपीदम् अध्ययनम् उच्यते । 


[^४]:
     J: atha vālaukika-

<u>उच्यते</u>[^५] । तथा सत्य् अदृष्टार्थो विधिः स्यात् । अतश्[^६] चाधिकारकल्पना प्रसज्येत मूलकल्पना च स्यात् । यथा[^७] तु व्याख्यातम् उपलब्धमूलैवेयं स्मृतिर् भवतीति नादृष्टमूलकल्पनाप्रसङ्गः ।   

द्विजातय** इति सिद्धे **त्रयो वर्णा** इति पादपूरणम् । एवं **स्वकर्मस्था** इति ॥ १०.१ ॥


> **सर्वेषां ब्राह्मणो विद्याद् वृत्त्युपायान् यथाविधि ।**  
> **प्रब्रूयाद् इतरेभ्यश् च स्वयं चैव तथा भवेत् ॥ १०.२ ॥**

"न चास्योपदिशेद् धर्मम्" (म्ध् ४.८०) इति न कश्चिद् धर्मोपदेशः शूद्रस्य कर्तव्य इत्य् उक्तम् । वृत्तिधर्मा उपदेष्टव्या इति तस्यापवादः । **वृत्तिः** शरीरकुटुम्बस्थितिः, तदर्था **उपायाः**, तान् **विद्यात्** । **प्रब्रूयात्** सर्वेभ्य **इतरेभ्य** इति । बहुवचनं शूद्रावरोधार्थम् । **स्वयं च** **तथा भवेत्** । **तथा** उपदिष्टा[^८] वृत्तिनियमा अनुष्ठेया इत्य् अर्थः ॥ १०.२ ॥


[^८]:
     M G J: yathopadiṣṭā (see DK: 5: 1206)

> **वैशेष्यात् प्रकृतिश्रैष्ठ्यान् नियमस्य च धारणात् ।**  
> **संस्कारस्य विशेषाच् च वर्णानां ब्राह्मणः प्रभुः ॥ १०.३ ॥**

<u>किं</u> पुनः कारणं ब्राह्मण एव प्रकृतत्वेनाधिक्रियते,[^९] न पुनः क्षत्रियादयो ऽपि ।


[^९]:
     DK suggests: pravaktṛtatvenādhikriyate

- <u>यत</u>[^१०] एतच्छेषतया प्ररोचनं पठति । **वैशेष्यद्** विशिष्टत्वाद् इत्य् अर्थः, गुणाधिक्याद् इति यावत् । तद् इदानीम् आधिक्यम् आह- **प्रकृतिश्रैष्ठ्यात्** । उत्तमाङ्गोद्भवाद् इदम् उक्तम् । प्रकृतिः कारणम् । **नियमस्य च धारणात्**, मद्यपानप्रतिषेधात् । अयम् एव नियमो ऽभिप्रेतः । स्नातकव्रतानि वा वैणवधारणादीनि ब्राह्मणस्यैव । **संस्कारस्य** **च विशेषो**[^११] नियमो ऽभिप्रेतः, स्नातकव्रतानि च **विशेषः**, "हृदयङ्गमाभिः" (वध् ३.३१) इत्यादेः, उपनयनादेर्[^१२] वा बालस्यैव विधानात् । क्षत्रियवैश्ययोस् त्व् अतीतशैशवयोर् एकादशद्वादशयोः[^१३] । अतो हेतोर् **वर्णानां** **ब्राह्मणः प्रभुः** शासिता ॥ १०.३ ॥


[^१३]:
     M G: -dvādaśato


[^१२]:
     DK suggests; ityādir upanayanādir


[^११]:
     M G add: hṛdayaṅgmābhir ityādi grāma eva


[^१०]:
     DK suggests: ata

_के पुनर् अमी वर्णा नाम । मनुष्यजातिवचनो वर्णशब्दः । नेत्य् आह ।_

> **ब्राह्मणः क्षत्रियो वैश्यस् त्रयो वर्णा द्विजातयः ।**  
> **चतुर्थ एकजातिस् तु शूद्रो नास्ति तु पञ्चमः ॥ १०.४ ॥**

चत्वारो वर्णा ब्राह्मणाद्याः शूद्रपर्यन्ताः । अन्ये तु बर्बरकैवर्तादयः संकीर्णयोनयो यथा वक्ष्यन्ते । तत्र चतुर्णां **त्रयो द्विजातय**, उपनयनस्य तेषां विहितत्वात् । **एकजातिः शूद्रह्** । न हि तस्योपनयनम् अस्ति, उपनयनविधौ ब्राह्मणादिवर्णविशेषसंयोगात्- "अष्टमे ब्राह्मणम् उपनयीतैकादशे राजन्यं द्वादशे वैश्यम्" इति । न कस्मिंश्चित् काले शूद्रं पठन्ति । 

- <u>ननु</u> कालविशेषानुपादानाद् अनियतकालं शूद्रोपनयनम् अस्तु । 

- <u>भवेद्</u> यद्य् असंयुक्ता सामान्येनोपनयनस्योत्पत्तिः स्यात् । एताश् च वर्णकालविशेषयुक्ताः निमित्तार्थाः[^१४] स्तुतयः स्युः । न तु पृथगुत्पत्तिर् अस्यास्ति । तत् कस्य प्रमाणस्य सामर्थ्येनास्योपनयनम् अनियतकालं क्रियतां । 


[^१४]:
     M G: syād eva svavarṇakālaviśeṣayukto nimittārthaḥ

- <u>यद्य्</u> एवम्, किं तर्ह्य् अनेन **चतुर्थ एकजातिर्** इति । 

- <u>सत्यम्</u> । आशङ्कामात्रनिवारणार्थम् "मन्त्रवर्जं न दुष्यति"[^१५] (म्ध् १०.१२७) इति अमन्त्रकस्यानियतकालस्य[^१६] प्राप्तिर् आशङ्क्यते । 


[^१६]:
     M G: amantrakasya niyatakālasya


[^१५]:
     M G J: tad ucyata (Govindarāja also cites MDh 10.127 at this point)

- <u>ननु</u> च पाकयज्ञविधाव् एतद् वाक्यम्, तत्संनिधौ श्रवणात्, तत्र कृतार्थं नान्यत्र भवितुम् अर्हति । 

- <u>अत</u> एवाशङ्कामात्रम् इत्य् उक्तम् । 

- परमार्थतस् तु व्यवहारनियमार्थपरः[^१७] श्लोकः ॥ १०.४ ॥


[^१७]:
     M G: -niyamārtham ayaṃ

> **सर्ववर्णेषु तुल्यासु पत्नीष्व् अक्षतयोनिषु ।**  
> **आनुलोम्येन संभूता जात्या ज्ञेयास् त एव**[^१८]** ते ॥ १०.५ ॥**


[^१८]:
     J: evaṃ

<u>के पुनर्</u> अमी ब्राह्मणादयो नाम । न ह्य् एषां परस्परो भेदः शक्यो ऽवमातुम् । व्यक्त्यधीनाधिगमा हि जातयः । न च व्यक्तयः स्वावयवसंनिवेशविशेषावगमशून्याः शक्नुवन्ति तासां भेदम् आवेदयितुम् । न च ब्राह्मणक्षत्रियादीनां गवास्वस्येव वाकारभेदो ऽस्ति, येन रूपिसमवायाच् चाक्षुष्यः स्युः । नापि विलीनघृततैलगन्धरसादिभेदेन क्रियान्तरगोचराः । नापि शौचाचारपिङ्गलकेशत्वादिभिर् धर्मैः[^१९] शक्यं भेदावसानाः, तेषां सर्वत्र संकरोपलब्धेः । व्यवहारश् च पुरुषाधीनः । विप्रलम्भभूयिष्टत्वाच् च पुरुषाणां नान्ततो वस्तुसिद्धिः । 


[^१९]:
     M G: dharme

- <u>इत्य् अतो</u> जातिलक्षणम् उच्यते । **सर्ववर्णेष्व्** एतल् लक्षणं जातेर् यत् **तुल्यासु** समानजातीयासु संभूतासु[^२०] **पत्नीषु** ऊढासु जातास् **त एव जात्या ज्ञेयाः** । प्रायेण मातापित्रोर् या जातिः सैवापत्यस्योढायां जातस्य वेदितव्या । संबन्धिशब्दत्वात् **पत्नी**ग्रहणास्यातो[^२१] वोढा पिता लभ्यते । तेन येनैवोढा तत एव यस् तस्याम् एव जातस् तदा तज्जातीयो भवति । 


[^२१]:
     M G: -grahaṇāsyāśrutopi; DK suggests deleting: ato


[^२०]:
     M G: bhartṛsaṃbhūtāsu; DK (5: 1208) suggests: saṃbhutāḥ

- **अक्षतयोनि**ग्रहणं पुनर्विवाहसंस्कारेण पत्नीत्वम् आशङ्कमानं[^२२] निवर्तयति, सहोढकानीनमातॄणां च । 


[^२२]:
     DK suggests: āśaṅkyamānaṃ

- <u>ननु</u> च नैवैतासां विवाहसंस्कारो ऽस्ति, "पाणिग्रहणिका मन्त्राः कन्यासु" (म्ध् ८.२२६) इति वचनात् । यद्[^२३] अपि "वोढुः स गर्भो भवति" (म्ध् ९.१७३) इति विवाहश्रवणेन शास्त्रीयसंस्कारप्रतिपत्तिः, प्राप्तिमात्रवचनत्वात् तस्य न विहितवचनीयं प्रत्यभिज्ञानम् अस्ति । तस्मात् स्वीकारमात्रे धातुर् वर्तते, स्वीकर्तुर् इत्य् अर्थः । पित्रादीन् वञ्चयित्वा येनैव स्वीकृता तस्यैव सा भवति, ततः पुत्रश् चेति तस्यार्थः, पुनर्भूसंस्कराभावात् । "सा चेद् अक्षतयोनिः स्यात्" (म्ध् ९.१७६) इति पठ्यते । गतप्रत्यागतायाम् अपि पुनःशब्दप्रत्यभिज्ञानाद्[^२४] भर्तुर् उक्ताः[^२५] । न च ताभिः सहाभिः सहाधिकारो ऽस्ति । यज्ञसंयोगे ऽस्ति पत्नीशब्दः । अतो ऽक्षतयोनिशब्दो ऽतिरिच्यते । अत्र पूर्वे पत्नीशब्दपर्यायेन नारीष्व् इति पठन्ति, तद् अपि न किंचित् । केवले ह्य् अक्षतयोनिशब्दे त्व् असंस्कृतास्व् अपि जातास् तज्जातीयाः[^२६] स्युः । पत्नीशब्दपाठेन शास्त्रीयेण विधिना या संस्कृता भार्यात्वम् आपादिता सा गृह्यते । यास् तु कुमर्य एवोपगम्यन्ते, भवन्ति ता अक्षतयोनयः, न तु पत्न्यः । तस्माद् अक्षतयोनिशब्दस्य प्रयोजनं वाच्यम्[^२७] ।


[^२७]:
     M G: prayojanavācyam


[^२६]:
     M G: tajjāyāḥ


[^२५]:
     M G: dhetur uktaḥ


[^२४]:
     M G: punaḥpunaḥśabda-


[^२३]:
     M G: yady

- <u>उच्यते</u> । यत् तावद् उक्तं "न ताः पत्न्यो यज्ञसंयोगाभावात्" इति, यदि विवाह्येरन् स एव यज्ञः स्यात् । तत्रापि पूषवरुणार्यम्णाम् अस्त्य् एव यागः । समानर्थौ च यागयज्ञशब्दौ । तस्मात् स्युर् एव पत्न्यः । अकन्यात्वाद् अविवाह्यतयैव न पत्न्य इति युक्तम् । 

- अतश् चानर्थक्ये ऽक्षतयोनिशब्दस्य प्रयोजनम् उच्यते । दृश्यते लक्षणयासत्य् अपि यज्ञसंयोगे पत्नीशब्दः प्रयुज्यमानो लोके- रजकस्य पत्नी । यथान्यत्रावरुद्धासु स्त्रीषु गृहिणीशब्दः । सो ऽपि भार्यावचन एव केनचिद् धर्मसाम्येन तत्रापि प्रयुज्यते । यद्य् अपि सति मुख्ये लक्षणा न न्याय्या, तथापि मन्दधियां सुहृद् भूत्वा आशङ्कामात्रं निवर्तयति । किं नाम नाशङ्क्यते मूढमतिभिः । 

- **आनुलोम्य**ग्रहणम् उत्तरार्थम् । ये ऽपि "**त एव ते**" इति पठन्ति तेषाम् अपि स एवार्थस् तज्जातीया इति । 

- <u>अत्रोच्यते</u> । किंप्रमाणमूलम् एतत् स्मृतिकाराणां स्मरणम् । अकार्यरूपत्वान् न धर्माधर्मोपदेशतुल्यम् । प्रमाणान्तरं च[^२८] नास्तीत्य् उक्तम् । स्मृत्यन्तरमूलत्वे ऽन्धपरंपराप्रसङ्गः प्रमाणश्लोके[^२९] दर्शितः (च्ड़्। म्ध् २.६) । 


[^२९]:
     M G: -ślokair


[^२८]:
     M G: pramāṇaṃ tair eva

- <u>उच्यते</u> । वृद्धव्यवहार एव मूलं साधुत्वस्मृतिवत् । 

- <u>ननु</u> च सापराधासाव्[^३०] इत्य् उक्तम् । 


[^३०]:
     M G: puruṣāparādhāsāv

- <u>अत</u> एव नियामिकाः[^३१] स्मृतयः फलवत्यः । अभियुक्तस्मरणम् अन्यथेति न शक्यते वक्तुम् । शास्त्रस्थाः प्रसिद्धाः प्रमाणतराः । संभवति च तेषाम् अनादिव्यवहारो मूलम् । 


[^३१]:
     M G: niyāmakāḥ

- <u>एतत्स्मृतिसंकृतानां</u> वावगताभिजनजातीयानां प्रत्यक्षम् अप्य् उपपद्यत[^३२] इति केषांचिद् दर्शनम् । एतत् स्मृतिविवेके प्रपञ्चितम् । 


[^३२]:
     M G: abhyupapadyata

- <u>ननु</u> च स्मृत्यन्तरे नायं विशेषो ऽस्ति ।

- सवर्णेभ्यः सवर्णासु जायन्ते हि सजातयः ।

- अनिन्द्येषु विवाहेषु पुत्राः संतानवर्धनाः ॥ इति । (य्ध् १.८९)

आद्येनार्धेन जातिर् लक्ष्यते, उत्तरेण हि ब्राह्मादिविवाहजातानां संतानवर्धनत्वम्[^३३] । तत्र "सवर्णेभ्यः सवर्णासु" इति नात्र पत्नीशब्दो ऽस्ति ।


[^३३]:
     M G: saṃtānavacanatvāt

- <u>कथं</u> नास्ति । यावता "विन्नास्व् एष विधिः स्मृतः" (य्ध् १.९२) इति । मा वा भूत्, अविशेषस्मृतेर् विशेषस्मृतिर् बलीयसी । अदर्शनाद् दर्शनं बलीयः । यत एकेन विशेषो न दृष्टो ऽपरेण दृष्ट इति संभवत्य् एतत् । 

- अतो ऽभियुक्तस्मरणं संभवन्मूलतया प्रमाणम् । 

- <u>ननु</u> चाव्याप्तेर् अलक्षणम् एतत् । न हि सहोढकानीनपौनर्भवादीनाम् अनेन ब्राह्मण्यं भवति । "कुण्डगोलकयोः,[^३४] क्षेत्रजस्य च । अनभिप्रेतम् एव तत् तेषाम्" इति चेत्, का तर्हि तेषां जातिः । कुण्डगोलकयोश् च असति ब्राह्मण्ये श्राद्धे प्राप्त्यभावाद् अनर्थको निषेधः स्यात्, स्मृत्यन्तरविरोधश् च- 


[^३४]:
     M G add: vā

- सजातीयेष्व् अयं प्रोक्तस् तनयेषु मया विधिः । इति । (य्ध् २.१३७)

किं च यद् एव लक्षणं तद् एव लक्ष्यम् । अनिर्ज्ञातं लक्ष्यं भवति, निर्ज्ञातं लक्षणम् । यथा "को देवत्तः" इति संशये, अङ्गदी कुण्डली व्यूढोरस्को वृत्तबाहुः । इह तु यथा कश्चित् ब्रूयात्- "कः काकः" इत्य् उक्ते, "काकाज् जातः" इत्य् उत्तरम्, तादृग् एव "को ब्राह्मण्ः," "यो ब्राह्मणाज् जातः" इति । जनके ऽपि हि ब्राह्मण्यम् अप्रसिद्धम् एव, न्यायविरोधश् च । सजातीयात् सजातीयायां जातः स लोके सजातीयो भवति । यथा गौर् गवि गौः, अश्वाद् वडवयाम् अश्वः । अत्रोच्यते- यत् तावद् उक्तम् "का तेषां जातिः" इति, किम् अन्यया जात्या । मनुष्यास् तावद् भवन्ति । पुरुषधर्मैश् चाधिक्रियन्ते अनुपात्तजातिविशेषैः, पुत्रत्वाच् छ्राद्धादिभिश् च । दाने च सर्वेषाम् अधिकारः । 

- <u>ननु</u> च विशेषस्योपदेशेन विना व्यवहारो न सिध्यति, सर्वसाधारणत्वान् मनुष्यजातेः । असद् एतत् । सर्वस्यैव स्वसंज्ञाविशेषो विद्यते प्रतिपुरुषम्, देवदत्तो यज्ञदत्त इति । अथाप् संबन्धव्यपदेशः कर्तव्य इति, "कानीनः, सहोढः" इत्य् एव व्यपदिश्यते । सो ऽपि चातुर्वर्ण्ये सद्भावात् सामान्यरूप एवेति चेद् देवदत्तस्य कानीन इत्यादि जनकेन व्यपदेशः करिष्यते । तस्माद् असंबद्धम् एतद् यद् उच्यते व्यपदेशः कथम् इति । 

- एवं तर्हि सर्व एव धर्माश् चातुर्वर्ण्यं प्रति बोध्यन्ते "अन्तरपभावानां[^३५] च" (म्ध् १.२) । तत्र बहुत्वं ब्राह्मणादिजातिचतुष्टयविषयम् । न चैतेषाम् अप्य् एकजातिः, सर्वजातिष्व् एतस्य लक्षणस्य प्रवृत्तेः । यथैव ब्राह्मणाद् ऊढायां ब्राह्मण्यां जातो ब्राह्मणः, एवं क्षत्रियादयो ऽपि समजातीयमातृपितृजाताः । सर्वविशेषाभावे च कुतः सामान्यम् । न हि शिंशपादिसर्वविशेषाभावे वृक्षत्वसंभवः । 


[^३५]:
     M G: antare pabhāvānāṃ

- अन्तरप्रभवाश् चानुलोमप्रतिलोमाः । तत्रानुलोमा मातृजातीयाः, "प्रतिलोमास् तु धर्महीनाः" (ग्ध् ४.२५) अन्यत्राहिंसादिभ्यः । ते च सर्वे स्वसंज्ञाभिर् विशेषतो निर्दिष्टाः । न चैषां नामापि तत्रास्ति । तत्र कतमे ते धर्मा यैर् अमी अधिक्रियेरन् । क्व[^३६] च तद्वचनं यद् एतान् अधिकुर्वीत । न हि कश्चिज् जातिविशेषाश्रयो[^३७] धर्मविधिर् अस्ति । सर्ववर्णानाम् अन्तरभावानां चेति शास्त्राद् अधिकृतत्वाच् च । 


[^३७]:
     M G: jātiviśeṣaḥ svīyo; J: jātiviśeṣaḥ striyo


[^३६]:
     M G: kataraṃ

- <u>उच्यते</u> । यत् तावद् अहिंसादिषु चातुर्वर्ण्यवचनं (च्ड़्। म्ध् १०.६३) तन् नरमात्रोपलक्षणार्थम् एव, सत्य् अपि प्रतिलोमाधिकारे मुख्यार्थवृत्तेः[^३८] । प्रत्युत सहचारिजात्यन्तरपरत्वम्[^३९] एव लक्षयितुं क्षमं नान्तरावस्थातुम् अर्हति । तत्रैव (म्ध् ११०.६३) च वक्ष्यामः । इदं चास्ति "शूद्राणां तु सधर्माणः सर्वे ऽपध्वंजाः स्मृताः" (म्ध् १०.४१) इति । अपध्वंसो ऽसंस्कारः । स चाष्टविधः "व्यभिचारेण वर्णानाम्" (म्ध् १०.२४) इत्यादिनोक्तः । व्यभिचारः परस्त्रीषु गमनं सजातीयासु । अन्यद् वक्ष्यामः । तस्माद् असत्य् अपि वर्णत्वे वाचनिक एव तेषाम् अधिकारः । 


[^३९]:
     M G: sahacārijātyantareṇa tritvam


[^३८]:
     DK suggests: -ārthāvṛtteḥ

- क्षत्रियस्य तु मातृजातीयत्वम् एव, लिङ्गदर्शनात् । "पुत्रो द्व्यामुष्यायणस्य संविधानात्" इति कर्तव्याविशेषः श्रुतः । अन्येष्व् अपि श्रौतेषु तस्य विधानान्तरं दृश्यते । तस्माद् एव ब्राह्मणादिजातीय एव समभागः स्वपितृव्येण, "तस्माद् धर्मेण तं भजेत्" (म्ध् ९.१२१) इति । न च यथोक्ते विधौ तद् युक्तम्[^४०] । तदा ह्य् अयं शूद्रधर्मा । धनस्य यज्ञार्थतायाम् उक्तायां कुतस् तस्य तावद् भागः । कुण्डगोलकौ क्षेत्रजाव् एव । शिष्टसमाचारश् चैवम् एव । पाण्डुधृतराष्ट्रविदुराः क्षेत्रजाः सन्तो मातृजातीयाः । अतो युक्तः श्राद्धे प्रतिषेधः । किं च, पतितो ऽपि तत्र प्रतिषिद्धः, यस्य सर्वधर्मबहिष्कृतत्वात् प्राप्त्याशङ्कैव नास्ति । यत् तु "सजातीयेषु" (य्ध् २.१३७) इति[^४१] स्मृत्यन्तरं तद् उक्तानुवादत्वाद् यथासंभवं व्याख्येयम्, कार्यपुत्रविषयतया वा । 


[^४१]:
     M G J: api


[^४०]:
     M G: tad uktam

- यच् च निर्ज्ञातं लक्षणं भवति, तत् किं ब्राह्मणार्थो नैव लोकप्रसिद्धः । यत्र ब्राह्मणादिसब्दः प्रयुज्यते तत्रापध्वंसनिवृत्त्यर्थं वचनम्[^४२] । मातापित्रोर्[^४३] एतद् एव जातिलक्षणं । न चानवस्था, अनादित्वात् संसारस्य । 


[^४३]:
     M G add: sa ca mātāpitror


[^४२]:
     M G: prayujyata evāpadhvaṃsanivṛttyarthaṃ ca

- प्रस्तुतन्यायविरोधस् तु साक्षात् व्यवसायगम्यत्वे[^४४] आसां जातीनां स्यात् । तास् तु[^४५] स्मृतिलक्षणा यथास्मरणं भवितुम् अर्हति । यथा वा वसिष्ठादयः शब्दा अन्तरेणैवान्वयधर्मम् अनवच्छिन्नस्मृतिपारंपर्यकैश्[^४६] च विदितार्थेषु प्रयुज्यन्ते, भवन्ति व्यवहारहेतवो वसिष्ठब्राह्मणाः "वासिष्ठाः शृण्वन्त्" इति, तद्वद् एतद् द्रष्टव्यम् । यथा समाने ब्राह्मणत्वे केचिद् भृगवो वत्सा भारद्वाजा इत्यादिविशेषः स्मृत्येकप्रमाणः, तथैव समाने पुरुषत्वे ऽमी ब्राह्मणा अमी क्षत्रिया इत्यादिर् उपपन्नो व्यवहारः । 


[^४६]:
     M G J: -paryaṃ kaiś


[^४५]:
     M G: tāsu


[^४४]:
     M G: -gamyatvam

- यैर् अपि लिङ्गदर्शनत्वेन[^४७] जाबालश्रुतिर् उक्ता "सत्यकामो जाबालो मातरम् अपृच्छत् किंगोत्रो ऽहम् अस्मीति । सैवं प्रत्यब्रवीत्, बह्व् अहं चरन्ती परिचारिणी यौवने त्वाम् आलभे । नाहं तद् वेदेति । स एवम् उपश्रुत्य हारिद्रुमतम् गौतमम् इयाय । तं होवाच ब्रह्मचर्यं भवतो[^४८] विवत्स्यामि । स एवम् उवाच । किंगोत्रस् त्वम् असीति । स प्रत्युचाव । अपृच्छं मातरं सा माता प्रयब्रवीत् यौवने त्वाम् इत्यादि । गौतमो न चैतद् अब्राह्मणो[^४९] वक्तुम् अर्हति । समिधं सोम्याहर । उप त्वा नेष्ये" (छु ४.४.१–५) । अस्यायम् अर्थः । बहुभिर् अहं यौवने पुंभिः संगताभूवम्[^५०] । न जाने केन जातो ऽसीति । गौतमस् तु सत्यवचनान् निश्चिकाय ब्राह्मणेनायं जातस् ततस्[^५१] तम् उपनिन्ये ऽतो मन्यामहे स्वैरिणीष्व् अप्य् अनूढासु समानजातीयाज् जातासु तज्जातीया भवन्ति । 


[^५१]:
     M G: tv atas


[^५०]:
     M G: saṃgatābhūva


[^४९]:
     M G: brāhmaṇo


[^४८]:
     DK: bhagavati


[^४७]:
     M G: -darśanatve

- <u>तद् एतन्</u> न किंचित् । यतो यौवने त्वाम् आलभे । यौवने किल न स्मृतिर् दृढीभवति, उत्कलिकाबहुलत्वाद् यौवने चेतसः । किं च परिचारिणी परिचारिकाहेतोः[^५२] क्षुधापीडिता बहु विचरन्ती नैकस्मिं स्थाने, ततो मे न स्मृतिर् अस्ति भर्तुः किंगोत्रम् इति । 


[^५२]:
     M G: paricārikājīvikāhetoḥ; DK suggests: paricārikātvahetoḥ

- अतः स्थितम् एतत् समानजातीयोढायां जातास् तज्जातीया इति । गौतमस्यापि न ततो वचनाद् ब्राह्मणो ऽयम् इत्य् अवगमः । प्राग् एवासौ तं ब्राह्मण इति वेद । गोत्रं तु न वेद । गोत्रप्रश्नेन चरणप्रश्नो वेदितव्यः । तत्र उपनयनभेदो ऽस्ति । न तु गोत्रभेदेनोपनयने प्रयोजनम् । न तु[^५३] यथा केचिद् आहुः- जातिप्रश्नो ऽयम् आभिजात्यात्, "गोत्र एव जातिम् अवगमिष्यामि" । साक्षाज्जातिप्रश्ने[^५४] हि मुखरता स्यात् ॥ १०.५ ॥


[^५४]:
     M G: sākṣājjānāti-


[^५३]:
     M G J: nanu

> **स्त्रीष्व् अनन्तरजातासु द्विजैर् उत्पादितान् सुतान् ।**  
> **सदृशान् एव तान् आहुर् मातृदोषविगर्हितान् ॥ १०.६ ॥**

**अनन्तरास्व्** अव्यवहितास्व् आनुलोम्येन ये उत्पन्नाः पुत्रास् ते **सदृशा** ज्ञेयाः, न तु तज्जातीयाः । यथा ब्राह्मणात् क्षत्रियायां क्षत्रियाद् वैश्यायाम् । तैः[^५५] सदृशाः, न तु "त एव" (म्ध् १०.५) । अत्र हेतुः- **मातृदोषविगर्हितान्** । तत्सदृशग्रहणान् मातृत उत्कृष्टान् पितृतो निकृष्टान् । **द्विजैर्** इति बहुवचननिर्देशान् मातृतश् च दोषस्य[^५६] ग्रहणाद् आनुलोम्येष्व् एतत् संभवति । प्रातिलोम्ये पितृतो ग्रहणेन, मतृतः पितुर् निकृष्टजातीयत्वात् । अत "आनुलोम्यग्रहणं" पूर्वश्लोके यद् उक्तम् "उत्तरार्थम्"[^५७] इति तद् इहानर्थकम् । अतः[^५८] परेषु श्लोकेषूपदिश्यते ॥ १०.६ ॥


[^५८]:
     M G: itaḥ


[^५७]:
     M G: uttarārdham; the reference is to the commentary on 10.5: ānulomyagrahaṇam uttarārtham


[^५६]:
     M G J omit: doṣasya


[^५५]:
     M G J: tena

> **अनन्तरासु जातानां विधिर् एष सनातनः ।**  
> **द्व्येकान्तरासु जातानां धर्म्यं विद्याद् इमं विधिम् ॥ १०.७ ॥**

आद्येनार्धश्लोकेनोक्तम् अर्थम् अनुवदति, द्वितीयेन वक्ष्यमाणसंक्षेपः । **द्व्येकान्तरा** । द्व्यन्तरा ब्राह्मणस्य शूद्रा, एकान्तरा वैश्या । नातीव श्लोकः सप्रयोजनः ॥ १०.७ ॥

> **ब्राह्मणाद् वैश्यकन्यायाम् अम्बष्ठो नाम जायते ।**  
> **निषादः शूद्रकन्यायां यः पारशव उच्यते ॥ १०.८ ॥**

एकान्तरा ब्राह्मणस्य वैश्या, तत्र जातो **ऽम्बष्ठः** । स्मृत्यन्तरे "भृज्यकण्ठः" (ग्ध् ४.२०) इत्य् उक्तः । द्य्वन्तरायां शूद्रकन्यायां **निषादः** **प्रारशवश्** च । निषादशब्दः प्रतिलोमजातीये ऽपि वर्तते । **कन्या**ग्रहणं स्त्रीमत्रोपलक्षणार्थम् इति व्याचक्षते । वैश्यस्त्रियाम् इत्य् अर्थः । एवं सर्वत्र द्रष्टव्यम् ॥ १०.८ ॥

> **क्षत्रियाच् छूद्रकन्यायां क्रूराचारविहारवान् ।**  
> **क्षत्रशूद्रवपुर् जन्तुर् उग्रो नाम प्रजायते ॥ १०.९ ॥**

**आचारविहारौ** कायचेष्टा वाग्व्यपारश् च । ताव् अस्य **क्रूरौ** भवतः । स्वाभावानुवादो यम् । **वपुः**शब्दः स्वभाववचन एव । उभयजातिसंभूतत्वाद् उभयधर्मा भवति ॥ १०.९ ॥

> **विप्रस्य त्रिषु वर्णेषु नृपतेर् वर्णयोर् द्वयोः ।**  
> **वैश्यस्य वर्णे चैकस्मिन् षड् एते ऽपसदाः स्मृताः ॥ १०.१० ॥**

अत्र त्रिपादी अनुवाद एव । चतुर्थस् तु पादो **ऽपसदा**भिधानार्थः । **एते** त्रैवर्णिकानाम् एकान्तरद्व्यन्तरस्त्रीजाता **अपसदा**[^५९] वेदितव्याः । अपसदाः पुत्रार्थफलाद् अवसन्नाः[^६०] समानजातीयपुत्रापेक्षाया निन्द्यन्ते[^६१] ॥ १०.१० ॥


[^६१]:
     M G: bhidyante


[^६०]:
     M G: sadā putrārthaphaladā apaśīrṇāḥ


[^५९]:
     M G add: ete

> **क्षत्रियाद् विप्रकन्यायां सूतो भवति जातितः ।**  
> **वैश्यान् मागधवैदेहौ राजविप्राङ्गनासुतौ ॥ १०.११ ॥**

आनुलोम्ये पूर्वो विधिः । प्रातिलोम्येन[^६२] त्व् अयम् उच्यते । **कन्या**ग्रहणम् उक्तार्थम् (च्ड़्। १०.८) । **वैश्यान् मागधवैदेहौ** यथासंख्येन, राजस्त्रियां मागधः ब्राह्मण्यां वैदेहः ॥ १०.११ ॥


[^६२]:
     M G J: prātilomye na

> **शूद्राद् आयोगवः क्षत्ता चण्डालश् चाधनो नृणाम् ।**  
> **वैश्यराजन्यविप्रासु जायन्ते वर्णसंकराः ॥ १०.१२ ॥**

अत्रापि यथासंख्यम् एव । **वैश्यराजन्य** इति निर्देशे जातिपरे ऽपि सामर्थ्यात् स्त्रीलिङ्गप्रतिपत्तिः, मृगक्षीरं कुक्कुटाण्ड इति यथा । वृत्तानुरोधात् स्त्रीप्रययो न कृतः ॥ १०.१२ ॥

> **एकान्तरे त्व् आनुलोम्याद् अम्बष्ठोग्रौ यथास्मृतौ ।**  
> **क्षत्तृवैदेहकौ तद्वत् प्रातिलोम्ये ऽपि जन्मनि ॥ १०.१३ ॥**

**एकान्तरे** वर्णे ब्राह्मणाद् वैश्यायाम् **अम्बष्ठः**, क्षत्रियाच् छूद्रायाम् **उग्रः** । एताव् **आनुलोम्येन** । एवम् **एकान्तरे प्रातिलोम्येन** शूद्रात् क्षत्रियायां **क्षत्ता**, वैश्याद् ब्राह्मण्यां **वैदेहः** । तौ तुल्यौ भवनादिक्रियासु । न तु यजनादिषु[^६३] । चण्डाल एकः प्रतिलोमो ऽस्पृश्यः । यथा च दिवाकीर्तिश्लोके तत्स्पर्श एव[^६४] स्नानं नान्येषु[^६५] प्रतिलोमेषु । सूतमागधायोगवानाम् अनन्तरजातानां चण्डालवद्[^६६] दण्डापूपिकायां सिद्धः स्पर्शादिसंबन्धः ॥ १०.१३ ॥


[^६६]:
     M G: caṇḍāla-


[^६५]:
     M G: vānyeṣu


[^६४]:
     M G: evaṃ


[^६३]:
     M G: adhyayanādiṣu

> **पुत्रा ये ऽनन्तरस्त्रीजाः क्रमेणोक्ता द्विजन्मनाम् ।**  
> **तान् अनन्तरनाम्नस् तु मातृदोषात् प्रचक्षते ॥ १०.१४ ॥**

यथा ब्राह्मणात् क्षत्रियायां वैश्यायां च एवं क्षत्रियाद् उभयोस् तान् **अनन्तरनाम्ना**[^६७] **प्रचक्षते** । अनन्तरा अनुलोमा[^६८] जातिः समाना तेषाम्, मातृजातीया इत्य् अर्थः । **अनन्तर**ग्रहणम् अविवक्षितम् । अत एवाह **मातृदोषाद्** इति । पितृजात्युत्कर्षेण नो दुष्यन्ते । अतश् च सत्य् अपि वर्णसंकरत्वे वचनान् मातृजात्याः स्मृताः । संस्कारास् तेषु कर्तव्या इत्य् उक्तं भवति । न ह्य्[^६९] एतद् वचनम् अन्तरेण क्षत्रियादिसंस्कारास् तेषु लभ्यन्ते, अश्वतरवज् जात्यन्तरत्वात् । वचनेन तु मातृजाताव् उक्तायाम् अदोषः ॥ १०.१४ ॥


[^६९]:
     M G: tarhy


[^६८]:
     M G add: yā


[^६७]:
     M G: -nāmnaḥ

> **ब्राह्मणाद् उग्रकन्यायाम् आवृतो नाम जायते ।**  
> **आभीरो ऽम्बष्ठकन्यायाम् आयोगव्यां तु धिग्वणः ॥ १०.१५ ॥**  
> **आयोगवश् च क्षत्ता च चण्डालश् चाधमो नृणाम् ।**  
> **प्रातिलोम्येन जायन्ते शूद्राद् अपसदास् त्रयः ॥ १०.१६ ॥**  
> **वैश्यान् मागधवैदेहौ क्षत्रियात् सूत एव तु ।**  
> **प्रतीपम् एते जायन्ते परे ऽप्य् अपसदास् त्रयः ॥ १०.१७ ॥**  
> **जातो निषादाच् छूद्रायां जात्या भवति पुक्कसः**[^७०]** ।**  
> **शूद्राज् जातो निषाद्यां तु स वै कुक्कुटकः स्मृतः ॥ १०.१८ ॥**

अयं निषादो ऽस्मिञ्श्लोके न शूद्रायां ब्राह्मणाज् जातो यः प्राग् उक्तः । किं तर्हि, यः प्रतिलोमो वक्ष्यमाणः, प्रतिलोमाधिकारात् प्रतिलोमा हि[^७१] पुल्कसाजातिः प्रसिद्धा । एवं शूद्रान् निषाद्यां कुक्कुटकः ॥ १०.१८ ॥


[^७१]:
     M G: pratilomādi

> **क्षत्तुर् जातस् तथोग्रायां श्वपाक इति कीर्त्यते ।**  
> **वैदेहकेन त्व् अंबष्ठ्याम् उत्पन्नो वेण उच्यते ॥ १०.१९ ॥**

अनुलोमाः स्त्रियः, प्रतिलोमाः पुमांसः, तयोः संभवे **श्वपाकवेणौ** प्रतिलोमजातीयौ ॥ १०.१९ ॥

> **द्विजातयः सवर्णासु जनयन्त्य् अव्रतांस् तु यान् ।**  
> **तान् सावित्रीपरिभ्रष्टान् व्रात्यान् इति विनिर्दिशेत् ॥ १०.२० ॥**

नैते प्रतिलोमवर्णसंकराः स्युः । अतो ऽस्मिन् विधाव् उच्यन्ते । द्विजातयो यान् **सवर्णासु जनयन्ति** ते ऽवेदव्रता भवन्ति, अब्रह्मचारिणः **सावित्रीपरिभ्रष्टा** उपनयनहीनाश् च तदा व्रात्या इति **तान् निर्दिसेत्** । **अव्रताञ् जनयन्तीति** नायं संबन्धः । न हि व्रतिनो ऽव्रता वा जनयन्ते, जातानाम् उपनयनसंस्कारविधानात् । उक्तव्रात्यलक्षणानुवादः, उत्तरविवक्षया । यस् त्व् अयं पाठः- "अव्रतायां जनयन्ति तान् व्रात्यान् विनिर्दिशेत्," तद् असत्, उक्तव्रात्यलक्षणविरोधात् ॥ १०.२० ॥

> **व्रात्यात् तु जायते विप्रात् पापात्मा भृज्जकण्टकः**[^७२]** ।**  
> **आवन्त्यवाटधानौ च पुष्पधः शैख एव च ॥ १०.२१ ॥**

"स्ववर्णासु" इति[^७३] पूर्वश्लोकाद् अनुवर्त्यते, इह स्त्रीजातेर् अनुपादानाद् अवश्यंभावाच् च तदपेक्षायाः । स्मृत्यन्तरे वैश्यायां ब्राह्मण्ज् जातो **भृज्जकण्टकः** स्मर्यते । अतो विशिनष्टि **पापात्मेति** । स ह्य् अनुलोमत्वान् न **पापात्मा** । अयं चासंस्कृतात्मनो व्रात्याज् जातो ऽनधिकारित्वाद् युक्तं यन् निन्द्यते । न च पर्यायशब्दा देशभेदेन प्रसिद्धप्रयोगभेदाः । 


[^७३]:
     M G J: api

- पूर्वैस् तु व्याख्यातम्- तत्पुत्रपौराणाम् एता आख्याः । **भृज्जकण्टको** ब्राह्मण्यां जातः । **आवन्त्यश्** चावन्त्याम् । तस्याम् एव **वाटधानः** । वाटधानात् पुष्पशेखरः । एवम् उत्तरेष्व् अपि ॥ १०.२१ ॥

> **झल्लो मल्लश् च राजन्याद् व्रात्याल् लिच्छविर् एव च ।**  
> **नटश् च करणश् चैव खसो द्रविड एव च ॥ १०.२२ ॥**  
> **वैश्यात् तु जायते व्रात्यात् सुधन्वाचार्य एव च ।**  
> **कारुषश् च विजन्मा च मैत्रः सात्वत एव च ॥ १०.२३ ॥**

एताभिः संज्ञाभिः प्रसिद्धा एवंजातीया वेदितव्याः ॥ १०.२२–२३ ॥

> **व्यभिचारेण वर्णानाम् अवेद्यावेदनेन च ।**  
> **स्वकर्मणां च त्यागेन जयन्ते वर्णसंकराः ॥ १०.२४ ॥**

**व्यभिचारः** परस्त्रीगमनम् । तत् समानजातीयासु परकीयास्व् अनुलोमप्रतिलोमासूढास्व् अनूढासु च स्वयम्[^७४] । **अवेद्यावेदनम्** अविवाह्याविवाहः । अविवाह्याः स्वसृनप्त्रादयस् तद् अयोन्यः । **स्वकर्मणां त्याग** उपनयनवेदग्रहणादीनाम् । क्षात्रवृत्त्यादयो[^७५] ऽपि पुत्रपौरान्वयिन एवमुक्ताः इति[^७६] केचित् ॥ १०.२४ ॥


[^७६]:
     M G omit: iti


[^७५]:
     M G: kṣatra-


[^७४]:
     M G: tāsvayam; DK suggests deleting svayam

> **संकीर्णयोनयो ये तु प्रतिलोमानुलोमजाः ।**  
> **अन्योन्यव्यतिषक्ताश् च तान् प्रवक्ष्याम्य् अशेषतः ॥ १०.२५ ॥**

व्यतिषङ्गः संबन्धः । इतरेतरम् अनुलोमानाम् अनुलोमैः प्रतिलोमैश् चैवं प्रतिलोमानाम् अन्यैः प्रतिलोमैर् अनुलोमैश् च । वक्ष्यमाणसज्ञायै वचनम् ॥ १०.२५ ॥

> **सूतो वैदेहकश् चैव चण्डालश् च नराधमः ।**  
> **मागधः क्षत्तृजातिश् च तथायोगव एव च ॥ १०.२६ ॥**

उक्तलक्षणा एते प्रातिलोमा उत्तरार्थं[^७७] पुनर् उपन्यस्यन्ते ॥ १०.२६ ॥


[^७७]:
     M G: uttarārdhaṃ

> **एते षट् सदृशान् वर्णाञ् जनयन्ति स्वयोनिषु ।**  
> **मातृजात्याः**[^७८]** प्रसूयन्ते प्रवरासु च योनिषु ॥ १०.२७ ॥**


[^७८]:
     M G DK: mātṛjātyāṃ

**एते** सूतादयः प्रतिलोमाः स्वयोनिषु[^७९] **सदृशान्** **जनयन्ति**, तज्जातीयान् इत्य् अर्थः । तद् यथा । सूतः सूतायां सूतम् एव जनयति । एवं चण्डालः चण्डालायाम् । ये च **मातृजात्याः प्रसूयन्ते** ऽनुलोमा मातृजातीया ये पूर्वम् उक्ताः "तान् अनन्तरानाम्नः" (म्ध् १०.१४) इति, ते ऽपि **स्वयोनिषु** **सदृशान्** एव **जनयन्ति** । यथाम्बष्ठो ऽम्बष्ठायाम्[^८०] । तथा वैश्यायाम् आत्मनो हीना वैश्याज् जनयन्ति, मातृजातित्वस्योक्तत्वात् । 


[^८०]:
     M G: 'mbaṣṭhāṃ


[^७९]:
     M G: svayoni-

- <u>अन्ये</u> पुनः पठन्ति "मातृजातौ प्रसूयन्ते" । अर्थश् चायम्- स्वयोनिषु[^८१] अम्बष्ठादौ मातृजातौ च वैश्यायां सदृशान् एव जनयन्ति । यद्य् अपि शुद्धवैश्येभ्य उत्कृष्टा अम्बष्ठादयस् तथापि साम्यम् उच्यन्ते, वैश्यधर्म उभयेषाम् अधिकारात् । 


[^८१]:
     M G; varṇayoniṣu

- अनुलोमग्रहणं मातृजातिपदसामर्थाल् लभ्यते सत्य् अपि प्रकृतिप्रतिलोमप्रत्यवमर्शकत्वे एत[^८२] इति । **प्रवरासु च योनिषु** प्रतिलोमा गच्छन्तो जनयन्ति हीनतरम् इत्य् एवं ज्ञेयम्, वक्ष्यमाणपर्यालोचनया । न हि आयोगवादिभिः स्वजातीयासु जनिता आयोगवादिव्यपदेशं लभन्ते । **सदृश**ग्रहणं तु प्रातिलोम्यसामान्येन[^८३] । हीनतरत्वं चावान्तरविशेषम् अनपेक्ष्य प्रयुक्तम् । तेनायम् अत्र वाक्यार्थः । प्रतिलोमेभ्यः समानजातीयासूत्कृष्टजातीयासु च प्रतिलोमा एव भवन्ति ॥ १०.२७ ॥


[^८३]:
     M G: prātilomyaṃ ca sāmānyena


[^८२]:
     M G: prasajyata

> **यथा त्रयाणां वर्णानां द्वयोर् आत्मास्य जायते ।**  
> **आनन्तर्यात् स्वयोन्यां तु तथा बाह्येष्व् अपि क्रमात् ॥ १०.२८ ॥**

**अस्य** ब्राह्मणस्य **त्रयाणां वर्णानाम् आत्मा जायते** । **द्वयोर्** वर्णयोः क्षत्रियवैशयोर् द्विजत्वं जायते, तथा स्वयोनौ । एवं त्रयाणां वर्णानां ब्राह्मणो द्विजान् जनयति । एवं **बाह्येष्व् अपि** प्रातिलोम्येन वैश्यक्षत्रियाभ्यां क्षत्रियब्राह्मणोर् आत्मा द्विजत्वं भवति । सति च द्विजत्वे उपनयनं कर्तव्यम् । वक्ष्यति च "एते षट् द्विजधर्माणः" (म्ध् १०.४१) इति । एतावांस् तु विशेषः । अनुलोमाज् जाता[^८४] "मातृजात्या" (१०.२७) मातृजातीया मातृजातीया । स्तुतिमात्रम् इदं वक्ष्यामः ॥ १०.२८ ॥


[^८४]:
     M G: anulomajā

> **ते चापि बाह्यान् सुबहूंस् ततो ऽप्य् अधिकदूषितान् ।**  
> **परस्परस्य दारेषु जनयन्ति विगर्हितान् ॥ १०.२९ ॥**

**ते चाप्य्** आयोगवादयः षट् **बाह्यान् सुबहून् परस्परदारेषु जनयन्ति** । तद् यथा- आयोगवः क्षत्तृजायायां क्षत्ता आयोगव्या[^८५] परस्परम् आत्मापेक्षया गर्हितान् जनयन्ति । तद् यथा- आयोगवः क्षत्तृजायायाम्[^८६] आत्मनो बाह्यतरं जनयति, ततो ऽपि बाह्यतरं चण्डाल्याम्[^८७] । एवं सर्वत्र ॥ १०.२९ ॥


[^८७]:
     M G: caṇḍālābhyaḥ


[^८६]:
     M G: kṣatriyāyām


[^८५]:
     M G: kṣatriyāyāṃ kṣatrāyogavyāṃ

> **यथैव शूद्रो ब्राह्मण्यां बाह्यं जन्तुं प्रसूयते ।**  
> **तथा बाह्यतरं बाह्यश् चातुर्वर्ण्ये प्रसूयते ॥ १०.३० ॥**

एवं परस्परगमने स्त्रीप्रतिलोमानां पूर्वेण बाह्यतरोत्पत्तिर् वर्णिता[^८८] । इदानीं चातुर्वर्ण्यं कथ्यते । सूयतिर् जनिनात्यन्तसमानार्थो ऽत्र प्रकरणे प्रयुक्तः । **प्रसूयते** जनयतीत्य् अर्थः । तद् उत्तरश्लोकेन निर्दिश्यते ॥ १०.३० ॥


[^८८]:
     M G: bāhyatareṇa bāhyā jātāḥ

> **प्रतिकूलं वर्तमाना बाह्या बाह्यतरान् पुनः ।**  
> **हीनाहीनान् प्रसूयन्ते वर्णान् पञ्चदशैव तु ॥ १०.३१ ॥**

एकैकस्य तु वर्णस्य संकीर्णयोनयो भवन्ति । कस्यचिद् अनुलोमाः, कस्यचित् प्रतिलोमाः, कस्यचिद् अनुलोमप्रतिलोमाः । ब्राःमणस्यानुलोमाः, शूद्रस्य प्रतिलोमा एव, क्षत्रियवैशयोर् अनुलोमाः प्रतिलोमाः । क्षत्रियस्य द्वाव् अनुलोमौ, एकः प्रतिलोमः । वैश्यस्यैको ऽनुलोमः, द्वौ प्रतिलोमौ । एवम् एते द्वादशानुलोमप्रतिलोमाः । एतेषाम् एकैकस्य चतुर्षु गच्छतश् चत्वारो भेदा भवन्ति । ते च केचिद् धीनाः केचिद् अहीनाः । **बाह्यतरास्** तु सर्व एव । बाह्यतरत्वं मातापितृजातेर् विप्रकर्षः, कर्मभ्यो हीनत्वात् । तद् एतद् उदाहरणैः स्फुटीक्रियते । 

- प्रतिलोमांस् तावद् गृहीत्वा वक्ष्यामः । 

- आयोगवो वैश्यायां शूद्राज् जातः शूद्रायां वैश्यायां क्षत्रियायां ब्राह्मण्यां चतुरो जनयति । सो ऽयम् आत्मना सह पञ्चधायोगवः । एवं क्षत्तृचण्डालाव्[^८९] अपि । एवं शूद्रात् त्रयः[^९०] पञ्चकाः पञ्चदशधा भवन्ति । 


[^९०]:
     M G J: śūdrās trayaḥ


[^८९]:
     M G: kṣatriyacaṇḍālā

- एवं वैश्यप्रभवौ द्वौ प्रतिलोमौ, क्षत्रियायां मागधो ब्राह्मण्यां वैदेहकः । शूद्रायाम् अनुलोमः । तत्र यः शूद्रायां जातः स यदा चातुर्वर्ण्यं जनयति तदैष एव प्रकारः । स यदा शूद्रां गच्छति तदा हीनतरो वर्णो जायते तदपेक्षया । एवं वैश्यां गच्छन् हीनतरं जनयति । एवं क्षत्रियायां ब्राह्मण्यां च केवलशूद्राज् जाता उत्कृष्टा । एवम् इत्य् अपेक्षावशाद् धिणांश् चाहीनांश् च । एवं क्षत्रिये ब्राह्मणे च द्रष्टव्यम् । ब्राह्मणस्य त्व् अयं विशेषः । अनुलोमा एव तस्य भवन्ति । 

- एवं चतुर्वर्णानां प्रत्येकं पञ्चदशधा भेदाः षष्टिः संपद्यन्तो मुख्याश् चत्वारो वर्णाः सा चतुःषष्टिर् भवति । परस्परसंपर्कात् तेषाम् अन्ये ऽनन्तभेदा भवन्ति । तद् उक्तम्- "ते चापि बाह्यान् सुबहून्" (म्ध् १०.२९) इति । 

- **प्रतिकूलं** शास्त्रव्यतिक्रमेण । **वर्तमाना** मिथुनीभवन्तः[^९१] । **हीनाहीनान्** इत्य् एकं पदम् । अथ वा **हीनाः** सन्तो **हीनान्**[^९२]** प्रसूयन्ते** जनयन्तीत्य् अर्थः । **वर्णान् पञ्चदशैवेति** "नास्ति तु पञ्चमः" (म्ध् १०.४) इति पञ्चमस्य वर्णत्वाभावात्[^९३] पञ्चदशसु वर्णत्वम् उपचाराद् द्रष्टव्यम् ॥ १०.३१ ॥


[^९३]:
     M G J: varṇābhāvāt (I follow DK 5: 1470 suggestion)


[^९२]:
     M G J: 'hīnān (with avagraha)


[^९१]:
     M G: -bhavanti

> **प्रसाधनोपचारज्ञम् अदासं दास्यजीवनम् ।**  
> **सैरन्ध्रं वागुरावृत्तिं सूते दस्युर् अयोगवे ॥ १०.३२ ॥**

**प्रसाधनं** मण्डनम् । **उपचारो** ऽनुवृत्तिः । केशरचनाकुंकुमचन्दनादिना अनुलेपनविच्छित्तिः पाणिपादविमर्दनं प्राप्तिलोभात्[^९४] कर्मकारिक्षिप्रकारिकार्याणाम्[^९५] अवसरम्[^९६] इत्यादिविधिज्ञ एवम् उच्यते । **अदासं दास्यजीवनम्** । वत्सरभृत्या षण्मासभृत्या च कंचन सेवते । अथ वैतद् विधिज्ञतया सर्वोपस्थापको भवति जीवनाय । मता **वागुरावृत्तिम्**[^९७] । द्वितीयो ऽयं वृत्त्युपायः । वागुरा अरण्यपशुहिंसनम् । तच् चार्याणां दैवपित्र्यार्थं[^९८] क्षुधार्थं च, न तु व्याधवत् पशून् हत्वा मांसविक्रयेण जीवनम् । राजनियोगाद् बहुप्राणिवधो जीविकार्थः । **सैरन्ध्र**नामानं **सूते** उत्पादयति[^९९] । **दस्युर्** नाम वक्ष्यमाणः । **अयोगवे** जातिविशेषे । सामर्थ्यात् स्त्रीत्वलाभः ॥ १०.३२ ॥


[^९९]:
     M G add: varṇakaḥ


[^९८]:
     M G J: -pitryarthaṃ


[^९७]:
     M G: vāgurā vṛttir


[^९६]:
     DK (5: 1471) suggests: avasara ityā-


[^९५]:
     M G: karmakāryakṣiprakāritā kāryāṇām


[^९४]:
     M G: prāptilābha-

> **मैत्रेयकं तु वैदेहो माधूकं संप्रसूयते ।**  
> **नॄन् प्रशंसत्य् अजस्रं यो घण्टाताडो ऽरुणोदये ॥ १०.३३ ॥**

**मैत्रेयकं** नाम्ना वर्णम् आयोगव्यां **संप्रसूयते** जनयति । **वैदेह**नामा ब्राह्मण्यां वैश्याज् जातो यः । पाठान्तरं "मैरेयकम्" इति । **माधूकम्** । उपमापदम् एतत् मधूककुसुमतुल्यम्, मधुरभाषित्वात् । अथ वा मधुकायतीति "अन्येष्व् अपि दृश्यते" (पाण् ३.२.१०१) इति डः । "अन्येषाम् अपि" (पाण् ६.३.१३७) इति दीर्घः । स्वार्थिकेन चादिवृद्धिः । तस्य वृत्तिः- **नॄन्** मनुष्यान् **प्रशंसन्ति**[^१००] **अजस्रं** सर्वदा, बन्दीति यः कथ्यते । **अरुणोदये** प्रबोधकाले **घण्टां ताडयन्त्य्** आहन्ति, राज्ञाम् ईश्वराणां चान्येषां प्रबोधाय । आयोगव्याम् एवानुजनयति[^१०१] प्रकृतत्वात् ॥ १०.३३ ॥


[^१०१]:
     M G: evāyaṃ janayati


[^१००]:
     DK (5: 1472) suggests: praśaṃsati; but see tāḍayanti later.

> **निषादो मार्गवं सूते दासं नौकर्मजीविनम् ।**  
> **कैवर्त्तम् इति यं प्राहुर् आर्यावर्तनिवासिनः ॥ १०.३४ ॥**

प्रतिलोमप्रकरणान् न यः शूद्रायां ब्राह्मणाज् जातो निषाद पूर्वम् उक्तः स इह गृह्यते, अपि तु दस्युवत् प्रतिलोम एव । **मार्गवं** नाम प्रतिलोमं **सुते**, आयोगव्याम् एव । यस्येमे अपरे नामनी **दासः** **कैवर्त** इति । **आर्यावर्तः** प्रसिद्धः । तस्य वृत्तिः- नौकर्मणा नौवाहनेन जीवति ॥ १०.३४ ॥

> **मृतवस्त्रभृत्स्व् अनार्यासु गर्हितान्नाशनासु च ।**  
> **भवन्त्य् आयोगवीष्व् एते जातिहीनाः पृथक् त्रयः ॥ १०.३५ ॥**

ये ऽनन्तरम्[^१०२] उपदिष्टास् त्रयो मार्गवपर्यन्तास् तेषां मातृजातिर् नोक्ता, तत्प्रतिपादनार्थो ऽयं श्लोकः[^१०३] । **आयोगवीषु** स्त्रीष्व् **एते** जायन्ते । तासां च विशेषणम्- **मृतवस्त्रभृत्सु** शववासांसि परिदधतीष्व् इत्य् अर्थः । **अनार्या** अस्पृश्याः । **गर्हितम्** उच्छिष्टं मांसादि **चान्नम्** **अश्नन्ति** ॥ १०.३५ ॥


[^१०३]:
     J omits: ye 'nantaram . . . ślokaḥ (probably a formatting error; Jha has this passage in his translation)


[^१०२]:
     M G: ye 'nantara

> **कारावरो निषादात् तु चर्मकारं प्रसूयते ।**  
> **वैदेहिकाद् अन्ध्रमेदौ बहिर्ग्रामप्रतिश्रयौ ॥ १०.३६ ॥**

उत्तरत्र "वैदेह्याम् एव जायते"[^१०४] (म्ध् १०.३७) इत्य् एवकरकरणाल्[^१०५] लिङ्गाद् इहापि वैदेह्यां **निषादात्** **कारावरो** नाम जायत इति संबन्धप्रतीतिः । **वैदेहिकाद्** द्वाव् **आन्ध्रमेदौ** । कस्यां स्त्र्याम् । कारावरीनिषाद्योः,[^१०६] तयोर् अत्र संनिधानात् । वैदेह्यां च वैदेह्याद्[^१०७] भिन्नवर्णसंभवाद्[^१०८] एवं व्याख्यायेते । स्त्रीभेदेन चैकस्माद् वर्णाद् एते द्वे जाती । **बहिर्ग्रामं प्रतिशयो** निवासो ययोः ॥ १०.३६ ॥


[^१०८]:
     M G: bhinnarṇa-


[^१०७]:
     M G: vaidehyā-


[^१०६]:
     M G: -niṣādyau


[^१०५]:
     M G: -kāraṇāl


[^१०४]:
     M G J: jāyante

> **चाण्डालात् पाण्डुसोपाकस् त्वक्सारव्यवहारवान् ।**  
> **आहिण्डिको निषादेन वैदेह्याम् एव जायते ॥ १०.३७ ॥**

**चाण्डालात्** **वैदेह्यां** **पाण्डुसोपाको** नाम वर्णो जायते । तस्य वृत्तिस् **त्वक्सारव्यवहारवान्**[^१०९] । **त्वक्सारो** वेणुः, तद्व्यवहारेण वंशक्रयविक्रयादिना कटादिकरेण वा जीवति । निषादात् तस्याम् एव्**आहिण्डकस्** तस्य वृत्तिर् एषैव, अन्वेष्या वा ॥ १०.३७ ॥


[^१०९]:
     M G: -vyavahāratvāt

> **चाण्डालेन तु सोपाको मूलव्यसनवृत्तिमान् ।**  
> **पुल्कस्यां**[^११०]** जायते पापः सदा सज्जनगर्हितः ॥ १०.३८ ॥**


[^११०]:
     M G: pukkasyāṃ

**व्यसनं** दुःखम्, तस्य **मूलं** मारणम्, तद्वृत्तिः । वध्यमारणं राजादेशाद् अनाथशववहनं तद्वस्त्रादिग्रहणं प्रेतपिण्डभोजनम् इत्य् एवमादिवृत्तिः । **पुल्कस्यां**[^१११]** चाण्डालेन जायते** । अथ वा मूलादिवृक्षादीनां तद्**व्यसनं** विभागकरणं सा वृत्तिर् व्यवच्छिन्नेषु वृक्षेषु यदनुवृत्तं मूलं तद् उद्धृत्य विक्रयादिना जीवति ॥ १०.३८ ॥


[^१११]:
     M G: pukkasyāṃ

> **निषादस्त्री तु चण्डालात् पुत्रम् अन्त्यावसायिनम् ।**  
> **श्मशानगोचरं सूते बाह्यानाम् अपि गर्हितम् ॥ १०.३९ ॥**

**अन्त्यावसायिनं** चण्डालम् एव वदन्ति । अथ वा **निषाद्यां चण्डालाद्** उत्पन्नस्य्**आन्त्यावसासी**ति नामधेयम् । **श्मशानगोचरं** शवदहनादिवृत्तिः । अतश् चाण्डालाद्[^११२] अपि कुत्सिततरो विज्ञ्ēयः । तद् एतद् आनन्त्यात् संकराणां प्रदर्शनमात्रं कृतम् ॥ १०.३९ ॥


[^११२]:
     M G: āhārādīni karmāṇi taiḥ prasiddhaiḥ sopākādināmatayā tajjātīya eva so 'ntaś cāṇḍālād

> **संकरे जातयस् त्व् एताः पितृमातृप्रदर्शिताः ।**  
> **प्रच्छन्ना वा प्रकाशा वा वेदितव्याः स्वकर्मभिः ॥ १०.४० ॥**

यान्य् एतान्य् अनन्तरम् उद्दिष्टानि त्वक्सारव्यवहारादीनि कर्माणि तैर् अप्रसिद्धाः सोपाकादिनामतया तज्जातीया वेदितव्याः । **पित्रा मात्रा** च विभागेन **दर्शिताः** । **प्रच्छन्ना वा प्रकाशा वा** तज्जातीया **वेदितव्याः** । आयोगव्यां मात्रा विभागो निषादाद् वैदेहिकाद् आन्ध्रभेदाव् इति पित्रा दर्शितो विभागः ॥ १०.४० ॥

> **स्वजातिजान् अन्तरजाः षट् सुता द्विजधर्मिणः ।**  
> **शूद्राणां तु सधर्माणः सर्वे ऽपध्वंसजाः स्मृताः ॥ १०.४१ ॥**

**स्वजातीयास्** त्रैवर्णिकेभ्यः समानजातीयासु[^११३] जातास् ते **द्विजधर्माण** इत्य् एतत् सिद्धम् एवानूद्यते । अनन्तरजानां तुल्यताभिधानं तद्धर्मप्राप्त्यर्थम् । **अन्तरजा** अनुलोमाः । ब्राह्मणात् क्षत्रियवैश्ययोः क्षत्रियाद् वैश्यायां जाताः, ते ऽपि **द्विजधर्माण** उपनेया इत्य् अर्थः । उपनीताश् च द्विजातिधर्मैः सर्वैर् अधिक्रियन्ते ।


[^११३]:
     M G: -jātīyās tu

- <u>ननु</u> च "तान् अनन्तरनाम्नः" (म्ध् १०.१४) इति मातृजातीयत्वम् एषाम् उक्तम् एव । ततश् च तज्जात्या समेषु धर्मेषु सिद्ध एवाधिकारः । 

- <u>सत्यम्</u> । अनन्तरनाम इति नामग्रहणात् संज्ञैवैषां न तु जात्यतिदेश इति कस्यचिद् आशङ्का स्याद् अतः स्पष्टार्थं **षट् सुता द्विजधर्मिणः** इति वचनारम्भः ।[^११४] ये पुनर् **अपध्वंसजाः** संकरजास् ते **शूद्राणां सधर्माणः** समानाचारास् तद्धर्मैर् अधिक्रियन्त इत्य् अर्थः । प्रतिलोमानां तु विशेषो वक्ष्यते । अनन्तरग्रहणम् अनुलोमोपलक्षणार्थम् एव । तेन व्यवहितो ऽपि ब्राह्मणाद् वैश्यायां जातो गृह्यते । षट्संख्यातिरिक्तत्वान् न शूद्रायां पारशवः ॥ १०.४१ ॥


[^११४]:
     M G add: dharmiṇa iti śabdasya dharmo 'rthanīyaḥ

> **तपोबीजप्रभावैस् तु ते गछन्ति युगे युगे ।**  
> **उत्कर्षं चापकर्षं च मनुष्येष्व् इह जन्मतः ॥ १०.४२ ॥**

**त** एते ऽनन्तरजाः **तपः**सामर्थ्येन **बीज**सामर्थ्येन **युगे युगे** जन्मनि जन्मनि **उत्कर्षम् अपकर्षं च गच्छन्ति** । तद् वक्ष्यामः "शूद्रायां ब्राह्मणाज् जातः" (म्ध् १०.६४) इत्य् अत्र ॥ १०.४२ ॥

_यद् उक्तम् "स्वकर्मणां त्यागेन" _(म्ध् १०.२४)_ इति तस्यैवायं प्रपञ्चः ।_

> **शनकैस् तु क्रियालोपाद् इमाः क्षत्रियजातयः ।**  
> **वृषलत्वं गता लोके ब्राह्मणातिक्रमेण**[^११५]** च ॥ १०.४३ ॥**


[^११५]:
     M G DK (5.1477): brāhmaṇādarśanena

**क्रियालोपो** यत्र संस्कार्यतया संबध्यते, यथोपनयनादिषु,[^११६] यत्र वा कर्तृतया, यथा नित्याग्निहोत्रसंध्योपासनादिषु । तासां **लोप** उभयासाम् अप्य् अननुष्ठानम् । अतश् च न केवलम् उपनयनसंस्काराभावेन जातिभ्रंशः, अपि तूपनीतानां विहितक्रियात्यागेनापि । तथा चाह **शनकैर्** इति । पुत्रपौत्रादिसंततेः प्रभृति शूद्रत्वम्, न तु जातस्यैव[^११७] । उपनयनाभावे तु तस्यैव व्यपदेशान्तरं प्रवर्तते । यद्य् अपि सा जातिर् न निवर्तते तत्पुत्रपौत्राणां भृज्जकण्टकादिजात्यन्तरम् एव व्यपदेशहेतुकम् इति **ब्राह्मणातिक्रमेण** ब्राह्मणविधिविहितातिक्रमेणेत्य् अर्थः । अथ वा शास्त्रार्थसंशये प्रायश्चित्ते वा परिषद्गमनाभावः ॥ १०.४३ ॥


[^११७]:
     DK suggests: tasyaiva


[^११६]:
     M G: tathopa-

> **पौण्ड्रकाश् चौड्रद्रविडाः काम्बोजा यवनाः शकाः ।**  
> **पारदापह्लवाश् चीनाः किराता दरदाः खशाः ॥ १०.४४ ॥**

**पुण्ड्रका**दयः शब्दाः परमार्थतो जनपदशब्दाः, इह तु "क्षत्रियेषु मुख्यास् तत्संबन्धत्वाज् जनपदेषु वर्तन्ते" इत्य् एतद्दर्शनम् आश्रितम् । यथा लुब्विधौ[^११८] "तस्य निवासः" (पाण् ४.२.६९) "जनपदे लुप्"[^११९] (पाण् ४.२.८१) इति, न तु यथा "लुब् योगाप्रख्यानात्"[^१२०] (पाण् १.२.५४) इति । नैतेषु देशेषु बाहुल्येन चातुर्वर्ण्यम् अस्तीत्य् एतदालम्बनं वृषलत्ववचनम् । यदि वा पुण्ड्रादयः शब्दाः कथंचिद् देशसंबन्धेन विना दृश्यन्ते, तदैतज्जातीया वेदितव्याः । महाभारतादौ क्षत्रिया वर्ण्यन्ते, तथाद्यत्वे ऽप्य् एते क्षत्रिया एवेति कस्यचित् भ्रान्तिः स्याद् अत एवम् उक्तम् "एते वृषलाः" इति । ये चैते दिगन्तवासिनः किरातवेनदरदादयस् तेषाम् अप्राप्तरूपं वेदेनानूद्यते "न जनम् इयान् नान्तम् इयात्" (बाउ १.३.१०) इति ॥ १०.४४ ॥


[^१२०]:
     M G J: lugyogāt prakhyānāt


[^११९]:
     M G J: lug


[^११८]:
     M G J: lugvidhau

> **मुखबाहूरुपज्जानां या लोके जातयो बहिः ।**  
> **म्लेच्छवाचश् चार्यवाचः सर्वे ते दस्यवः स्मृताः ॥ १०.४५ ॥**

असद्विद्यमानार्थासाधुशब्दान्वया वाक् **म्लेच्छो**च्यते । यथा शबराणां किरातानाम् अन्येषां वान्त्यानाम् । **आर्यवाच** आर्यावर्तनिवासिनः । ते चातुर्वर्ण्याद् अन्यजातीयत्वेन प्रसिद्धास् तदा **दस्यव** उच्यन्ते । एतद् उक्तं भवति । न देशनिवासेन म्लेच्छवाक् संकरत्वे कारणम्, अपि तु यथोक्तबर्बरादिशब्दप्रसिद्धिः । मुखादिजानां बहिष्क्रियन्ते[^१२१] ब्राह्मणादिशब्दैर् अप्रसिद्धा[^१२२] इत्य् अर्थः । ते सर्वे दस्यव उच्यन्ते ॥ १०.४५ ॥


[^१२२]:
     M G J: aprasiddhair


[^१२१]:
     M G J: kriyate

> **ये द्विजानाम् अपसदा ये चापध्वंसजाः स्मृताः ।**  
> **ते निन्दितैर् वर्तयेयुर् द्विजानाम् एव कर्मभिः ॥ १०.४६ ॥**

**अपसदा** अनुलोमाः प्रतिलोमाः, **अपध्वंसजाः,** गोबलीवर्दवद् भेदः । **द्विजानाम्** उपयोगिभिः प्रेष्यकर्मभिर् **वर्तयेयुः** आत्मानम्[^१२३] । **निन्दितैः** प्रेष्यकार्यत्वान् निन्दितानि ॥ १०.४६ ॥


[^१२३]:
     M G: ātmāno

_तथा च वक्ष्यते ।_

> **सूतानाम् अश्वसारथ्यम् अम्बष्ठानां चिकित्सनम् ।**  
> **वैदेहकानां स्त्रीकार्यं मागधानां वणिक्पथः ॥ १०.४७ ॥**

**स्त्रीकार्यम्** अन्तःपुररक्षाकारित्वम् । **विणिक्पथः** स्थलपथवारिपथादिः[^१२४] प्रसिद्धः ॥ १०.४७ ॥


[^१२४]:
     M G: -ādi-

> **मत्स्यघातो निषादानां त्वष्टिस् त्व् आयोगवस्य च ।**  
> **मेदान्ध्रचुञ्चुमद्गूनाम् आरण्यपशुहिंसनम् ॥ १०.४८ ॥**

त्वष्टिर् दारुतक्षणं तक्षकर्म[^१२५] ॥ १०.४८ ॥


[^१२५]:
     M G: takṣā karma

> **क्षत्रुग्रपुल्कसानां**[^१२६]** तु बिलौको वधबन्धनम् ।**  
> **धिग्वणानां चर्मकार्यं वेणानां भाण्डवादनम् ॥ १०.४९ ॥**

**बिलौकसो** ऽहिनकुलगर्गरादयः । तेषां **वधबन्धनं** क्षत्रादीनां जीविका । **चर्मकार्यं** कवचादिसीवनम् उपानद्ग्रथनम् इत्य् एवमादि । **भाण्डवादनं** मुरजार्धमुर्जादीनाम् ॥ १०.४९ ॥

> **चैत्यद्रुमश्मशानेषु शैलेषूपवनेषु च ।**  
> **वसेयुर् एते विज्ञाता**[^१२७]** वर्तयन्तः स्वकर्मभिः ॥ १०.५० ॥**


[^१२७]:
     M G: vijñānā

बहिर्ग्रामनिवासिनः पर्वतलक्षणप्रदेशे निवसेयुः[^१२८] । विज्ञाता जातिचिह्नं[^१२९] विदुषाम् । यद् यस्य कर्म विहितं स तेनैव जीवेत् । उत्कृष्टं कर्म संकरं च[^१३०] कर्तुं न लभते ॥ १०.५० ॥


[^१३०]:
     M G J omit: ca


[^१२९]:
     M G: vijñātāvijñāticihnaṃ


[^१२८]:
     M G: nivasedyaḥ

> **चण्डालश्वपचानां तु बहिर्ग्रामात् प्रतिश्रयः ।**  
> **अपपात्राश् च कर्तव्या धनम् एषां श्वगर्दभम् ॥ १०.५१ ॥**

**प्रतिश्रयो** निवासस् तेषां **ग्रामान्** निष्क्रान्तः स्यात् । **अपपात्राश्** चिरवसानीयास् तैर् येषु पात्रेषु भुक्तं तानि न संस्कार्याणि, त्यक्ताव्यानि । सौवर्णराजताभ्याम् अन्यानि । तयोः शुद्धिविशेषा उक्ताः । अथ वा "अवपात्राः"[^१३१] । तदीयेषु च सक्तेषु[^१३२] पात्रेषु सक्तुभक्तादि न दातव्यम् । भूमिष्ठे पात्रे ऽन्यहस्तस्थे वा दत्वा तत्पात्रं भूमौ स्थितं तद् गृह्णीयुः । भिन्नं वा पात्रम् "अवपात्रम्" यथा वक्ष्यति "भिन्नभाण्डे च भोजनम्" (म्ध् १०.५२) इत्यादि । धनम् एषां **श्वगर्दभम्** । गवाश्वादि सुवर्णरजतादि न[^१३३] धनत्वेन गृह्णीयुः ॥ १०.५१ ॥


[^१३३]:
     M G omit: na


[^१३२]:
     M G: śakteṣu


[^१३१]:
     M G: atha vāvapātrāya

> **वासांसि मृतचेलानि**[^१३४]** भिन्नभाण्डे च**[^१३५]** भोजनम् ।**  
> **कार्षायसम् अलंकरः परिव्र्ज्या च नित्यशः ॥ १०.५२ ॥**

सर्वकालं **परिव्रज्या**, नैकत्रस्थाने वसेयुः ॥ १०.५२ ॥

> **न तैः समयम् अन्विच्छेत् पुरुषो धर्मम् आचरन् ।**  
> **व्यवहारो मिथस् तेषां विवाहः सदृशैः सह ॥ १०.५३ ॥**

**समयः** संकेत एककार्यता, संगतिर् इत्य् अनर्थान्तरम् । एकत्र स्थानासनविहारास् तैः सह न कर्तव्या इत्य् अर्थः । **विवाहो** दारग्रहणादिः । सो ऽप्य् एवम् एव ॥ १०.५३ ॥

> **अन्नम् एषां पराधीनं देयं स्याद् भिन्नभाजने ।**  
> **रात्रौ न विचरेयुस् ते ग्रामेषु नगरेषु च ॥ १०.५४ ॥**

तत् साक्षाद् एषां न दातव्यम् । प्रेष्यैः कैश्चित् पूर्वोक्तेन प्रकारेण दापयितव्यः । **रात्रौ** स्पर्शाशङ्कयान्तर्ग्रामनगरचर्याप्रतिषेधः ॥ १०.५४ ॥

> **दिवा चरेयुः कार्यार्थं चिह्निता राजशासनैः ।**  
> **अबान्धवं शवं चैव**[^१३६]** निर्हरेयुर् इति स्थितिः ॥ १०.५५ ॥**


[^१३६]:
     M G: caivaṃ

**दिवा** विचरन्ति **कार्यार्थं** क्रयविक्रयस्वकार्यसिद्ध्यर्थम् । राजकार्याय वा चरेयुर् नगरोत्सवप्रेक्षादिनिमित्तम् । तत्रापि च **चिह्निता राजशासनैर्** उपलक्षिता राजादिष्टैर् वज्रादिचिह्नैः, वध्यवधशासनैर् वा परशुकुठारादिभिः स्कन्धारोपितैः ॥ १०.५५ ॥

_तथा चाह ।_

> **वध्यांश् च हन्युः सततं यथाशास्त्रं नृपाज्ञया ।**  
> **वध्यवासांसि गृह्णीयुः शय्याश् चाभरणानि च ॥ १०.५६ ॥**  
> **वर्णापेतम् अविज्ञातं नरं कलुषयोनिजम् ।**  
> **आर्यरूपम् इवानार्यं कर्मभिः स्वैर् विभावयेत् ॥ १०.५७ ॥**

**वर्णाद् अपेतं** चातुर्वर्ण्याद् भ्रष्टम्[^१३७] । **अविज्ञातं** सत्यां शङ्कायाम्, जारजातं वक्ष्यमाणैः **कर्मभिः** स्वभावातिशयैश् च निश्चिनुयात् । हीनकर्मरतिः क्रूरकर्मा च सत्यां शङ्कायां **कलुषयोनिजो** जारजातो वेदितव्यः ॥ १०.५७ ॥


[^१३७]:
     M G: draṣṭavyam

> **अनार्यता निष्टुरता क्रूरता निष्क्रियात्मता ।**  
> **पुरुषं व्यञ्जयन्तीह लोके कलुषयोनिजम् ॥ १०.५८ ॥**

**अनार्यो** द्वेषमत्सरप्रधानः । **निष्ठुरः** स्वार्थपरः । **क्रूरो** लोभहिंसापरः । **निःक्रियात्मा** विहितक्रियावर्जितः । एतैः स्वभावैः **कलुषयोनिता** व्यज्यते ॥ १०.५८ ॥

> **पित्र्यं वा भजते शीलं मातुर् वोभयम् एव वा ।**  
> **न कथंचन दुर्योनिः प्रकृतिं स्वां नियच्छति ॥ १०.५९ ॥**

**दुर्योनिः** संकीर्णजन्मा । **प्रकृतिं स्वाम्** आत्मीयं कारणं न नियमेन गृह्णाति ॥ १०.५९ ॥

> **कुले मुख्ये ऽपि जातस्य यस्य स्याद् योनिसंकरः ।**  
> **संश्रयत्य् एव तच्छीलं नरो ऽल्पम् अपि वा बहु ॥ १०.६० ॥**

**तस्य शीलं** येन जातः, न तु यस्य क्षेत्रम् । स लोके प्रसिद्धः ॥ १०.६० ॥

> **यत्र त्व् एते परिध्वंसाज् जायन्ते वर्णदूषकाः ।**  
> **राष्ट्रियैः**[^१३८]** सह तद् राष्ट्रं क्षिप्रम् एव विनश्यति ॥ १०.६१ ॥**


[^१३८]:
     J: rāṣṭrīyaiḥ

तस्माद् वर्णसंकरो राज्ञा परिवर्जनीयः । **राष्ट्रिया** जानपदाः । **राष्ट्रम्** अमात्यादयः ॥ १०.६१ ॥

> **ब्राह्मणार्थे गवार्थे वा देहत्यागो ऽनुपस्कृतः ।**  
> **स्त्रीबालाभ्यवतत्तौ**[^१३९]** च बह्यानां सिद्धिकारणम् ॥ १०.६२ ॥**


[^१३९]:
     M G DK (5: 1746): -bhyupapattau

**अनुपस्कृतो** धनम् अगृहीत्वा । **अभ्यवपत्तिर्** अनुग्रहः । **बाह्यानां** प्रतिलोमानाम् । **सिद्धिकारणम्** उत्कृष्टजातौ जन्मसिद्धेः सिद्धिहेतुत्वाद्[^१४०] एवम् उच्यते । तादृशं जन्म लभन्ते यथाधिकृता भवन्ति । स्वर्गादिप्राप्तिर् वा **सिद्धिः** ॥ १०.६२ ॥


[^१४०]:
     M G: -hetutvam

> **अहिंसा सत्यम् अस्तेयं शौचम् इन्द्रियनिग्रहः ।**  
> **एतं सामासिकं धर्मं चातुर्वर्ण्ये ऽब्रवीन् मनुः ॥ १०.६३ ॥**

**शौचं** मृज्जलादिबाह्यगतम् । **सामासिकं** समस्तस्य सर्वमुष्यभेदजातेर् उक्तम्, न ब्राह्मणादिजतिविभागेन । व्याख्यातम् अन्यत् । यद्य् अहिंसा प्रतिलोमानां धर्मः स्यात्, कथं तर्हि तद् उक्तम्- "मत्स्यघातो निषादानाम्" (म्ध् १०.४८), "बिलौको वधबन्धनम्" (म्ध् १०.४९), क्षत्रादीनाम् "अरण्यपशुहिंसनम्" (म्ध् १०.४८) एवं च[^१४१] 


[^१४१]:
     M G J: eva ca (taking this as part of the previous citation)

<u>केचिद्</u> आहुः- ये जीविकाहेतुतया वध्यत्वेनोक्तास् ततो ऽन्यत्राहिंसा । <u>अन्ये</u> मन्यन्ते- अहिंसा तेषाम् अभ्युदयसाधनहेतुत्वेन धर्मः, न तु प्रतिषेधो हिंसायाः संमत इति । यथा "न मांसभक्षणे दोषः" (म्ध् ५.५६) इतिवत् । यद्य् अहिंसा धर्मस् तेषाम्, कथं तर्हि तैर् जीवितव्यम् । यथा कुतश्चिद् अवगमात्[^१४२] तेषाम् अनुपपन्ना<sup> </sup>[^१४३] हिंसानिवृत्तिर्[^१४४] धर्मायेति चेत्, तदा को जीवनोपायः । अन्याश् च वृत्तयः प्रतिवर्णनियताः । अध्यापनादयस् तावद् अत्यन्तासंभवाद् अप्राप्ताः । कृष्यादयो ऽपि वैश्यनियताः । शूद्रस्य सेवा, अन्या वा साधारणी वृत्तिर् अस्ति । यथा वर्तेरन् "विद्या शिल्पम्" (म्ध् १०.११६) इत्य् अत्र दर्शयिष्यामः । यद् अपीदम् उच्यते "ते निन्दितैर् वर्तेयुर् द्विजानाम् एव कर्मभिः" इति तत्र किम् अस्ति निन्दिततरम् अन्यद् अतो हिंसायाः । न च मत्स्यघातो द्विजानाम् उपयुज्यते । श्राद्धे ऽतिथिभोजनादौ च कदाचित्क उपयोगः, न सार्वकालिको जीविकाभावः । तस्मान् न घातादि स्वतन्त्रम् ॥ १०.६३ ॥


[^१४४]:
     M G add: no


[^१४३]:
     M G: utpannaḥ; I follow J and DK (5: 1747). I suggest the following emendation: yathākutaścid avagamāt teṣām anupapannāhiṃsā


[^१४२]:
     M G: avagamas

> **शूद्रायां ब्राह्मणाज् जातः श्रेयसा चेत् प्रजायते ।**  
> **अश्रेयान् स्रेयसीं जातिं गच्छत्य् आ सप्तमाद् युगात् ॥ १०.६४ ॥**

"गर्भे गृह्णाति," "गर्भश् च श्रवणाज् जातः" इति पुंल्लिङ्ग्निर्देशे ऽपत्यार्थयोगता[^१४५] विज्ञेया । अत इदम् उक्तं भवति । **शूद्रायां ब्राह्मणात्** या जाता कुमारी, सा **चेच्** **छ्रेयसा** जात्युत्कर्षवता ब्राह्मणेनैव **प्रजायते** विवाहादिसंस्कृतापत्योत्पत्तिहेतुसंबन्धं प्राप्नोति । तस्याम् अपि यदि कुमारी जायते सा ब्राह्मणेनैव विवाह्यते । एवम् अनया परंपरया सप्तमे पुरुषे प्राप्ते ब्राह्मण्यां यस् तत्र जायते तस्य भवति । **श्रेयसेति** यद्य् अप्य् उत्कृष्टजातीयमात्रे वर्तते, तथापीह ब्राह्मणपदसंनिधानात्, उत्तरत्र च "शूद्रो ब्राह्मणताम् एति" (म्ध् १०.६५) इति वचनात्, ब्राह्मण्यप्राप्तिः शूद्रवर्णस्य विज्ञेया । अनयैव कल्पनया पञ्चमे वैश्यायां जातस्य वर्णस्य, तृतीये क्षत्रियायाम् । अत्रापि स्त्रीत उत्कर्षः । एवं वैश्यस्य तृतीये क्षत्रियत्वम् । शूद्रायां जातायाः कुमार्या वैश्यान्तरेण संयोगे तृतीये जन्मन्ति वैश्यत्वम् । क्षत्रियजातायाः शूद्रायाः पञ्चमे **युग** इति । **युग**शब्दो जन्मवचनः । **अश्रेयान्** निकृष्टजातीयः **स्रेयसीम्** उत्कृष्टां जातिं **गच्छति** प्राप्नोति । **आङ्** अभिविधौ व्यापकार्थः ॥ १०.६४ ॥


[^१४५]:
     M G: pitryarthe yogyatā

> **शूद्रो ब्राह्मणताम् एति ब्राह्मणश् चैति शूद्रताम् ।**  
> **क्षत्रियाज् जातम् एवं तु विद्याद् वैश्यात् तथैव च ॥ १०.६५ ॥**

**शूद्रो ब्राह्मणताम् एतीत्य्** उक्तो अर्थः । **ब्राह्मणश् चैति शूद्रताम्** । ब्राह्मणो ऽत्र पारशवो ब्राह्मणजातो विज्ञेयः । स चोक्तलक्षणशूद्रां यदि परिणयते तदापकर्षं जन्मनि प्राप्नोति । तृतीय इति व्याचक्षते । यथोक्ते[^१४६] युगपरिवर्ते उत्कर्षं प्राप्ता[^१४७] यथा संस्कारैः कर्मभिश् चाधिक्रियन्ते ॥ १०.६५ ॥


[^१४७]:
     M G: prāptaṃ


[^१४६]:
     M G: ete yathokte

> **अनार्यायां समुत्पन्नो ब्राह्मणात् तु यदृच्छया ।**  
> **ब्राह्मण्याम् अप्य् अनार्यात् तु श्रेयस्त्वं क्वेति चेद्**[^१४८]** भवेत् ॥ १०.६६ ॥**


[^१४८]:
     J: kasya cid

किंशब्दः क्षेपे । यदि बीजप्राधान्याद् धीनजातीयासु जाता मातृजातेर् उत्कृष्टाः क्रमेण पितृजातितां प्राप्नुवन्ति, इदं तर्हि क्षेत्रप्राधान्ये ऽपि द्रष्टव्यम्, यथा क्षेत्रजः पुत्रः । अतश् च यथा **अनार्यायां** शूद्रायां **ब्राह्मणाज्** जत उत्कृष्टो भवति, **यदृच्छया** यथा कथंचिद् अनूढायाम् अपि, एवं **ब्राह्मण्याम् अनार्याच्** छूद्रात् क्षेत्रप्राधान्येन **श्रेयस्त्वम्** । यथोक्तम् "क्वचित् बीनं क्वचिद् योनिः" (म्ध् ९.३४) इति ॥ १०.६६ ॥

> **जातो नार्याम् अनार्यायाम् आर्याद् आर्यो भवेद् गुणैः ।**  
> **जातो ऽप्य् अनार्याद् आर्यायाम् अनार्य इति निश्चयः ॥ १०.६७ ॥**

**नार्यां** स्त्रियाम् **अनार्यायां** हीनजातीयायाम् **आर्याज् जात** उत्कृष्टजातीयाद् ब्राह्मणाद् **आर्य** एव **भवेत्** । किं ब्राह्मणजातीयत्वम् । नेत्य् आह- गुणैः । गुणतो गौण्या वृत्त्या पाकयज्ञाद्यधिकारमात्रेण । वक्ष्यमाणान् आर्यापेक्षय्**आर्य** इत्य् उच्यते । **अनार्याच्** छूद्राद् **आर्यायां** ब्राह्मण्यां **जातो ऽनार्य** एवैष **निश्चयः** । एतद् उक्तं भवति । यावद् वचनम् एव प्राधान्यम् अवतिष्ठते, नानुमानेन शक्यम् अन्यत् प्रसञ्जयितुम्[^१४९] । अतः समानजातीयागमनम् एव युक्तम्, क्षेत्रप्राधान्यं क्षेत्रज एव नान्यत्र[^१५०] ॥ १०.६७ ॥


[^१५०]:
     M G: evam anyatra


[^१४९]:
     DK (5: 1484): prasajjayitum

_एवं च कृत्वा ।_

> **ताव् उभाव् अप्य् असंस्कार्याव् इति धर्मो व्यवस्थितः ।**  
> **वैगुण्याज् जन्मनः पूर्व उत्तरः प्रतिलोमतः ॥ १०.६८ ॥**

**उभाव् अपि,** चण्डालः पाराशवश् **चासंस्कार्याव्** अनुपनेयौ । अत्र हेतुमन् निगदो ऽरथवादः । **वैगुण्याज् जन्मतः** **पूर्वः** । ब्राह्मणाद् यः शूद्रायां जातः, सत्य् अपि बीजप्राधान्ये विगुणम् एतस्य जन्म, योनिदोषात् । **उत्तरश्** चण्डालः । स प्रतिलोमो ऽत्यन्तप्रातिलोम्यात्, सत्य् अपि क्षेत्रप्राधान्ये, पितृदोषात् ॥ १०.६८ ॥

> **सुबीजं चैव सुक्षेत्रे जातं संपद्यते यथा ।**  
> **तथार्याज् जात आर्यायां सर्वं संस्कारम् अर्हति ॥१०.६९ ॥**

पूर्वोकाव् असंस्कार्यौ, स्वजातिजास् तु संस्कार्याः, इत्य् उभयत्राप्य् अर्थवादः । अत एतद् एव स्थितम् । "क्वचिद् बीजं क्वचिद् योनिः" (म्ध् ९.३४) इति यथोपदेशात् । एकान्तरपरिग्रहस् तु न युक्तः ॥ १०.६९ ॥

> **बीजम् एके प्रशंसन्ति क्षेत्रम् अन्ये मनीषिणः ।**  
> **बीजक्षेत्रे तथैवान्ये तत्रेयं तु व्यवस्थितिः ॥ १०.७० ॥**

यथा त्रय एते पक्षाः । तेषां कश्चित् पक्षः केनचित् परिगृहीतः । <u>केचिद्</u> आहुर् **बीजम्** एव ज्यायः । तथा च ब्राह्मणाज् जातः क्षत्रियादित्रिषु मातृजातित उत्कृष्टः । <u>अन्ये</u> पुनर् आहुः- **क्षेत्रं** श्रेष्ठम्, यतः क्षेत्रियो यत्रो क्षेत्रे जातः तज्जातीयो भवति, तस्यैव च तदपत्यम् । <u>अपरे</u> मन्यन्ते- उभये बीजक्षेत्रे ज्यायसी । तद् उक्तम् "सुबीजं चैव सुक्षेत्रे" (म्ध् १०.६९) इति । 

- तद् एतत् सर्वम् अरोचयमान[^१५१] आह- **तत्रेयं तु** **व्यव्स्थितिः** । इयम् अत्र निरूप्यावस्थितम् ॥ १०.७० ॥


[^१५१]:
     M G J: ārocayamāna

> **अक्षेत्रे बीजम् उत्सृष्टम् अन्तरैव विनश्यति ।**  
> **अबीजकम् अपि क्षेत्रं केवलं स्थण्डिलं भवेत् ॥ १०.७१ ॥**

**अक्षेत्रे** ऊषरे **उत्सृष्टम्** उप्तम् अपि **बीजम्** **अन्तरैव **अदत्वैव फलं **नश्यति** । **अबीजकम्** अयोग्यबीजकं वा[^१५२] **क्षेत्रं** **स्थण्डिलम्** एव **भवेत्** खिलम् एव[^१५३] । ततो न फलं लभ्यत इत्य् अर्थः ॥ १०.७१ ॥


[^१५३]:
     M G: bhavet kevalaṃ


[^१५२]:
     M G place vā after kṣetraṃ

> **यस्माद् बीजप्रभावेण तिर्यग्जा ऋषयो ऽभवन् ।**  
> **पूजिताश् च प्रशस्ताश् च तस्माद् बीजं प्रशस्यते ॥ १०.७२ ॥**

**पूजिताः** सर्वेण केनचित् प्रणम्यन्ते । **प्रशस्ताः** स्तुतिवचनैः स्तूयन्ते । **तस्माद् बीजं विशिष्यत** इति बीजप्राधान्यवादिनः । तद् एतद् अयुक्तम् इत्य् उक्तम्- "तत्रेयं तु व्यवस्थितिः" (म्ध् १०.७०) इति । अथ वा **बीजप्रभावेणेति** न बीजप्राधान्यं दर्शितम्, अपि तु दूषणम् एव । यदाशङ्क्यते[^१५४] बीजप्राधान्यान् मन्दपालादीनां **तिर्यग्जा ऋषय** इति बीजप्राधान्यं तद्दर्शनात्, न तत्र बीजप्राधान्येन तदपत्यानाम् ऋषित्वम्, अपि तु तपःश्रुतादिजेन प्रभावेन धर्मविशेषेण ॥ १०.७२ ॥


[^१५४]:
     M G: yadā śakyante

> **अनार्यम् आर्यकर्माणम् आर्यं चानार्यकर्मिणम् ।**  
> **संप्रधार्याब्रवीद् धाता न समौ नासमाव् इति ॥ १०.७३ ॥**

**अनार्यः** शूद्रः । स **आर्यकर्मा** द्विजातिशुश्रूषादिरतः पाकयज्ञयाजी च देवद्विजनमस्कारपरः । **आर्यो** ब्राह्मणादिः । सो **ऽनार्यकर्मा** प्रतिषिद्धाचरणो विहितकर्मत्यागी । ताव् उभौ **संप्रधार्य** तद्गुणत्वेनावगम्य तयोः किं कस्यचित् सातिशयो गुणः कस्याश्चिद् वा अन्ते निरूपणबुद्धिः । **संप्रधार्य** **धाता** प्राजपतिर् मनुर् बुद्ध्या[^१५५] निरूप्य्**आब्रवीत्** **। न समौ** जातेर् गरीयस्या[^१५६] उत्कृष्टगुणो ऽपि शूद्रः तुल्यः न स्यात्[^१५७] । पुनर् आह- **नासमौ** । किं जात्या तूत्कृष्टयापि बहुदोषावगृहीतस्य । एतद् उक्तं भवति- न जातिबलम् आश्रित्य नरो माननीयः, किं तु गुणा माननीयाः । न गुणहीनं जातिः परित्रातुम् अलम्, प्रायश्चित्तोपदेशवैयर्थ्यप्रसङ्गात् । "अनार्यायां समुत्पन्नः" (म्ध् १०.६६) इत्य् अत आरभ्य यावद् अयं श्लोको वर्णसंकरनिन्दाकर्मप्रशंसार्थः । नात्र किंचिद् विधीयते प्रतिष्ध्यते वा, नापूर्वार्थो ज्ञाप्यते ऽभिलक्षणवत् । तस्मात् प्रशंसार्था एवैते ॥ १०.७३ ॥


[^१५७]:
     M G: śūdratulyaḥ syāt


[^१५६]:
     DK (5: 1214) suggests: garīyastvāt


[^१५५]:
     M G: buddhā

> **ब्राह्मणा ब्रह्मयोनिस्था ये स्वकर्मण्य् अवस्थिताः ।**  
> **ते सम्यग् उपजीवेयुः षट्कर्माणि यथाक्रमम् ॥ १०.७४ ॥**

आपद्धर्माणाम् उपोद्घातः । **योनिः** कारणम् । **ब्राह्मणा ब्रह्मयोनिस्थास्** ते **षट्कर्माण्य्** **उपजीवेयुर्** अनुतिष्ठेयुः । अनेकार्था धतवः । **यथाक्रमं** यथाधिकारम्[^१५८] । यस्मिन् कर्मणि यो ऽधिकारी । कानिचिद् विध्यर्थानि कानिचिद् दृष्टार्थानि ॥ १०.७४ ॥


[^१५८]:
     M G: yathāvikāraṃ

> **अध्यापनम् अध्ययनं यजनं याजनं तथा ।**  
> **दानं प्रतिग्रहश् चैव षट् कर्माण्य् अग्रजन्मनः ॥ १०.७५ ॥**

प्रथमे ऽध्याये शास्त्रस्तुत्यर्थ एषां पाठः । इह तु विध्यर्थम् । यद्य् अपि तेषां केवलानां विधिर् उक्तस् तथापीह समस्य निर्दिश्यते सौहार्देन । विध्यन्तरसापेक्षम्[^१५९] एवेदं रूपम्, वचनाच् चैतेषां कर्मणाम् । अतो यथाविहितम् अनूद्य वक्ष्यमाणो ऽर्थो विधीयते ॥ १०.७५ ॥


[^१५९]:
     M G: -pekṣyam

> **षण्णां तु कर्मणाम् अस्य त्रीणि कर्माणि जीविका ।**  
> **याजनाध्यापने चैव विशुद्धाच् च प्रतिग्रहः ॥ १०.७६ ॥**

कर्मत्रिकविभागः स्पष्टप्रयोजनः । एकं त्रिकं दृष्टार्थम् उपात्तम्, सामर्थ्यात् । अन्यस्यादृष्टार्थता । **विशुद्धो** ऽपापकर्मा । 

- <u>एवं</u> शूद्रो ऽपि विशुद्धः प्राप्नोति । 

- <u>को</u> भवतो मत्सरः ।

- <u>स्मृत्यन्तरविरोध्</u>अः प्राप्नोति । "प्रशस्तानां स्वकर्मसु द्विजातीनां ब्राह्मणो भुञ्जीत प्रतिगृह्णीयाच् च" (ग्ध् १७.१–२) इति । एवं तर्हि यथाविरोधो भवति तथा व्याख्येयम् । न ह्य् अविरोधे संभवति विरोधो न्याय्यः । 

- <u>अपि</u> वानुवाद[^१६०] एवायम्, "राजतो धनम् अन्विच्छेत्" (म्ध् ४.३३) इत्येवमादाव् अस्यार्थस्य विहितत्वात् ॥ १०.७६ ॥


[^१६०]:
     M G: cānuvāda

> **त्रयो धर्मा निवर्तन्ते ब्राह्मणात् क्षत्रियं प्रति ।**  
> **अध्यापनं याजनं च तृतीयश् च प्रतिग्रहः ॥ १०.७७ ॥**

जीविकाकर्माण्य् एतानि क्षत्रियस्य न भवन्ति । यानि त्व् अदृष्टार्थानीष्ट्यध्ययनदानानि न निवर्तन्ते । वेदस्य च प्रकृतत्वाद् एतद् अध्यापनं निषिध्यते, न तु धनुर्वेदशिल्पकलाविद्याः ॥ १०.७७ ॥

> **वैश्यं प्रति तथैवैते निवर्तेरन्न् इति स्थितिः ।**  
> **न तौ प्रति हि तान् धर्मान् मनुर् आह प्रजापतिः ॥ १०.७८ ॥**

पूर्वेणैतद् व्याख्यातम् । **तौ** क्षत्रियवैश्यौ **प्रत्य्** एते ऽध्यापनादयो **धर्मा** **मनुना प्रजापतिना** नोक्ताः, न स्मृता इत्य् अर्थः॥ १०.७८ ॥

> **शस्त्रास्त्रभृत्त्वं क्षत्रस्य वणिक्पशुकृषीर् विशः ।**  
> **आजीवनार्थं धर्मस् तु दानम् अध्ययनं यजिः ॥ १०.७९ ॥**

इदं तयोर् जीविकाकर्म । **शस्त्रं** खड्गादि । **अस्त्रं** तन्मन्त्राः धनुर्वेदप्रसिद्धाः । अयम् अप्य् उक्तानुवाद एव । **वणिक्पशु**शब्दौ कर्मान्तर्भावेन[^१६१] प्रयुक्तौ, वणिज्या पशुपालनं च । यद्य् अप्य् अध्ययनादिधर्माः सर्वेषां सन्ति तथापि प्राधान्यम् एतेषाम् ॥ १०.७९ ॥


[^१६१]:
     M G: vaṇikkarmāntarbhāvena

> **वेदाभ्यासो ब्रह्मणस्य क्षत्रियस्य च रक्षणम् ।**  
> **वार्ताकर्मैव वैश्यस्य विशिष्टानि स्वकर्मसु ॥ १०.८० ॥**

**वेदाभ्यासो** वृत्तिप्रकरणाद् अध्यापनम् । एवं **विशिष्टानि स्वकर्मसु** । शास्त्रीयवृत्तिकर्मस्व्[^१६२] अन्येभ्यो जीवनकर्मभ्य इमानि श्रेयस्करतराणि ॥ १०.८० ॥


[^१६२]:
     M G: svakarmaśāstrapravṛttikarmasv

> **अजीवंस् तु यथोक्तेन ब्राह्मणः स्वेन कर्मणा ।**  
> **जीवेत् क्षत्रियधर्मेण स ह्य् अस्य प्रत्यनन्तरः ॥ १०.८१ ॥**

यदास्य शरीरकुटुम्बनित्यकर्मावसादो भवति, न तेभ्यः पर्याप्तं[^१६३] धनं भवति, तदायम् **अजीवन्न्** इत्य् उच्यते । **यथोक्तेन** अध्यापनादिना । तदा क्षत्रियवत् ग्रामनगररक्षादिना शस्त्रास्त्रधारणेन, सति संभवे सर्वाधिपत्येन **जीवेत्** । जीवतिर् व्याख्यातार्थः शरीरमात्रसंधारणे न वर्तते । किं तर्हि, कुटुम्बस्य कर्माणि नित्यकर्मावस्थितिम्[^१६४] अपि लक्षयति । **स ह्य् अस्य प्रत्यनन्तरः** । अनन्तर एव प्रत्यनन्तरः । हेतुवचनाद् व्यवहितनिवृत्तिः पापकारी । ॥ १०.८१ ॥


[^१६४]:
     M G: kuṭumbasvakarmanityakarmāvasthitam; J: kuṭumbasvakarmāṇi nityakarmāvasthitām


[^१६३]:
     M G: prāptaṃ

_स्ववृत्तिपरित्यागे ऽपि नैवं मन्तव्यं शास्त्रातिक्रमकृतस् तत्र न विशेषो वैश्यशूदेष्व् अपीति । तथा चाह ।_

> **उभाभ्याम् अप्य् अजीवंस् तु कथं स्याद् इति चेद् भवेत् ।**  
> **कृषिगोरक्षम् आस्थाय जीवेद् वैश्यस्य जीविकाम् ॥ १०.८२ ॥**

**उभ्याभ्याम् अप्य् अजीवंस् तु** । क्रमो ऽनेन प्रदर्श्यते । प्रथमम् अनन्तरा वृत्तिः, तदभावे व्यवहितेति । **कृषिगोरक्षा**ग्रहणं वैश्यवृत्तिमात्रप्रदर्शनार्थम् । तथा च वणिज्यायाम् अविक्रेयप्रतिषेधं वक्ष्यति- **जीवेद् वैश्यस्य जीविकाम्** इति । सामान्यविशेषभावेन क्रियायाः साध्यसाधनभावः प्राग् उपपादितः । 

- <u>तत्र</u> कृषिवाणिज्यकुशीदान्य् अनापद्य् एवोकान्य् अध्यापनादिवत्, "प्रमृतं कर्षणं स्मृतम् । सत्यानृतं तु वाणिज्यम्" (म्ध् ४.५–६) इति[^१६५] केचिद् आहुः । "कृषिवाणिज्ये चास्वयंकृते,[^१६६] कुसीदं च" (ग्ध् ९.५–६) इतु उक्तम् । स्वयंकरणम् अत्राभ्यनुज्ञायते । 


[^१६६]:
     M G: vā svayaṃkṛte


[^१६५]:
     M G J add: tu

- <u>यत् त्व्</u> अध्यापनादिवद् इति साम्यम् आशङ्कितम्, अत्रैव परिहृतम् । यदि सर्वेषां कृष्यादयः समत्वेन स्युः, कथम् इदम् उच्यते "वणिक्पशुकृषीर् विशः आजीवनार्थम्" (म्ध् १०.७९) ब्राह्मणक्षत्रिययोर् अपि नाजीवनार्थस् तदा । किं च "याजनाध्यापने चैव विशुद्धाच् च प्रतिग्रहः" (म्ध् १०.७६) इत्य् अत्र तान्य् अपि समाख्यास्यत् । तस्माद् अध्यापनादिनियमैर् जीवतः कृष्यादयः प्रतिषिद्धा एव । यस् तु प्रकरणाद् अन्यत्रैषाम् उपदेशः स तत्रैव प्रदर्शितप्रयोजनः ॥ १०.८२ ॥

> **वैश्यवृत्त्यापि जीवंस् तु ब्राह्मणः क्षत्रियो ऽपि वा ।**  
> **हिंसाप्रायां पराधीनां कृषिं यत्नेन वर्जयेत् ॥ १०.८३ ॥**

कृषिनिन्देतरवैश्यवृत्तिस्तुत्यर्था, न पुनस् तस्याः प्रतिषेधार्था[^१६७] । तथा च सति उपदेशो व्यर्थो ऽस्या आपद्यते ॥ १०.८३ ॥


[^१६७]:
     M G: tasyāmapratiṣedhārthā

> **कृषिं साध्व् इति मन्यन्ते सा वृत्तिः सद्विगर्हिता ।**  
> **भूमिं भूमिशयांश् चैव हन्ति काष्ठम् अयोमुखम् ॥ १०.८४ ॥**

**कृषिं** लोकाः **साद्व्** एव कर्म **इति मन्यन्ते** । <u>तद् युक्तम्</u>[^१६८] । कर्षतः पुरुषस्य बहु धान्यं भवति, ततो ऽतिथ्यादिभ्यो ऽन्नदानेनोपकरोति, अतः साध्वी । तथा चोक्तम् "नाकृष्यतो ऽतिथिप्रियः" । "कृषिं यत्नेन कुर्वीत मौर्व्या सर्वत्र यत्नतः" । तथा "लाङ्गलं परीरवं सुशेवं सुमतित्सरु । उदित् कृषति गाम् अविं प्रफर्व्यं च पीवरीम्" (त्स् ४.२.५.६) इत्यादि । 


[^१६८]:
     M G: na tu tad yuktam; DK (5: 1220): yad uktam

- <u>ते न</u> सम्यक् मन्यन्ते । सा हि वृत्तिः सद्भिर् निन्द्यते । कस्य हेतोः । **भूमिं** **हन्ति** **काष्टम् अयोमुखं** लाङ्गलम् । **भूमिशयांश्** **च** । भूमौ शेरते ये प्राणिनस् तृणजलूकादयस् तांश् च **हन्ति** । 

- <u>ननु</u> च भूमेः कीदृशं हननं न हि सा प्राणिवत् काष्ठहत्यापीडाम्[^१६९] अनुभवति । 


[^१६९]:
     M G: kāṣṭhavatpīḍām

- <u>अनुभूतं</u>[^१७०] तु सर्वैर्[^१७१] विदारणं भूमेर् दोषवद् इति ज्ञापयति ॥ १०.८४ ॥


[^१७१]:
     M G: sarva-


[^१७०]:
     M G: anubhavantī

> **इदं तु वृत्तिवैकल्यात् त्यजतो धर्मनैपुणम् ।**  
> **विट्पण्यम् उद्धृतोद्धारं विक्रेयं वित्तवर्धनम् ॥ १०.८५ ॥**

**इदम्** इति वक्ष्यमाणस्य प्रतिनिर्देशः । विशः पण्यं **विट्पण्यं** वैश्यानां यद्विक्रेयं तद् अपि वृत्तिवैकल्याद्[^१७२] धनाभावाद्[^१७३] ब्राह्मणेन विक्रेयम् । उद्धार्याणि द्रव्याण्य् **उद्धार**शब्देनोच्यन्ते । **उद्धृत उद्धारो** यस्मिन् तद् एवम् उच्यते । वक्ष्यमाणानि द्रव्याण्य् अत उद्धृत्यान्यानि विक्रेयाणि । **वित्तवर्धनम्** इति स्वभावानुवाधः[^१७४] । वाणिज्यायां हि धनवृद्धिः प्रसिद्धा । **त्यजतो धर्मनैपुणं** धर्मे या निष्ठा । अतस् तेन पण्यविक्रयो न कर्तव्य इति ज्ञापयति । अतश् चेदम् अवगम्यते- सर्वासां वैश्यवृत्तीनां गर्हिता कृषिः, ततो न्यूना वाणिज्या,[^१७५] ततो गोरक्षादयः[^१७६] ॥ १०.८५ ॥


[^१७६]:
     M G: gorakṣādayaḥ


[^१७५]:
     M G omit: tato nyūnā vāṇijyā


[^१७४]:
     M G: bhāvānuvādhaḥ


[^१७३]:
     M G: dhānābhāvād


[^१७२]:
     DK suggests: vitta for vṛtti

> **सर्वान् रसान् अपोहेत कृतान्नं च तिलैः सह ।**  
> **अश्मनो लवणं चैव पशवो ये च मानुषाः ॥ १०.८६ ॥**

मधुरादयः षड् रसाः । तत्प्रधानानि द्रव्याणि गुडदाडिमकिराततिक्तकादीनि प्रिषिध्यन्ते । न हि केवलानां रसानां संभवः । यद्य् अपि रसशब्दो न स्वयं द्रव्ये शुक्लादिशब्दवद् वर्तते सामानाधिकरण्येन, तथापि लक्षयति द्रव्यम्, "गङ्गायां घोषः" इति यथा[^१७७] । **अपोहेत** त्यजेत्, न विक्रीणीयाद् इति यावत् । **कृतान्नं** सिद्धम् अन्नम् ओदनादि तण्डुलादि न[^१७८] । **तिलैः सह**, तिला अपि न विक्रेयाः । न तु पुनस् तिलकृतान्नयोः सहप्रयुक्तयोः प्रतिषेधः, केवलयोर् अभ्यनुज्ञानम् । **अश्मानः** सर्वपाषाणाः । **लवणम्** अपाषाणरूपम् अपि । सैन्दवस्य पाषाणशब्देन ग्रहणम् । रसपक्षे लवणस्य नित्यार्थ आरंबः । तेन मधुरादीनां पाक्षिको विक्रयः । **पशवो** ग्राम्या आरण्याः । मानुषा मौष्याः ॥ १०.८६ ॥


[^१७८]:
     M G J: ca (I follow DK 5:1220)


[^१७७]:
     M G: tathā

> **सर्वं च तान्तवं रक्तं शाणक्षौमाविकानि**[^१७९]** च ।**  
> **अपि चेत् स्युर् अरक्तानि फलमूले तथौषधीः ॥ १०.८७ ॥**

**तान्तवं** तन्तुनिर्मितं वस्त्रपटबृहतिकादि । **रक्तं** लोहितम् । लोहिते वर्णे रक्तशब्दः प्रसिद्धतरः । तथा हि रक्तो गौर् लोहित उच्यते, यद्य् अपि शुक्लस्य वर्णान्तरापादनम् अपि रञ्जेर् अर्थः।  **शाणक्षौमाविकान्य्** अरक्तान्य् अपि । यत् आह- **अपि चेत् स्युर् अरक्तानि** । शिष्टं प्रसिद्धम् ॥ १०.८७ ॥

> **अपः शस्त्रं विषं मांसं सोमं गन्धांश् च सर्वसः ।**  
> **क्षीरं क्षौद्रं दधि घृतं तैलं मधु गुडं कुशान् ॥ १०.८८ ॥**

**शस्त्रं** खड्गपाशादि । **गन्धास्** तगरोशीरचन्दनादयो द्रव्यविशेषाः । रसशब्दवद् एतद् व्याक्येयम् । **क्षीरं** सविकारं[^१८०] स्मृत्यन्तरप्रसिद्धम् (च्ड़्। ग्ध् ७.११) । अतो मस्तुकिलाटोदश्विदादीन्य् अपि न विक्रेयानि । **दधिघृत**ग्रहणं प्राधान्याद् उपात्तम् । **मधु** मधूच्छिष्टम् एकदेशलोपाद् देवदत्तो दत्त इतिवत् । स्मृत्यन्तरे हि तत् प्रतिषिद्धम् । इह च **क्षौद्र**शब्देन सारघस्य निषिद्धत्वात्, माध्वीकस्य च मद्यग्रहणेनोत्तरत्र प्रतिषेधात् । 


[^१८०]:
     M G J: rasavikāraṃ

- <u>अन्ये</u> तु माध्वीकस्यैवाप्राप्तमद्यावस्थस्य प्रतिषेधार्थं मधुशब्दं वर्णयन्ति । 

- <u>तद् अयुक्तम्</u> । नायं निष्पीडितमृद्विकारसवचनः । किं तर्हि, मद्यरूपतयैव वर्तते । "उभौ मध्वासवक्षीबौ" (म्भ् ५.५८.५) इति प्रयोगदर्शनात्, क्षीबता मद्यकृतैव । गुडस्य रसत्वप्रतिषेधनिवृत्यर्थं ग्रहणम्[^१८१] । 


[^१८१]:
     M G: -pratiṣedhe nivṛtyarthagrahaṇam; J: -arthagrahaṇam

- <u>अन्ये</u> तु खण्डमत्स्यण्डिकादीनाम् अनुज्ञानार्थं व्याचक्षते ॥ १०.८८ ॥

> **आरण्यांश् च पशून् सर्वान् दंष्ट्रिणश् च वयांसि च ।**  
> **मद्यं नीलीं च लाक्षां च सर्वांश् चैकशफांस् तथा ॥ १०.८९ ॥**

**आरण्यपशुश्**अब्दौ गुडलवनेनैव व्याख्यातौ । ग्राम्यपश्वनुज्ञातार्थम् । ग्राम्या अपि पशवो हिंसायां संयोग इति निषिद्धार्थः । **दंष्ट्रिणः** श्वशूकरादयः । **वयांसि** पक्षिणः । **एकशफा** अश्वाश्वतरगर्दभादयः । "बहून्" इति "तथा"शब्दस्थाने पठन्ति । एकस्य विक्रये तथा न दोषः ॥ १०.८९ ॥

> **कामम् उत्पाद्य कृष्यां तु स्वयम् एव कृषीवलः ।**  
> **विक्रीणीत तिलान् शुद्धान् धर्मार्थम् अचिरस्थितान् ॥ १०.९० ॥**

"कृतान्नं च तिलैः सह" (म्ध् १०.८६) इति प्रतिषिद्धानां तिलानां स्वरूपप्रयोजनविशेषाश्रयः प्रतिप्रसवः । **शुद्धान् अचिरस्थितान्** इति च स्वरूपविशेषः । **धर्मार्थम्** इति प्रयोजनविशेषः । **शुद्धा** व्रीह्यादिभिर् अमिश्राः । कृशराद्यर्थं मिश्राणां विक्रयासंभवः । **अचिरस्थिताः** । अर्थादिकं लाभम् अनपेक्ष्य,[^१८२] "स्वल्पं मूल्यम् अद्य, कालान्तरे चागामिनि[^१८३] बहुमूल्यं लभेय" इत्य् एवं न प्रतीक्षितव्यम् । अथ वा **शुद्धा** अकृष्णाः । कृष्णतिलानां प्रतिषेधः । अचिरस्थितान् इति वायम् अर्थः-[^१८४] चिरस्थितं हि कृष्णं भवति । कृष्णा उत्पाद्य क्रीत्वा वा[^१८५] न विक्रेयाः । **स्वयं कृष्यां कृषीवल** इति प्रायिको ऽनुवादः, न विवक्षितानि पदानि । प्रतिग्रहाद्यर्जितानाम् अप्य् अप्रतिषेधः धर्मप्रयोजने यत्र तिलान्[^१८६] विक्रीयन्ते । इह च रूपकैर् गावो दक्षिणाद्यर्थं स्वाध्यायाग्निहोत्राद्यर्थं क्रीयन्ते, व्रीह्यादयो[^१८७] वा दर्शपूर्णमासाद्यर्थम्, स धर्मार्थो विक्रयः । यस्य वा तिला एव दानादिधर्मायोपयुज्यन्ते, भेषजतैलोपयोगे वा क्रेतुः, सो ऽप्य् एवम् एव ॥ १०.९० ॥


[^१८७]:
     M G: brāhmādayo


[^१८६]:
     M G: yavatilān


[^१८५]:
     M G J omit: vā


[^१८४]:
     M G: veyam arthe; J: veyam artha (typo?)


[^१८३]:
     M G: kālāntareṇāgāmī


[^१८२]:
     DK suggests: apekṣya

> **भोजनाभ्यञ्जनाद् दानाद् यद् अन्यत् कुरुते तिलैः ।**  
> **कृमिभूतः श्वविष्ठायां पितृभिः सह मज्जति ॥ १०.९१ ॥**

प्रकृततिलविशेषव्यतिरेकेण तिलविक्रयप्रतिषेधे विशेषो ऽयम् अर्थवादः । 

- <u>ननु</u> चोक्तं प्रतिषेधानां दोषसूचनं फलतयैव संबध्यते । तत् किम् **भोजनाभ्यञ्जनाद् दानाद् यद् अन्यत् कुरुते तिलैः कृमिभूतः** इत्य् अयम् अर्थवाद इति । 

- <u>उच्यते</u> । असंभविनः फलस्य शास्त्रान्तरेण विरुद्धस्य च श्रवणाद् एवम् उच्यते । तथा हि[^१८८] **पितृभिः सह** इत्य् उच्यते । न च तैः किंचिद् अपराद्धम् । सुकृतदुष्कृतयोः फलं हि कर्तृगामि । न च पितॄणां कथंचिद् अपि कर्तृत्वम् इत्य् एतत् प्राग् उक्तम् एव । किं च "सद्यः पतति मांसेन" (म्ध् १०.९२) इति पतितत्ववचनं परेषां न पातित्यम् इति नियमात्[^१८९] । तस्माद् अस्ति किंचिद् अनिष्टम् इत्य् एतावन्मात्रं प्रतिषेधेन संबध्यते । यथाश्रुतम् एव न[^१९०] युक्तम् । भोजनादिक्रिया यत्र तद्व्यतिरेकेण **यद् अन्यद्** विक्रयस्थानादि तत्र **तिलैर्** यः **कुरुते** स कृमित्वं प्राप्नोति यथोक्तेन दोषेण संयुयते ॥ १०.९१ ॥


[^१९०]:
     M G omit: na


[^१८९]:
     DK suggests: niyamārtham


[^१८८]:
     M G J omit: hi

> **सद्यः पतति मांसेन लाक्षया लवणेन च ।**  
> **त्र्यहेण शूद्रो भवति ब्राह्मणः क्षीरविक्रयात् ॥ १०.९२ ॥**

उक्तार्थः ॥ १०.९२ ॥

> **इतरेषां तु पण्यानां विक्रयाद् इह कामतः ।**  
> **ब्राह्मणः सप्तरात्रेण वैश्यभावं नियच्छति ॥ १०.९३ ॥**

**कामत** इत्य्वचनाद् अनापदीत्यनुमीयते[^१९१] । गुरुलघुत्वदर्शनं मांसादीनां प्रायश्चित्तविसेषार्थम् । गुरुणि गुरूणि लघुनि लघूनीति वक्ष्यामः (च्ड़्। म्ध् ११.५८) ॥ १०.९३ ॥


[^१९१]:
     M G J: anāpadity-

> **रसा रसैर् निमातव्या न त्व् एव लवणं रसैः ।**  
> **कृतान्नं चाकृतान्नेन तिला धान्येन तत्समाः ॥ १०.९४ ॥**

**रसाः** पूर्वोकाः । ते **रसैर् निमातव्याः** । मधुरसं गुडादि दत्वा, आम्लादिरसम् आमलक्यादि ग्रहीतत्वम् । **न** केवलं **लवणं** दत्वा रसान्तरम् आदेयम् । पाठान्तरम् "लवणं तिलैः" इति । अस्मिन् पाठे तिलैर् एव लवणस्य प्रतिषेधो न रसान्तरैः । **कृतान्नं** सक्त्वोदनाद्य् अन्नेन[^१९२] पायसादिना निमातव्यम् । **तिलास्** तु **धान्येन** व्रीह्यादिना **तत्समाः** । प्रस्थं दत्वा प्रस्थ एव ग्रहीतव्यो नार्घापेक्षयाधिकं[^१९३] वादेयम् । विनिमयो नाम विक्रय एव । क्रीणातिस् तु द्रव्यविनिमये पठ्यते । न हि तद् युक्तम्, विक्रये प्रकृते "विनिमयस् तु"[^१९४] इति गौतमो भेदं दर्शयति[^१९५] । एवं तर्हि प्रसिद्धेन रूपकादिना द्रव्यार्पणं विक्रयः । तदन्यद्रव्यपरिवृत्तौ विनिमयः ॥ १०.९४ ॥


[^१९५]:
     M G: gautamenaivaṃ darśitam


[^१९४]:
     M G J: prakṛtivinimayam astu; 


[^१९३]:
     M G J: nārthāpe-


[^१९२]:
     M G: saktvodanādyakṛtānnena; DK suggests anyena for annena, and thinks Medh reads kṛtānnaṃ ca kṛtānnena, which is also the reading of Vijñāneśvara on YDh 3.39.

> **जीवेद् एतेन राजन्यः सर्वेणाप्य् अनयं गतः ।**  
> **न त्व् एव ज्यायसीं वृत्तिम् अभिमन्येत कर्हिचित् ॥ १०.९५ ॥**

**एतेन सर्वेणापि** । प्रतिषिद्धपण्यप्रतिप्रसवो ऽयं राजन्यस्य । न किंचित् तस्याविक्रेयं वैश्यवत् । किं तु सत्य् अपि स्ववृत्तित्यागे **न** **ज्यायसीं** ब्राह्मण**वृत्तिं** कदाचिद् अप्य् **अभिमन्येत**, **"**इमां करोमि" इति चेतसि न कुर्यात् । प्रतिकूलं दैवम् **अनयः** । एतद् आपदुपलक्षणार्थम् । **गतः** प्राप्तः । आपद्गत इति यावत् ॥ १०.९५ ॥

> **यो लोभाद् अधमो जात्या जीवेद् उत्कृष्टकर्मभिः ।**  
> **तं राजा निर्धनं कृत्वा क्षिप्रम् एव प्रवासयेत् ॥ १०.९६ ॥**

**यो** **जात्याधमो** निकृष्टः क्षत्रियादिः । सत्य् अपि प्रकृतत्वे राजन्यस्य, सर्वेषाम् अयं ब्राह्मणवृत्तिप्रतिषेधः । एवम् एवायं श्लोकः । उत्कृष्टो निरपेक्षो ब्राह्मण एव । कर्मभिर् अध्ययनादिभिर् जीवति । दण्ड्यो ऽयं सर्वस्वग्रहणप्रवासनैः ॥ १०.९६ ॥

> **वरं स्वधर्मो विगुणो न परधर्मात् स्वनुष्ठितात्**[^१९६]** ।**  
> **परधर्मेण जीवन् हि सद्यः पतति जातितः ॥ १०.९७ ॥**

पूर्वस्य विधेर् निन्दार्थवादो ऽयम् । यो यस्य विहितो **धर्मो** जात्याश्रयेण, **विगुणो** ऽप्य् अपरिपूराङ्गो ऽपि युक्तो ऽनुष्ठातुम्, न **परधर्मः** सर्वाङ्गसंपूर्णो ऽपि । अत्र निन्दार्थवादः **परधर्मेणेति** ॥ १०.९७ ॥

> **वैश्यो ऽजीवन् स्वधर्मेण शूद्रवृत्त्यापि वर्तयेत् ।**  
> **अनाचरन्न् अकार्याणि निवर्तेत च शक्तिमान् ॥ १०.९८ ॥**

**स्वधर्मेणाजीवतो** वैश्यस्य शूद्रवृत्तिर् अनुज्ञायते । पादधावनादिशुश्रूषया । **अनाचरन्न् अकार्याणि** । उच्छिष्टापमार्जनाद्यकार्यम्, तत् परिहर्तव्यम् । **शक्तिमान् निवर्तेतेति** सर्वशेषः । 

- <u>अत्र केनचिद्</u> उक्तम्- सामर्थ्यात् ब्राह्मणक्षत्रिययोर् अप्य् एतद् अतिदिश्यते । 

- <u>तत्रापरेण</u> संदिह्यते । कथं शूद्रवृत्तिं ब्राह्मणः कुर्यात् । एवं हि श्रूयते-

- उत्कृष्टं चापकृष्टं च विद्येते कर्मणी तयोः ।

- मध्यमे कर्मणी हित्वा सर्वसाधारणे हि ते ॥ इति ।

- <u>तद् अयुक्तम्</u> । न त्व् अस्यायम् अर्थो ब्राह्मणस्य शूद्रवृत्तिर् अनुज्ञायते सामर्थ्याद् इति । किं तर्हि, **निवर्तेत च शक्तिमान्** इति यद् अस्माभिर् उक्तं सर्वशेष[^१९७] इति ॥ १०.९८ ॥


[^१९७]:
     M G: sarvaṃ śeṣa

> **अशक्नुवंस् तु शुश्रूषां शूद्रः कर्तुं द्विजन्मनाम् ।**  
> **पुत्रदारात्ययं प्राप्तो जीवेत् कारुककर्मभिः ॥ १०.९९ ॥**

**कारुकाः** शिल्पिनः, सूदतन्तुवायादयः । तेषां कर्माणि पाकवयनादीनि प्रसिद्धानि । तैर् जीवेत्[^१९८] । **पुत्रदारात्ययस्** तद्भरणासमर्थता । एतेन धनतन्त्रभङ्गेन तस्यापदि विवाहादिविधानात् कर्मणाम् एषां[^१९९] निकृष्टतानुमीयते ॥ १०.९९ ॥


[^१९९]:
     M G J: vivāhādikarmaṇām eṣāṃ vidhānān (I follow DK conjecture)


[^१९८]:
     M G: jīveta

> **यैः कर्मभिः प्रचरितैः शुश्रूष्यन्ते द्विजातयः ।**  
> **तानि कारुककर्माणि शिल्पानि विविधानि च ॥ १०.१०० ॥**

**प्रचरितैर्** अनुष्ठितैः । **शुश्रूष्यन्ते** सेव्यन्ते । तदुपयोगीनि यानि **कर्माणि शिल्पानि** । यद्य् अपि शिल्पम् अपि कारुकर्मैव, तथापीह भेदेनोपादानात् तक्षकिवर्धकिप्रभृतयः कारवः, तेषां कर्माणि तक्षणवर्धनादीनि । शिल्पानि पत्रछेदरूपकर्माण्य् आलेख्यानि ॥ १०.१०० ॥

> **वैश्यवृत्तिम् अनातिष्ठन् ब्राह्मणः स्वे पथि स्थितः ।**  
> **अवृत्तिकर्षितः सीदन्न् इमं धर्मं समाचरेत् ॥ १०.१०१ ॥**

**अनातिष्ठन्न्** इच्छया । एतद् उक्तं भवति । क्षत्रवृत्त्यसंभवे यदि वा वैश्यवृत्तिम् आचरेद् असत्प्रतिग्रहं वा । तुल्ये एते वृत्ती । असत्प्रतिग्रहात् क्षत्रवृत्तिः श्रेयसी । अथ वा **अनातिष्ठन्** वैश्यवृत्तिम्,[^२००] असंभवे । ततश् चासत्प्रतिग्रहो वैश्यवृत्तेर् हीनतरः । **स्वे पथि स्थित** इति ब्रुवन्न् आपद्वृत्तीनां समुच्चयो ऽस्तीति ज्ञापयति । **अवृत्त्या कर्शितः**[^२०१]** सीदन्न्** अवसादं प्राप्नुवन्[^२०२] ॥ १०.१०१ ॥


[^२०२]:
     M G: prāpnuyāt


[^२०१]:
     M G: karśitaṃ


[^२००]:
     M G: vaiśyavṛttir

> **सर्वतः प्रतिगृह्णीयाद् ब्राह्मणस् त्व् अनयं गतः ।**  
> **पवित्रं दुष्यतीत्य् एतद् धर्मतो नोपपद्यते ॥ १०.१०२ ॥**

**सर्वत** इति प्रतिग्राह्यजातिगुणानाम् अपेक्षा न कर्तव्या । अत्रापि हीनहीनतरहीनतमेषु क्रमेण पूर्वपूर्वाभावे उत्तरोत्तरप्राप्तिर् अस्त्य् एव । यथा क्षत्रवृत्त्यभावे वैश्यवृत्तिः । **पवित्रं** गङ्गास्रोतः । तद् अमेध्यसंसर्गे न[^२०३] दुष्यति "नदी वेगेन शुध्यति" (म्ध् ५.१०७) इत्य् उक्तम् । एवं ब्राह्मणो ऽपीति ॥ १०.१०२ ॥


[^२०३]:
     M G: -saṃsargeṇa

> **नाध्यापनाद् याजनाद् वा गर्हिताद् वा प्रतिग्रहात् ।**  
> **दोषो भवति विप्राणां ज्वलनाम्बुसमा हि ते ॥ १०.१०३ ॥**

पूर्वेणासत्प्रतिग्रह उक्तः । अनेन याजनाध्यापने अनुज्ञायेते । **गर्हिताद्** इति सिंहावलोकितवत् पूर्वाभ्याम् अप्य् अभिसंबध्यते । यथाग्निर् आपश् च सर्वत्र शुद्धा एवं ब्राह्मणा अपीति प्रशंसा । 

- <u>केचिद्</u> आहुः । न[^२०४] असत्प्रतिग्रहवद् असद्याजनाध्यापने अप्य् अनुज्ञायेते । यद्य् अभविष्यतां तदा पूर्वश्लोक एव[^२०५] प्रतिग्रहवद् अपठिष्यताम् । इह तु विधिप्रत्ययाभावाद् **दोषो भवति विप्राणाम्** इति । वर्तमानप्रत्ययेन सिद्धव्यपदेशद् अर्थवादताप्रतीतेः । किं च प्रतिग्रहवचनं[^२०६] तावद् अर्थवादः, पूर्वेण सिद्धत्वात्, तदेकवाक्यत्वापत्तेर्[^२०७] याजनाध्यापने अप्य् एवं भवितुम् अर्हतः । 


[^२०७]:
     M G: tad eva vākyatvāpatter


[^२०६]:
     M G J: prativacanaṃ


[^२०५]:
     M G: evaṃ


[^२०४]:
     M G J omit: na. I follow DK (5: 1229) in inserting the negative particle, which makes the pūrvapakṣa view different from that stated by Medh.

- <u>वयं</u> तु ब्रूमः- असंभवे ऽसत्प्रतिग्रहस्य तत्रापि वृत्तिर् युक्ता । यतः प्रवृत्तिः[^२०८] स्मर्यते- "यथा कथंचित् स आत्मानम् उद्धरेद् अन्यत्र प्रत्यवायेभ्यः" । कर्मार्थस् त्व् आपद्धर्मपाठः ॥ १०.१०३ ॥


[^२०८]:
     M G: prabhṛtiḥ

> **जीवितात्ययम् आपन्नो यो ऽन्नम् अत्ति ततस्**[^२०९]** ततः ।**  
> **आकाशम् इव पङ्केन न स पापेन लिप्यते ॥ १०.१०४ ॥**

पूर्वेणासत्प्रतिग्रह उक्तः । अनेन प्रतिग्रहदुष्टम् अन्नम् अभ्यनुज्ञायते । **ततस् तत** इति जातिकर्मानपेक्षम् अन्नस्वामिनम्[^२१०] आह । शेषो ऽर्थवादः[^२११] ॥ १०.१०४ ॥


[^२११]:
     M G: śeṣārthavādaś ca


[^२१०]:
     M G: jātikarmāt tadapekṣam atra svāminam

> **अजीगर्तः सुतं हन्तुम् उपासर्पद् बुभुक्षितः ।**  
> **न चालिप्यत पापेन क्षुत्प्रतीकारम् आचरन् ॥ १०.१०५ ॥**

**अजीगर्तो** नाम ऋषिः । स क्षुत्परिपीडितः पुत्रं **सुतं** शुनःशेपनामानं **हन्तुम् उपासर्पत्** प्रचक्रमे । न चासौ क्रव्याद इति युज्यते । शौनःशेपम् आख्यानं बह्वृचि सुप्रसिद्धम् (ऐत्ब् ७.१३) । नात्र विस्तर आगमस्योपयुज्यते । परमार्थस् तु प्रकृतिरूपो ऽर्थवादः । एवं सर्व एते द्रष्टव्याः ॥ १०.१०५ ॥

> **श्वमांसम् इच्छन्न् आर्त्तो ऽत्तुं धर्माधर्मविचक्षणः ।**  
> **प्राणानां परिरक्षार्थं वामदेवो न लिप्तवान् ॥ १०.१०६ ॥**

एवं **वामदेवो** नाम ऋषिः । स **आर्तः** क्षुधा **श्वमांसम्** **अत्तुं** भक्षयितुम् ऐच्छत् ॥ १०.१०६ ॥

> **भरद्वाजः क्षुधार्त्तस् तु सपुत्रो विजने वने ।**  
> **बह्वीर् गाः प्रतिजग्राह वृधोस् तक्ष्णो महातपाः ॥ १०.१०७ ॥**

**वृधो** माम **तक्षा** अप्रतिग्राह्यः । ततो **बह्वीर् गा भरद्वाजो** नाम ऋषिः **प्रतिजग्राह** ॥ १०.१०७ ॥

> **क्षुधार्त्तश् चात्तुम् अभ्यागाद् विश्वामित्रः श्वजाघनीम् ।**  
> **चण्डालहस्ताद् आदाय धर्माधर्मविचक्षणः ॥ १०.१०८ ॥**

**विश्वामित्रो** नाम महामुनिः प्रसिद्धः । स कस्मिंश्चिद् अवसरे क्षुधादुःखेन **श्वजाघनीं** **चण्डालहस्ताद्** **आदायात्तुम्** अभ्यागाद्[^२१२] आभिमुख्येनाध्यवसितः । न केवलं परिदुष्टे ऽन्ने दोषो ऽस्ति, यावत् स्वभावदुष्टे ऽपीति **श्वजाघनी**ग्रहणम् । सर्वदोषदुष्टम् अप्य् आपदि भक्षयितव्यम् इति श्लोकतात्पर्यार्थः ॥ १०.१०८ ॥


[^२१२]:
     M G J: abhyāgata

> **प्रतिग्रहाद् याजनाद् वा तथैवाध्यापनाद् अपि ।**  
> **प्रतिग्रहः प्रत्यवरः प्रेत्य विप्रस्य गर्हितः ॥ १०.१०९ ॥**

आपदीषद्गर्हितयोर् याजनाध्यापनयोः संभवे न गर्हितप्रतिग्रहे वर्तितव्यम् इति श्लोकार्थः ॥ १०.१०९ ॥

> **याजनाध्यापने नित्यं क्रियेते संस्कृतात्मनाम् ।**  
> **प्रतिग्रहस् तु क्रियते शूद्राद् अप्य् अन्त्यजन्मनः ॥ १०.११० ॥**

अत्रैव हेतुरूपो ऽर्थवादः । प्रवृत्तिर् एवेदृशी लोकस्य यद् अनुपनीता नाधीयते न च यजन्ते । अतः सुष्ट्व् आर्त्तो ऽपि न शूद्रं याजयिष्यत्य् अध्यापयिष्यति वा । दानं तु सार्ववर्णिकं प्रसिद्धं । **शुद्राद् अपि प्रतिग्रहः** कर्तुं प्राप्नोति । अतः स प्रत्यवरः ॥ १०.११० ॥

> **जपहोमैर् अपैत्येनो याजनाध्यापनैः कृतम् ।**  
> **प्रतिग्रहनिमित्तं तु त्यागेन तपसैव च ॥ १०.१११ ॥**

**जपेन होमेन** **चैनः** पापम् **अपैति** विनश्यति । तेन न क्षतिः । प्रतिग्रहाद् यद् **एनस्** तत्**त्यागेन** तस्य प्रतिग्रहस्य, **तपसा** वक्ष्यमाणेन "मासं गोष्ठे पयः पीत्वा" (म्ध् ११.१९३) इत्यादि ॥ १०.१११ ॥

> **शिलोञ्छम् अप्य् आददीत विप्रो ऽजीवन् यतस् ततः ।**  
> **प्रतिग्रहाच् छिलः स्रेयांस् ततो ऽप्य् उञ्छः प्रशस्यते ॥ १०.११२ ॥**

अस्याप्य् अनुवादो ऽर्थवादम् एवाह । महद् एतद् अन्याय्यं यत् परद्रव्यग्रहणम् । तत्र कदाचिद् अश्रूयमाणस्य ग्रहणे ऽपीदं भवद् दुष्यतो ऽप्य् एतावता प्रशस्यत्वम् । अत्र शिलः प्रतिग्रहसमानजातीयः[^२१३] । स एवायं प्रकर्षप्रत्ययहेतुर् भवति । **प्रतिग्रहाच् छिलः श्रेयान्** इति । यतो निकृष्टम् अपेक्ष्योत्कृष्टत्वनिमित्तं प्रकर्षं अनुभवति । न हि भवति चण्डालाद् ब्राह्मणः श्रेयान् । अतः शिलोञ्छयोर् अपि ग्रहणे ऽनस्वग्रहणम् । तथापि शिलोञ्छः श्रेयः । यद्य् अपि शिलोञ्छवृत्तिर् अन्त्यन्तोत्कृष्टोक्ता तथाप्य् अस्ति प्रतिग्रहेण किंचित् साम्यम्[^२१४] । यतस् तत्राधिष्ठितदेवतानिष्ठितभृत्यागतं[^२१५] क्रियावैकल्यम् । असत्प्रतिग्रहे ऽप्य् आत्मनि ग्रह उपपन्नो न  कुप्यतीत्य् अयम्[^२१६] इति । तत्रेतरसंनिहितद्रव्यस्यात्मनि ग्रहः । अतः शिलोञ्छवृत्तिर् अपि न निरवद्या । ततो युक्तं **प्रतिग्रहाच् छिलः स्रेयान्** इत्यादि ॥ १०.११२ ॥


[^२१६]:
     M G: upapannena kurvīteyam


[^२१५]:
     M G J: tatrādhidevatāniṣṭhitabhṛtyāgataṃ


[^२१४]:
     M G: syāt


[^२१३]:
     M G: pratigrahaḥ samānajātīyaḥ

> **सीदद्भिः कुप्यम् इच्छद्भिर् धनं**[^२१७]** वा पृथिवीपतिः ।**  
> **याच्यः स्यात् स्नातकैर् विप्रैर् अदित्संस् त्यागम् अर्हति ॥ १०.११३ ॥**

अत्र त्रीणि निमित्तानि राजप्रतिग्रह उच्यन्ते । **सीदद्भिः** कुटुम्बावसदं प्राप्तैर् आपदीत्य् अर्थः । **कुप्यम् इच्छद्भिः** कुण्डलकटकाद्य् उष्णीषासनादि काञ्चनादि अन्यद् वा धनं गोहिरण्यादि यज्ञोपयोग्य् अन्यद् वा । **विप्रैः**[^२१८] **पृथिवीपतिर् याच्यो** देशेश्वरो ऽभ्यर्थयितव्यः । अत्र यद् उक्तम् "न राज्ञः प्रतिगृह्णीयात्" (म्ध् ४.८४) इति, स दुष्टराजविषयः प्रतिषेधो द्रष्टव्यः । तथा चोक्तम् "लुब्धस्योच्छास्त्रवर्तिनः" (म्ध् ४.८७) इति । **अदित्सन्** याचितः सन् दातुं यो नेच्छति । स **त्यागम् अर्हति** । तस्य विषये न वस्तव्यम् । अथ वा **त्यागो** हानिः । अन्यस्य चानिर्देशाद् धर्महानिं प्राप्नोति ॥ १०.११३ ॥


[^२१८]:
     M G: nimittaiḥ

> **अकृतं च कृतात् क्षेत्राद् गौर् अजाविकम् एव च ।**  
> **हिरण्यं धान्यम् अन्नं च पूर्वं पूर्वम् अदोषवत् ॥ १०.११४ ॥**

**अकृतम्** अकृष्टं क्षेत्रं प्रशस्यम् । **अजाविकं** च भवति । परस्परविशेष उक्तार्थः श्लोको गम्यते ॥ १०.११४ ॥

> **सप्त वित्तागमा धर्म्या दायो लाभः क्रयो जयः ।**  
> **प्रयोगः कर्मयोगश् च सत्प्रतिग्रह एव च ॥ १०.११५ ॥**

**दायः** अन्वयागतं धनम् । लाभः निध्यादेः । पित्राद्यर्जिताद् वा बन्धात्[^२१९] संविभागः । यद्य् अपि तत्पित्रादिक्रमायातं तथापि न तद् दायशब्देन[^२२०] शक्यम् अभिधातुम्, बहुसाधारण्यात् । तथा च "निबन्धो द्रव्यम्" (य्ध् २.१२४) इति स्मृत्यन्तरे पठितम् । अथ वा मित्राच् छ्वशुरगृहाद् वा यल् लब्धं प्रीत्या स **लाभः** । **क्रयः** प्रसिद्धः । **जयः** संग्रामे । **प्रयोगकर्मयोगौ** कुसीदकृषिवाणिज्यानि । अतश् च वर्णभेदेनैतेषां धर्म्यत्वम् । तत्राद्यास् त्रयः सर्वसाधारणाः । **जयः** क्षत्रियस्य । **प्रयोगकर्मयोगौ** वैश्यस्य । **सत्प्रतिग्रहो** ब्राह्मणस्य विशेषः । सर्ववर्णे[^२२१] ऽपि प्राग्दर्शनन्यायो विभागः । 


[^२२१]:
     M G: viśeṣaśravaṇe


[^२२०]:
     M G: tadīyaśabdena


[^२१९]:
     M G: nibandhāt

- <u>केचित्</u> क्रये विवदन्ते ।

- <u>तन्</u> न युक्तम्, सर्वव्यवहारोच्छेदप्रसङ्गात् । 

- <u>जयं</u> पणबन्धेनापि[^२२२] केचिद् इच्छन्ति सर्वविषयं ।


[^२२२]:
     M G J: yānabandhenāpi

- <u>तद् अयुक्तम्</u> । द्यूतधनस्य स्मृत्यन्तरेष्व् अशुद्धित्ववचनात् "पार्श्विकद्यूत"[^२२३] (न्स्म् १.४३) इत्य् अत्र । 


[^२२३]:
     M G: pārśvaka-; J DK (5: 1234): pāśuka-

- <u>तथापरे</u> प्रयोगम् अव्यापारम् आहुः । तथा हि प्रयोगो दृश्यते "ज्ञानपूर्वप्रयोगः" इति । तत्र शब्दस्य प्रयोग इति गम्यते । 

- <u>तथा</u> कर्मप्रयोगः कर्मप्रचार[^२२४] ॥ १०.१५५ ॥


[^२२४]:
     M G add: āvarjanaḥ

> **विद्या शिल्पं भृतिः सेवा गोरक्ष्यं विपणिः कृषिः ।**  
> **धृतिर् भैक्ष्यं कुसीदं च दश जीवनहेतवः ॥ १०.११६ ॥**

सर्वपुरुषाणाम् आपदि वृत्तिर् इयम् अनुज्ञायते । तत्र **विद्या** वेदविद्याव्यतिरेकेण वैद्यकतर्कभूतविषासनविद्या सर्वेषां जीवनार्था न दुष्यति । **शिल्पं** व्याख्यातम् । **भृतिः** प्रेष्यकत्वम् । **सेवा** परवृत्तानुवृत्तित्वम् । **धृतिः** संतोषः । दृष्टान्तार्थं चैतत् । अतो यथाविहितवृत्तिभावेनैते जीवनोपायाः संकीर्यन्ते, पुरुषमात्रविषयत्वात्[^२२५] ॥ १०.११६ ॥


[^२२५]:
     M G: puruṣamātre viṣa-

> **ब्राह्मणः क्षत्रियो वापि वृद्धिं नैव प्रयोजयेत् ।**  
> **कामं तु खलु धर्मार्थं दद्यात् पापीयसे ऽल्पिकाम् ॥ १०.११७ ॥**

**धर्मार्थम्** इति पूर्वोक्तैवापत्तिवृत्तिर्[^२२६] वेदितव्या । **पापीयस** इति वचनाद् धार्मिकाद् अल्पापि न ग्रहीतव्या । यद् उक्तम् "अध्यापनतुल्यानि कृषिवाणिज्यकुसीदानि" तद् आपद्गतेन ॥ १०.११७ ॥


[^२२६]:
     M G: -pannivṛttir

> **चतुर्थम् आददानो ऽपि क्षत्रियो भागम् आपदि ।**  
> **प्रजा रक्षन् परं शक्त्या किल्बिषात् प्रतिमुच्यते ॥ १०.११८ ॥**

राज्ञः क्षीणकोशस्य षड्भागग्रहणापवादश् चतुर्थभागो ऽभ्यनुज्ञायते । परिशिष्टो ऽर्थवादः । **परम्** इति क्रियावेशेषणम्, परया रक्षयेत्य् अर्थः ॥ १०.११८ ॥

> **स्वधर्मो विजयस् तस्य नाहवे स्यात् पराङ्मुखः ।**  
> **शस्त्रेण वैश्यान् रक्षित्वा धर्म्यम् आहारयेद् बलिम् ॥ १०.११९ ॥**

**विजय**शब्देन **विजय**फलं युक्तं[^२२७] **स्वधर्म**तया विधीयते । तथा **चाहवे** **न स्यात्** **पराङ्मुखः** । भय उपस्थिते पराङ्मुखो युद्धे न स्याद् इत्य् अर्थः । अनेन प्रकारेण प्रजा **रक्षित्वा** **वैश्याद्** **बलिर् हारयितव्यः** । वैश्या महाधना भवन्ति । ततस् तथा हरणे नियुक्ताः कृतापराधा न हन्यन्ते ॥ १०.११९ ॥


[^२२७]:
     DK (4: 1350): yuddhaṃ

> **धान्ये ऽष्टमं विशां शुल्कं विंशं कार्षापणावरम् ।**  
> **कर्मोपकरणाः शूद्राः कारवः शिल्पिनस् तथा ॥ १०.१२० ॥**

धान्यव्यवहारिणां लाभाद् अष्टमो भागो ग्रहीतव्यः । **विट्**शब्दः प्रजावचनः । हिरण्यव्यवहारिणां विंशतितमः । **शूद्राः कर्मोपकरणाः** । कर्म[^२२८] उपकरणम् उपकारो येषां न ते किंचिद् दापयितव्याः । एवं **शिल्पिनः कारवः** । तद् एवम् उक्तं प्राक् "शिल्पिनो मासि मासि" (म्ध् ७.१३९) इत्यादि । अधिकभागग्रहणार्थो ऽयं श्लोकः ॥ १०.१२० ॥


[^२२८]:
     M G a very different reading: dhānavyavahāriṇāḥ śūdrā karma

> **शूद्रस् तु वृत्तिम् आकांक्षन् क्षत्रम् आराधयेद् यदि ।**  
> **धनिनं वाप्य् उपाराध्य वैश्यं शूद्रो जिजीविशेत् ॥ १०.१२१ ॥**

**शूद्रस् तु वृत्तिम् आकांक्षेत्** तदा **क्षत्रम् आराधयेत्** । वृत्तिग्रहणाज् जीविकार्थम् एव क्षत्राराधनम्, न धर्मार्थम् । ब्राह्मणाराधनं तुभयार्थम् अपीत्य् उक्तं भवति । एवं **धनिनं** **वैश्यम्** **आराध्य** जीवेत् ॥ १०.१२१ ॥

> **स्वर्गार्थम् उभयार्थं वा विप्रान् आराधयेत् तु सः ।**  
> **जातब्राह्मणशब्दस्य सा ह्य् अस्य कृतकृत्यता ॥ १०.१२२ ॥**

"आराधयेत्" इत्य् उक्तं भवति । तद् आह । **जातब्राह्मणशब्दस्य** "ब्राह्मणो ऽयम्- इति यदास्य[^२२९] एष शब्दो भवति,[^२३०] तदासौ **कृतकृत्यः** कृतार्थो वेदितव्यः । अथ वा जातब्राह्मणव्यपदेशस्येति व्याख्येयम् । ब्राह्मणाश्रितो ऽयम् इति यदास्य[^२३१] व्यपदेशो जायते ॥ १०.१२२ ॥


[^२३१]:
     M G: yadasya


[^२३०]:
     M G: viśiṣṭaṃ karmaiṣa śabdo


[^२२९]:
     M G: yadasya

> **विप्रसेवैव शूद्रस्य विशिष्टं कर्म कीर्त्यते ।**  
> **यद् अतो ऽन्यद् धि कुरुते तद् भवत्य् अस्य निष्फलम् ॥ १०.१२३ ॥**

ब्राह्मणशुश्रूषैव मुख्यः शूद्रस्य धर्मः । **ततो यद् अन्यद्** व्रतोपवासादि **कुरुते तद् अस्य निष्फलम्** । न तु दानपाकयज्ञादीनाम् अस्य प्रतिषेधः, प्रत्यक्षविधानात् । इतरप्रतिषेधो ब्राह्मणशुश्रूषास्तुत्यर्थः ॥ १०.१२३ ॥

> **प्रकल्प्या तस्य तैर् वृत्तिः स्वकुटुम्बाद् यथार्हतः ।**  
> **शक्तिं चावेक्ष्य दाक्ष्यं च भृत्यानां च परिग्रहम् ॥ १०.१२४ ॥**

द्विजातीनाम् अयं धर्मः । **तस्य वृत्तिः** कल्पनीया शुश्रूषमाणस्य । **स्वकुटुम्बाद्** इति पुत्रवद् असौ पालनीयः । आत्मीयां **शक्तिम् अवेक्ष्य**,** दाक्ष्यं च** तस्य कार्येषु योग, **भृत्यानां** **च** पुत्रदाराणां तदीयानां **परिग्रहं** कियन्तो ऽस्य भर्तव्या इत्य् एतद् अपेक्ष्य सर्वेषां भरणं कर्तव्यम् ॥ १०.१२४ ॥

> **उच्छिष्टम् अन्नं दातव्यं जीर्णानि वसनानि च ।**  
> **पुलाकाश् चैव धान्यानां जीर्ञाश् चैव परिच्छदाः ॥ १०.१२५ ॥**

**उच्छिष्ट**शब्दो व्याख्यातार्थः । अतिथ्यादिभुक्तशिष्टम् आश्रिताय शूद्राय **दातव्यम्** । एवं **वासांसि जीर्णानि** धौतानि शुक्लानिम्। **पुलाका** असारधान्यानि । एवं **परिच्छदाः** शय्यासनादयः ॥ १०.१२६ ॥

> **न शूद्रे पातकं किंचिन् न च संस्कारम् अर्हति ।**  
> **नास्याधिकारो धर्मे ऽस्ति न धर्मात् प्रतिषेधनम् ॥ १०.१२६ ॥**

सर्वो ऽयम् अनुवादश्लोकः । यद् अस्याहत्यशृङ्गग्राहिकया न प्रतिषिद्धम्, यथा हिंसास्तेयाद्य् अनादृतवर्णविशेषं सामान्यशास्त्रप्रतिषिद्धम्, न तद्व्यतिक्रमाद् अस्य पापम् उत्पद्यते । श्रुतम् एवास्य शब्देन यथा हिंसास्तेयादिस् तत्रास्य भवत्य् एव दोषः । **न च संस्कारम्** उपनयनलक्षणम् **अर्हति** । तद् उक्तम् "त्रयो वर्णा द्विजातयः" (म्ध् १०.४) इति । एवं **नास्याधिकारो धर्मे ऽस्ति** स्नानोपवासदेवतार्चनादौ नास्य नित्यो ऽधिकारो ऽस्ति । अकरणे न प्रत्यवैति । **न धर्मात् प्रतिषेधनम्** । येषु स्नानोपवासव्रतादिषु नित्यादिकारो नास्ति, अकरणे प्रत्यवायाभावः, अथ निषेधो नास्ति, तादृशेभ्यो धर्मेभ्यो न प्रतिषेधः । न चेदृशाद् अस्य प्रतिषेधः, अतः शिष्टप्रतिषिद्धत्वाद् अभ्युदयकामस्य तदनुष्ठानं[^२३२] युज्यते ।[^२३३] एवं लशुनादिभक्षणनिवृत्तिर् अप्य् अभ्युदयायास्य वेदितव्या । सामान्यशास्त्रविहितम् "निवृत्तिस् तु महाफला" (म्ध् ५.५६) इति । अतो **न धर्मात् प्रतिषेधनम्** इति यत्रारम्भः ॥ १०.१२६ ॥


[^२३३]:
     M G add: tad uktam "nivṛttis tu mahāphalā"


[^२३२]:
     M G add: na

> **धर्मेप्सवस् तु धर्मज्ञाः सतां धर्मम्**[^२३४]** अनुष्ठिताः ।**  
> **मन्त्रवर्ज्यं न दुष्यन्ति प्रशंसां प्राप्नुवन्ति च ॥ १०.१२७ ॥**

एतद् एवाह । धर्माप्तुम्[^२३५] इच्छन्तो ऽभ्युदयकामाः । **सतां** साधूनां **धर्मम्** **अनुष्ठिताः** समाश्रिताः । मन्त्रवर्जं न दुष्यन्ति । अतस् ते अनेकाहोपवासदेवतार्चनगुरुब्राह्मणनमस्कारादि **सतां **वृत्तम् आचरन्तो **न दुष्यन्ति** । **प्रशंसां **फलं **च** **प्राप्नुवन्ति** । 


[^२३५]:
     M G: dharmaprāptum

- न पुनर् एतन् मन्तव्यम् "यानि समन्त्रकाणि ब्राह्मणादीनां कर्माणि दर्शपौर्णमासादीनि तानि मन्त्रवर्ज्यं शूद्रस्य न दुष्यन्ति" इति । यतः समन्त्रेषूत्पन्नेषु मन्त्ररहितेनानुष्ठानम् अशाब्दं स्यात् । **मन्त्रवर्जम्** इत्य् एतस्य दर्शितो विषयः । तथा च भवगान् व्यासः-

- न चेह शूद्रः पततीति निश्चयो न चापि संस्कारम् इहार्हतीति ।

- स्मृतिप्रयुक्तं तु न धर्मम् अश्नुते न चास्य धर्मे प्रतिषेधनं स्मृतम् ॥ इति ।

एतद् अपि यथाविहितानुवाद्य् एव । लशुनसुरापानादेर् न पतति । संस्कारानर्हतोक्तैव । उक्तं चानुपनीतत्वाच् छ्रुतिविहितधर्माभावे स्मृतिविषये सामान्यविहिता धर्मा यथोक्तप्रकारास् ते नास्य प्रतिषिध्यन्ते । तथा च स्मृत्यन्तरम्- "पाकयज्ञैः स्वयं यजेत । अनुज्ञातो ऽस्य नमस्कारो मन्त्रः" (ग्ध् १०.६४–६५) इति । 

- <u>ये पुनर्</u> आहुः आवसथ्याधानपार्वणवैश्वदेवान्नपाकयज्ञादिषु शूद्राणां पाक्षिको ऽधिकारः, 

- <u>तेषाम्</u> अभिप्रायं न विद्मः । आवसथ्याधानं तावद् गृह्यकारैर् आम्नातं त्रैवर्णिकोद्देशेनैव । मन्वादिभिश् च नैवम् आम्नातम् । तथा केवलम् "वैवाहिकाग्नौ कुर्वीत गृह्यं कर्म" (म्ध् ३.५७) इति तत्र नैवाम्नातम् । कुतः शूद्रस्याधानम् । अथ पाकयज्ञविधानाद् अग्न्याधानाक्षेपः, तद् अपि न । लौकिकाग्नौ वैश्वदेवो भविष्यति । यावद् वचनं[^२३६] वाचनिकं नान्यद् आक्षेप्तुम् अलं । "विवाहाग्नौ" इत्य् अत्रैव प्रदर्शितम् । पार्वणशब्देन च यद्य् आमावास्यं श्राद्धम् उच्यते, तद् अभ्यनुजानीमः, अष्टकापार्वणश्राद्धवैश्वदेवानां विहिततात् । अथ दर्शपौर्णमासौ, तद् अपाकृतम् ॥ १०.१२७ ॥


[^२३६]:
     M G add: tāvatikaṃ

> **यथा यथा हि सद्वृत्तम् आतिष्ठत्य् अनसूयकः ।**  
> **तथा तथेमं चामुं च लोकं प्राप्नोत्य् अनिन्दितः ॥ १०.१२८ ॥**

उक्तार्थः श्लोकः ॥ १०.१२८ ॥

> **शक्तेनापि हि शूद्रेण न कार्यो धनसंचयः ।**  
> **शूद्रो हि धनम् आसाद्य ब्राह्मणान् एव बाधते ॥ १०.१२९ ॥**

**शक्तेनापि** कृष्यादिकर्मणा **धनसंचयः शूद्रेण न कर्तव्यः** । तत्र हेतुस्वरूपम् अर्थवादम् आह । **शूद्रो धनं** बह्व् **आसाद्य** स्वीकृत्य **ब्राह्मणान् एव बाधते** । 

- <u>का पुनर्</u> ब्राह्मणानां बाधा । 

- <u>महाधनत्वाद्</u> अत्यर्थं ब्राह्मणान् प्रतिग्राहयेत् । शूद्रप्रतिग्रहश् च तेषां प्रतिषिद्धः । तत्र निमित्तभावम् आपद्यमानो दुष्येत् । एतच् च न विहितं कुर्वतः कर्मदोषाशङ्का । तस्माद् ब्राह्मणान् न परिचरेद् इत्य् एषैव बाधा ॥ १०.१२९ ॥

> **एते चतुर्णां वर्णानाम् आपद्धर्माः प्रकीर्तिताः ।**  
> **यान् सम्यग् अनुतिष्ठन्तो व्रजन्ति परमां गतिम् ॥ १०.१३० ॥**

**सम्यग्** **आपद्धर्मानुष्ठानात् परमा गतिः** प्राप्यते । शरीररक्षणाद् विहितातिक्रमो न भवतीति युक्ता शुभपलप्राप्तिः । नापद्गतेनासत्प्रतिग्रहादौ विचिकित्सितव्यम् इति शास्त्रन्यायानुवादः ॥ १०.१३० ॥

> **एष धर्मविधिः कृत्स्नश् चातुर्वर्ण्यस्य कीर्तितः ।**  
> **अतः परं प्रवक्ष्यामि प्रायश्चित्तविधिं शुभम् ॥ १०.१३१ ॥**

पाठाद् एव सिद्धर्तो ऽयम् इति ॥ १०.१३१ ॥

**इति मानवे धर्मशास्त्रे भृगुप्रोक्तायां संहितायां **

**दशमो ऽध्यायः ॥**


**मान्या कापि मनुस्मृतिस् तदुचिता व्याख्या हि मेधातिथेः सा लुप्तैव विधेर् वशात् क्वचिद् अपि प्राप्यं न यत् पुस्तकम् ।**


**क्षोणीन्द्रो मदनः सहारणसुतो देशान्तराद् आहृतं जीर्णोद्धारम् अचीकरत् तत इतस् तत्पुस्तकैर् लेखितैः ।**

**इति भट्टवीरस्वामिसूनोर् भट्टमेधातिथिकृतौ**

**मनुभाष्ये दशमो ऽध्यायः ॥**

