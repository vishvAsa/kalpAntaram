+++
title = "०७ यज्ञोपवीतम्"

+++
**अथ यज्ञोपवीतम्**

तत्र मनुः ।

> कार्पासम् उपवीतं स्याद् विप्रस्योर्ध्ववृतं त्रिवृत् ।

> शणसूत्रम् अयं राज्ञो वैश्यस्याविकसौत्रिकम् ॥ इति ।

त्रिवृच् च । नवसूत्रम् "नव वै त्रिवृत्" इति श्रुतेः । गृह्यपरिशिष्टे ऽपि -  "उपवीतम् अयुग्मसरं त्रिवृद् यज्ञोपवीतम्" इति । अयुग्मसरम् अयुग्मगुणं त्रिगुणम् इति यावत् । एकैकश् च गुणो विषमतन्तुकः त्रितन्तुक एव । अन्यथा नवतन्तुत्वव्याघातात् । उक्तं च देवलेन ।

> यज्ञोपवीतं कुर्वीत सूत्रेण नवतन्तुकम् । इति ।

एवं च नवतन्तुकं त्रिवृद् यज्ञोपवीतम् इत्य् उक्तं भवति । तद् ऊर्ध्ववृतं कार्यम् । तद् आह दत्तात्रेयः ।

> अधोवृत्तैस् त्रिभिः सूत्रैः पुनश् चोर्ध्ववृतैस् त्रिवृत् ।

कात्यायनो ऽपि ।

> त्रिवृद् ऊर्ध्ववृतं कार्यं तन्तुत्रयम् अधोवृतम् । इति ।

ऊर्ध्ववृतस्य लक्षणम् आह संग्रहकारः ।

> करेण दक्षिणेनोर्ध्वं गतेन त्रिगुणीकृतम् ।

> वलितं मानवे सूत्रं शास्त्र ऊर्ध्ववृतं स्मृतम् ॥ इति ।

ऊर्ध्वं गतेन ऊर्ध्वं स्थितेन दक्षिणेन करेण यद् वलितं तद् ऊर्ध्ववृतम् इत्य् अर्थः । युक्तं चैतत्, अन्यथा गमनवलनयोर् यौगपद्याद् अनेन गतेन वलितम् इत्य् अन्वयः स्यात् । अत्रोपवीतप्रयोगम् आह देवलः ।

> ग्रामान् निष्क्रम्य संख्याय षण्णवत्यङ्गुलीषु तत् ।

> यावत् त्रिगुणितं सूत्रं प्रक्षाल्याब्लिङ्गिकैस् त्रिभिः ॥

> देवागारे ऽथ वा गोष्ठे नद्यां वान्यत्र वा शुचौ ।

> सावित्र्या त्रिवृतं कुर्यान् नवसूत्रं तु तद् भवेत् ॥

> बिल्वाश्वत्थादियज्ञीयवृक्षस्यान्यतमस्य तु ।

> बध्नीयात् तत्सजीवं तु पितृभ्यो नम इत्य् अथ ॥

> ब्रुवन्न् आवेष्टितव्यं स्यात् पितॄणां तृत्पिदं हि तत् ।

> त्रिस् ताडयेत् करतलं देवादीनां हि तृप्तिदम् ॥

> सव्ये मृदं गृहीत्वास्मिन् स्थापयेद् भूरि इति ब्रुवन् ।

> पत्रं पुष्पं फलं वापि व्याहृतीभिः प्रतिक्षिपेत् ॥

> अभिमन्त्र्याथ भूर् अग्निं चेति वृत्तत्रयं त्रिभिः ।

> हरिब्रह्मेश्वरेभ्यश् च प्रणम्यावदधाति तत् ॥ इति ।

अथ धारण्मन्त्रस् तु गृह्यपरिशिष्टे ऽभिहितः ।

> यज्ञोपवीतं परमं पवित्रं प्रजापतेर् यत् सहजं पुरस्तात् ।

> आयुष्यम् अग्र्यं प्रतिमुञ्च शुभ्रं यज्ञोपवीतं बलम् अस्तु तेजः ॥ इति ।

साङ्ख्यायनगृह्ये ऽपि -  "यज्ञोपवीतम् असि यज्ञस्य चोपन्ह्यामि" इति । अत्र प्रतितन्तु देवताभेदम् आह देवलः ।

> ओङ्कारः प्रथमस् तन्तुर् द्वितीयो ऽग्निस् तथैव च ।

> तृतीयो नागदैवत्यश् चतुर्थः सोमदेवतः ॥

> पञ्चमः पितृदैवत्यः षष्ठश् चैव प्रजापतिः ।

> सप्तमो वायुदैवतः सूर्यश् चाष्टम एव च ॥

> नवमः सर्वदैवत्य इत्य् एते नव तन्तवः ॥ इति ।

अत्र ग्रन्थिनियमम् आह कात्यायनः ।

> त्रिवृतं चोपवीतं स्यात् तस्यैको ग्रन्थिर् इष्यते ।

तत्र देवलः ।

> एकेन ग्रन्थिना तन्तुर् द्विगुणस् त्रिगुणो ऽथ वा । इति ।

य एताम् उपवीतोत्पत्तिं न जानाति तस्य सर्वक्रियानैष्फल्यम् आह पितामहः ।

> य एतं न विजानाति यज्ञसूत्रसमुद्भवम् ।

> वेदोक्तं निष्फलं तस्य स्नानदानजपादिकम् ॥

> ब्राह्मणो यो न जानाति उपवीतस्य संस्थितिम् ।

> मोहात्मा सहते भारं पशुर् गौर् इव सर्वदा ॥ इति ।

कात्यायनस् तु परिमाणान्तरम् आह ।

> पृष्ठवंशे च नाभ्यां च धृतं यद् विन्दतेर् कटिम् ।

> तद् धार्यम् उपवीतं स्यान् नातिलम्बं न चोच्छ्रितम् ॥ इति ।

अत्रातिलम्बात्युच्छ्रितप्रतिषेधान् मध्ये कथंचिद् अलाभे परिमाणान्तरम् अविरुद्धम् इति ज्ञायते । अत एव देवलः ।

> स्तनाद् ऊर्ध्वम् अधो नाभेर् न कर्तव्यं कथंचन । इति ।

अधो नाभेर् इत्य् अतिलम्बाभिप्रायम् । उक्तोपवीतालाभे ऽपि स एवाह ।

> कार्पासक्षौमगोवालशणवल्कतृणोद्भवम् ।

> सदा संभवता कार्यम् उपवीतं द्विजातिभिः ॥ इति ।

क्षुमा अतसी । वल्कं तरुत्वक् । तृणोद्भवं कुशनिर्मितम् । तथा च गोबिलः -  "यज्ञोपवीतं कुरुते सूत्रं वस्त्रं कुशरज्जुं वा" इति । बोधायनो ऽपि -  "कौशं सूत्रं वा त्रिवृद् यज्ञोपवीतम्" इति । सूत्रम् अपि वस्त्राभावे वेदितव्यम्, "अपि वाससा यज्ञोपवितार्थं कुर्यात् तदभावे त्रिवृता सूत्रेण" इति ऋष्यशृङ्गस्मरणात् । अनेनोपवीतं नित्यं धार्यम् इत्य् उक्तं भवति । अत एव भृगुः ।

> सदोपवीतिना भाव्यं सदा बद्धशिखेन च ।

> विशिखो ऽनुपवीतश् च यत् करोति न तत् कृतम् ॥ इति ।

न चानेन सदोपवीतित्वं कर्मकाल एवेति शङ्कनीयम् । यतः स एवाह ।

> मन्त्रपूतं स्थितं काये यस्य यज्ञोपवीतकम् ।

> नोत्तारयेत् ततः प्राज्ञो यदीच्छेच् छ्रेय आत्मनः ॥

> कायस्थम् एव यत् कार्यम् उत्थाप्यं न कदाचन ।

> सकृद् उत्तारणात् तस्य प्रायश्चित्ती भवेद् द्विजः ॥ इति ।

एतच् चोपवीतं बटोर् एकम् एव । तद् आह देवलः ।

> ब्रह्मचारिण एकं तु स्नानात् प्रभृति तद् द्वयम् । इति ।

भृगुर् अपि ।

> उपवीतं वटोर् एकं द्वे तथेतरयोः स्मृतम् ।

> एकम् एव यतीनां स्याद् इति शास्त्रस्य निर्णयः ॥ इति ।

इतरयोर् गृहस्थवनस्थयोर् इत्य् अर्थः । एतच् च नित्याभिप्रायम्, बहुषु कामश्रवणात् । तद् आह देवलः ।

> बहूनि चायुष्कामस्येत्यादि काम्यं प्रचक्षते । इति ।

केशसंसर्गे ऽपि स एवाह ।

> सूत्रं सलोमकं चेत् स्यात् ततः कृत्वा विलोमकम् ।

> सावित्र्या दशकृत्वो ऽध्बिर् मन्त्रिताभिस् तद् उक्षयेत् ॥

> विच्छिन्नं वाप्य् अधोयातं भुक्त्वा निर्मितम् उत्सृजेत् । इति ।

मनुस् तु घृतयज्ञोपवीतादिनाशे प्रतिपत्तिनियमम् आह ।

> मेखलाम् अजितनं दण्डम् उपवीतं कमण्डलुम् ।

> अप्सु प्रास्य विनष्टानि गृहीत्वान्यानि मन्त्रवत् ॥ इति ।

**इति स्मृतिचन्द्रिकायां यज्ञोपवीतम्**