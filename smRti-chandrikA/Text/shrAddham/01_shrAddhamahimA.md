+++
title = "०१ श्राद्धमहिमा"

+++
उक्तम् आह्निके नित्यश्राद्धम् । अधुना तत्प्रसङ्गाच् छ्राद्धप्रकरणम् आरभ्यते । तत्रादौ श्राद्धमहिमा । तत्र सुमन्तुः ।

> श्राद्धात् परतरं नान्यच् छ्रेयस्करम् उदाहृतम् ।

> तस्मात् सर्वप्रयत्नेन श्राद्धं कुर्याद् विचक्षणः ॥

देवलो ऽपि ।

> अरोगः प्रकृतिस्थश् च चिरायुः पुत्रपौत्रवान् ।

> अर्थवान् अर्थकामी च श्राद्धकामो भवेद् इह ॥

> परत्र च परां तुष्टिं लोकांश् च विविधान् शुभान् ।

> श्राद्धकृत् समवाप्नोति यशश् च विपुलं नरः ॥

याज्ञवल्क्यो ऽपि ।

> आयुः प्रजां धनं विद्यां स्वर्गं मोक्षं सुखानि च ।

> प्रयच्छन्ति तथा राज्यं प्रीता नॄणां पितामहाः ॥

यमो ऽपि ।

> ये यजन्ति पितॄन् देवान् ब्राह्मणान् सहुताशनान् ।

> सर्वभूतान्तरात्मानं विष्णुम् एव यजन्ति ते ॥

> आयुः पुत्रान् यशः स्वर्गं कीर्तिं पुष्टिं बलम् श्रियम् ।

> पशून् सुखं धनं धान्यं प्राप्नुयात् पितृपूजनात् ॥

मार्कण्डेयपुराणे ऽपि ।

> पिता पितामहश् चैव तथैव प्रपितामहः ।

> पिण्डसंबन्धिनो ह्य् एते विज्ञेयाः पुरुषास् त्रयः ॥

> लेपसंबन्धिनस् त्व् अन्ये पितामहपितामहात् ।

> प्रभृत्य् उक्तास् त्रयस् तेषां यजमानश् च सप्तमः ॥

> तथान्ये पूर्वजाः स्वर्गे ये चान्ये नरकौकसः ।

> ये च तिर्यक्त्वम् आपन्ना ये च भूतादिसंस्थिताः ॥

> तांत् सर्वान् यजमानो वै श्राद्धं कुर्वन् यथाविधि ।

> समाप्याययते वस्त्स येन येन शृणुष्व तत् ॥

> अन्नप्रकिरणं यत् तु मनुष्यैः क्रियते भुवि ।

> तेन तुष्टिम् उपायान्ति ये पिशाचत्वम् आगताः ॥

> यद् अम्बु स्नानवस्त्रोत्थं भूमौ पतति पुत्रक ।

> तेन ये मरुतां प्राप्तास् तेषां तृप्तिः प्रजायते ॥

> यास् तु गन्धाम्बुकणिकाः पतन्ति धरणीतले ।

> ताभिर् आप्ययनं तेषां ये देवत्वं कुले गताः ॥

> उद्धृतेषु तु पिण्डेषु याश् चात्र कणिका भुवि ।

> ताभिर् आप्यायनं तेषां ये तिर्यक्त्वं कुले गताः ॥

> ये चादन्ताः कुले बालाः क्रियायोग्या ह्य् असंस्कृताः ।

> विपन्नास् ते तु विकिरसंमार्जनजलाशिनः ॥

> भुक्त्वा चाचमतां यच् च जलं यच् चाङ्घ्रिसेचने ।

> ब्राह्मणानां तथैवान्ते तेन तृप्तिं प्रयान्ति वै ॥

> तेनानेककुले तत्र तत् तद् योन्यन्तरं गताः ।

> प्रयान्त्य् अप्यायनं वत्स सम्यक् श्राद्धक्रियावताम् ॥

बृहस्पतिर् अपि ।

> य एवं वेत्ति मतिमांस् तस्य श्राद्धफलं भवेत् ।

> उपदेष्टानुमन्ता च लोके तुल्यफलौ स्मृतौ ॥

> इमं श्राद्धविधिं पुण्यं कुर्याद् वापि पठेत् तु यः ।

> सर्वकामैः स बध्नाति ह्य् अमृतत्वं च विन्दति ॥

तथाकरणे ऽपि दोषस् तेनैव दर्शितः ।

> न तत्र वीरा जायन्ते नारोगा न शतायुषः ।

> न च श्रेयो ऽधिगच्छन्ति यत्र श्राद्धं विवर्जितम् ॥

आदित्यपुराणे ऽपि ।

> न सन्ति पितरश् चेति कृत्वा मनसि यो नरः ।

> श्राद्धं न कुरुते तत्र तस्य रक्तं पिबन्ति ते ॥

तथा धनाशुद्धाव् अपि दोषो मार्कण्डेयपुराणे दर्शितः ।

> अन्यायोपार्जितैर् द्रव्यैर् यच् छ्राद्धं क्रियते नरैः ।

> तृप्यन्ति तेन चण्डालाः पुल्कसाद्याश् च योनयः ॥ इति ॥

**इति स्मृतिचन्द्रिकायां श्राद्धमहिमा**
