+++
title = "७० शयनविधिः"

+++
**अथ शयनविधिः**

तत्र याज्ञवल्क्यः ।

> उपास्य पश्चिमां संध्यां हुत्वाग्नींस् तान् उपास्य च ।

> भृत्यैः परिवृतो भुक्त्वा नातितृप्त्याथ संविसेत् ॥

संविशेत् स्वपेद् इत्य् अर्थः । चकारो वैश्वदेवादेर् अपि समुच्च्यार्थः,

> सायं प्रातर् वैश्वदेवः कर्तव्यो बलिकर्म च ।

> अनश्नतापि सततम् अन्यथा किल्बिषी भवेत् ॥

इति कात्यायनस्मरणात् । एतच् च पाकान्तराद् आदाय कार्यं न पुनर् भुक्तशेष्टेन,

> न च श्राद्धस्य यच् छिष्टं गृहे पर्युषितं च यत् ।

> दम्पत्योर् भुक्तशिष्टं च भुक्त्वा चान्द्रायणं चरेत् ॥

इति तस्याभोज्यत्वस्मरणात्, "यद् आर्याणाम् अभोजनं स्यान् न तेन यजेत" इत्य् आपस्तम्बस्मरणात् । अत एव विष्णुपुराणम् ।

> पुनः पाकम् उपादाय सायम् अप्य् अवनीपते (?) ।

> वैश्वदेवनिमित्तं वै पत्न्या सार्धं बलिं हरेत् ॥

> तत्रापि श्वपचादिभ्यस् तथैवान्नापवर्जनम् ।

> अतिथिं चागतं तत्र स्वशक्त्या पूजयेत् ततः ॥

> देवातिथौ तु विमुखे गते यत् पातकं नृप ।

> तद् एवाष्टगुणं पुंसां सूर्योढे विमुखे गते ॥

> कृतपादादिशौचश् च भुक्त्वा सायं ततो गृही ।

> गच्छेच् छय्याम् अस्फुटितां दृढदारुमयीं नृप ॥ इति ।

गच्छेच् छय्यां शयनार्थम् इति शेषः । तत् कथम् इत्य् अपेक्षिते हारीतः ।


> सुप्रक्षालितचरणः सर्वतो रक्षां कृत्वा उदकपूर्णघटादिमङ्गलोपेतः आत्माभिरुचिताम् अनुपहतां "सुत्रामाणम्" इति पठन् शय्याम् अधिष्ठाय रात्रिसूक्तं जप्त्वा विष्णुं नमस्कृत्य "सर्पापसर्प भद्रं ते" इत्य् एत्च् छ्लोकद्वयं जप्त्वा इष्टदेवतास्मरणं कृत्वा समाधिम् आस्थाय अन्यांश् च वैदिकान् मन्त्रान् सावित्रीं जप्त्वामङ्गलश्रुतिं शङ्खं च शृण्वन् दक्षिणशिराः स्वपेत् । इति ।

रक्षा चात्र गारुडैर् मन्त्रिः,

> माङ्गल्यं पूर्णकुम्भं च शिरःस्थाने निधाय च ।

> वैदिकैर् गारुडैर् मन्त्रैः रक्षां कृत्वा स्वपेत् ततः॥

इति पुराणस्मरणात् । रात्रसूक्तम् "रात्री स्वख्यदायती" इत्य् अष्टर्चम् । दक्षिणशिरा इति प्रदर्शनार्थम्,

> प्राच्यां दिशि शिरःशस्तं याम्यायाम् अथ वा नृप ।

> सदैव स्वपतः पुंसो विपरीतं तु रोगदम् ॥

इति पद्मपुराणस्मरणात् । अत्र विशेषम् आह व्यासः ।

> शुचिदेशं विविक्तं तु गोमयेनोपलेपयेत् ।

> प्रागुदक्प्रवणे चैव संविशेत् तु सदा बुधः ॥ इति ।

विविक्तं रहः । गोबिलो ऽपि -  "स्नातः संवेशनवेलायां वैणवं दण्डम् उपनिदधाति शयनसमीपे सर्वां रात्रिं निश्चलं स्वस्त्ययनार्थम्" इति । पुराणे ऽपि ।

> रात्रिसूक्तं जपेत् स्मृत्वा देवांश् च सुखशायिनः ।

> नमस्कृत्याव्ययं विष्णुं समाधिस्थः स्वपेन् निशि ॥ इति ।

सुखशायिनो गोबिलेन दर्शिता ।

> अगस्त्यो माधवश् चैव मुचुकुन्दो महाबलः ।

> कपिलो मुनिर् आस्तीकः पञ्चैत सुखशायिनः ॥

अत्र मार्कण्डेयः ।

> शून्यालये श्मशाने च एको वृक्षो चतुष्पथे ।

> महादेवगृहे वापि मातृवेश्मनि न स्वपेत् ॥

> न यक्षनागायतने स्कन्दस्यायतने तथा ।

> कूलच्छायासु च तथा शर्करालोष्टपांसुषु ॥

> न स्वपेच् च तथा दर्भे विना दीक्षां कथंचन ।

> धान्यगोदेवविप्राणां गुरूणां च तथोपरि ॥

> न चाप् भिन्नशयने नाशुचौ नाशुचिः स्वयम् ।

> नार्द्रवासा न नग्नश् च नोत्तरापरमस्तकः ॥

> नाकाशे सर्वतः शून्ये न च चैत्यद्रुमे तथा ॥

प्रचेता अपि -  "न संध्यायां शयीत न देवसमीपे न देवसमाप्तौ नाशुचिर् न नग्नो न विशीर्णखट्वायां नान्यवर्णोपशायितयां नाश्मपीठोपहितायां न भूतयक्षग्रहायतनेषु न श्मशानवल्मीकमहावृक्षच्छायासु च" इति । विष्णुर् अपि -  "नार्द्रपादवासाः स्वपेन् न पलाशशयने न पञ्चदारुकृते न गजभग्नकृते न विद्युद्दग्धे नाग्निप्लुष्टे न घटासिक्तद्रुमजे न श्मशानशून्यालयदेवतायतनेषु न च पलमध्ये न नारीमध्ये न धान्यगोगुरुहुताशनसुराणाम् उपरि नोच्छिष्टो न दिवा" इति । विष्णुपुराणे ऽपि ।

> नाविशालां न वा भग्नां नासमां मलिनां न च ।

> न च जन्तुमयीं शय्याम् अधितिष्ठेद् अनास्तृताम् ॥ इति ।

दक्षो ऽपि ।

> प्रदोषपश्चिमौ यामौ वेदाभ्यासेन तौ नयेत् ।

> यामद्वयं शयानस् तु ब्रह्मभूयाय कल्पते ॥

अत्र कूर्मपुराणम् ।

> इत्य् एतद् अखिलं प्रोक्तम् अहन्य् अहनि वै द्विजाः ।

> ब्राह्मणानां कृत्यजातम् (?) अपवर्गफलप्रदम् ॥

> नास्तिक्याद् अथ वालस्याद् ब्रह्मणो न करोति यः।

> स याति नरकान् घोरान् काकयोनौ च जायते ॥

> नान्यो विमुक्त ये पन्था मुक्त्वाश्रमविधिं स्वकम् ।

> तस्मात् कर्माणि कुर्वीत तुष्टये परमेष्ठिनः ॥ इति ।

**इति श्रीसकलविद्याविशारद-श्रीकेशवादित्यभट्टोपाध्यायसुत-**

**याज्ञिकदेवणभट्टोपाध्यायविरचितायां **

**स्मृतिचन्द्रिकायां आह्निककाण्डः स्माप्तः**