+++
title = "१९ तीर्थस्नानमन्त्राः"

+++
**अथ प्रसङ्गात् तीर्थस्नानमन्त्राः प्रदर्श्यन्ते**

> विष्णुपादाब्जसंभूते गङ्गे त्रिपथगामिनि ।

> धर्मप्रदेतिविख्याते पापं मे हर जाह्नवि ॥

> श्रद्धया धर्मसंपन्ने श्रीमातर् देवि जाह्नवि ।

> अमृतेनाम्बुना देवि भागीरथि पुनीहि माम् ॥

इति गङ्गास्नानमन्त्रः ।

> करतोये सदानीरे सरिच्छ्रेष्टेतिविश्रुते ।

> आप्लावयसि पौत्राणां पापं हर करोद्भवे ॥

इति करतोयास्नानमन्त्रः ।

> गाधिराजसुते देवि विश्वामित्रमुनेः सुते ।

> ऋचीकभार्ये सत्यार्ये पापं मे हर कौशिकि ॥

इति कौशिकीस्नानमन्त्रः ।

> सह्यपादोद्भवे देवि श्रीशैलोत्सङ्गगामिनि ।

> कृष्णवेणीति विख्याते सर्वपापप्रणाशिनि ॥

> सह्यपादोद्भवा देवी कृष्णवेणीति विश्रुता ।

> सर्वपापविशुद्ध्यर्थं स्नास्ये देवि तवाम्भसि ॥

> प्रसीद मे देवि सदा रसेन देवेशसृष्टा जगतां विमुक्त्यै ।

> स्नानेन यस्याम् अवधूतपपः प्राप्नोति विष्णोः पदम् एव मर्त्यः ॥

> ब्रह्मामृतानन्द्रसेन पूर्णा जलेन पूर्णाम् इव मेनिरे जनाः ।

> तां त्वावहाहामि पिबामि कृष्णे देवान् ऋषींस् तर्पयिष्ये पितॄंश् च ॥ 

इति कृष्णवेणीस्नानमन्त्रः ।

> भीमसेनसमुद्भूते रथनेमिविनिःसृते ।

> सर्वपापप्रणाशार्थं स्नास्ये देवि तवाम्भसि ॥

इति भीमरथीस्नानमन्त्रः ।

> नभो ऽस्तु ते पुण्यजले नमः सागरगामिनि ।

> नर्मदे पापनिर्मोचे नमो देवि वरानने ॥

> नमो ऽस्तु ते मुनिगणसिद्धसेविते नमो ऽस्तु ते शङ्करदेहनिःसृते ।

> नमो ऽस्तु ते धर्मभृतां वरप्रदे नमो ऽस्तु ते सर्वपवित्रपाविनि ॥

इति नर्मदास्नानमन्त्रः ।

> त्वं देवि सरितां नाथे त्वं देवि सरितां वरे ।

> उभयोः सङ्गमे स्नात्वा मुञ्चामि दुरितानि वाइ ॥

इति गङ्गासागरसङ्गमस्नानमन्त्रः ।

> ब्रह्मपुत्र महाभाग (?) शन्तनोः कुलवर्धन ।

> अमोघगर्भसंभूत पापं लौहित्य मे हर ॥

इति लौहित्यस्नानमन्त्रः ।

> अग्निस् तु ते योनिर् इडा च देहो रेतो ऽपि विष्णोर् अमृतस्य नाभिः ।

> एतद् ब्रुवन् पाण्डव सत्यवाक्यं ततो ऽवगाहेत पतिं नदीनाम् ॥

इति सागरस्नानमन्त्रः ।

> आजन्मशतसाहस्रे यत् पापं कुरुते क्वचित् ।

> मुच्यते सर्वपापेभ्यः स्नात्वैव लवणाम्भसि ॥

> अश्वत्थः सागरश् चैव न स्प्रष्टव्यौ कदाचन ।

> अश्वत्थं मन्दवारे तु सागरं पर्वणि स्पृशेत् ॥

> अन्यदा तु कुरुश्रेष्ठ देवयोनिर् अपां पतिः ।

> कुशाग्रेणापि कौन्तेय न स्प्रष्टव्यो महोदधिः ॥ इति ।

अत्रोदकान्तरेणैवाचमनं कार्यम्, न समुद्रोदकेन, "अक्षाराभिर् अनुष्णाभिर् आचामेत्" इति स्मरणात् । न च येन स्नानं तेनैवाचमनम् इत्य् अपि नियमो ऽस्ति । उक्तं च तैत्तिरीयकश्रुतौ -  "तस्मात् समुद्रस्य न पिबन्ति" इति । तप्रणादिकं तु तेनैव कार्यम्, निषेधाभावात् । एवम् उष्णोदककुण्डस्नाने ऽपि द्रष्टव्यम् । अत्र तीर्थप्रसङ्गात् पैठीनसिः ।

> षोडशांशं स लभते यः परार्थेन गच्छति ।

> अर्धतीर्थफलं तस्य यः प्रसङ्गेन गच्छति ॥

शङ्खो ऽपि ।

> तीर्थं प्राप्यानुषङ्गेण यस् तत्र स्नानम् आचरेत् ।

> स्नानजं फलम् आप्नोति तीर्थयात्राश्रितं न तु ॥

> नृणां पापकृतां तीर्थे पापप्रशमनं भवेत् ।

> यथोक्तफलदं तीर्थं भवेच् छुद्धात्मनां नृणाम् ॥

व्यासो ऽपि ।

> यस्य हस्तौ च पादौ च मनश् चैव सुसंयतम् ।

> विद्या तपश् च कीर्तिश् च स तीर्थफलम् अश्नुते ॥

वृद्धवसिष्ठो ऽपि ।

> पितरं मातरं वापि भ्रातरं सुहृदं गुरुम् ।

> मज्जयेत् तु यम् उद्दिश्य द्वादशांशं लभेत सः ॥

पैठीनसिर् अपि ।

> यः प्रकृतिं कुशमयीं तीर्थवारिणि मज्जयेत् ।

> मज्जयेत् तु यम् उद्दिश्य ह्य् अष्टभागं लभेत सः ॥

अत्रायं मन्त्रः ।

> कुशो ऽसि त्वं पवित्रो ऽसि ब्रह्मणा निर्मितः पुरा ।

> त्वयि स्नाते तु स स्नातो यस्यैतद् ग्रन्थिबन्धनम् ॥ इति ।

**इति स्मृतिचन्द्रिकायां तीर्थस्नानमन्त्राः **
