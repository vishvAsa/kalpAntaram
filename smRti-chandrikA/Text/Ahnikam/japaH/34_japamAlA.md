+++
title = "३४ जपमाला"

+++
**अथ जपमाला **

तत्र योगयाज्ञवल्क्यः ।

> स्फोटिकेन्द्राक्षरुद्राक्षैः पुत्रजीवसमुद्भवैः ।

> अक्षमाला तु कर्तव्या उत्तमा ह्य् उत्तरोत्तरा ॥

पुराणे ऽपि ।

> अक्षसूत्रं तु कर्तव्यं मुक्तामणिमयं शुभम् ।

> सौवर्णं राजतं ताम्रं स्फोटिकं वाथ कारयेत् ॥

हारीतो ऽपि ।

> शङ्खरूप्यमयी माला काञ्चनी निम्बजैः फलैः ।

> पद्माक्षकैस् च रुद्राक्षैर् विर्द्रुमैर् (?) मणिमौक्तिकैः ॥

> रजतेन्द्राक्षकैर् माला तथैवाङ्गुलिपर्वभिः ।

> पुत्रजीविमयी माला शस्ता वै जपकर्मणि ॥

अत्र व्यासः ।

> हिरण्यरत्नमणिभिर् जप्यं शतगुणं भवेत् ।

> सहस्रगुणम् इन्द्राक्षै रुद्राक्षैर् अयुतं भवेत् ॥

> नियतं प्रयुतं वा स्यात् पद्माक्षैस् तु न संशयः ।

> पुत्रजीविकजप्यस्य परिसंख्या न विद्यते ॥

स्मृत्यन्तरे ऽपि ।

> हस्तसंख्याकृताज् जप्याद् अरिष्टैर् अष्टधा फलम् ।

> पुत्रजीवेन दशधा फलं स्यान् मन्त्रजापिनाम् ॥

> शतधा शङ्खपद्माभ्यां मणिभिस् तु सहस्रधा ।

> कुशग्रन्थ्या च रुद्राक्षैः फलं लक्षगुणं भवेत् ॥

हारीतो ऽपि ।

> जप्यं शतगुणं प्रोक्तं निम्बारिष्टकमालया ।

> रुद्राक्षैर् लक्षगुणितं विद्रुमैर् दशलक्षकम् ॥

> मौक्तिकैः स्फोटिकैश् चैव कोटिकोटिगुणोत्तरम् ।

> परिसंख्या न विज्ञेया रुद्राक्षाङ्गुलिपर्वभिः ॥

> पद्माक्षैः पुत्रजीवैश् च परिसंख्या न विद्यते ।

ब्रह्मापि ।

> रुद्राक्षैर् द्विगुणं हेम्नः पद्मबीजैस् तथार्बुदम् ।

> कुशग्रन्थ्या द्विजश्रेष्ठ कोटिकोटिर् विशिष्यते ॥

रुद्राक्षं प्रकृत्य स्कन्दपुराणे ।

> लक्षकोटिसहस्रस्य लक्षकोटिशतस्य च ।

> जपे च लभते पुण्यं नात्र कार्या विचारणा ॥

> उच्छिष्टो वा विकर्मस्थः संलिप्तः सर्वपातकैः ।

> मुच्यते सर्वपापेन रुद्रक्षस्य तु धारणात् ॥

> रुद्राक्षं कण्ठ आधाय श्वापीह म्रियते यदि ।

> सो ऽपि रुद्रपदं याति किं पुनर् मानुषादयः ॥ इति ।

अत्र पुराणम् ।

> स्फाटिकं त्व् अक्षसूत्रं तु शान्तिपुष्टिकरं हि तत् ।

> सर्वसिद्धिकरं स्वर्णं मौक्तं राजतम् एव च ॥

> भुक्तिमुक्तिप्रदं शङ्खं पद्मेन्द्राक्षौ च दर्भजम् ।

> सर्वकामप्रदं धन्यम् आयुष्यं सर्वसिद्धिदम् ।

> पुत्रजीवाक्षसूत्रं तु शान्तिपुष्टिप्रदायकम् ॥

हारीतो ऽपि ।

> शङ्खहेममयी रौप्या माला वै शान्तिकर्मणि ।

> पद्माक्षैर् इन्द्ररुद्राक्षैर् मृन्मयैः पुष्टिकर्मणि ॥

> पुत्रजीवाङ्गुलीपर्वमाला स्यान् मुक्तिसिद्धिदा ।

> स्फटिकै रचिता माला मुक्तिदा वित्तदा तथा ॥ इति ।

अत्र संख्यानियमम् आह ब्रह्मा ।

> अष्टोत्तरशतां कुर्याच् चतुःपञ्चाशिकां तथा ।

> सप्तविंशतिका कार्या ततो नैवाधिका मता ॥

> अष्टोत्तरशता माला उत्तमा सा प्रकीर्तिता ।

> चतुःपञ्चाशिका या तु मध्यमा सा प्रकीर्तिता ॥

> अधमाप्य् उच्यते नित्यं माला द्वात्रिंशसंभवा ।

> उत्तमेषु च साध्येषु भोगमोक्षप्रदेषु च ॥

> अष्टोत्तरशतायां तु मालायां जपम् आचरेत् ।

> चतुःपञ्चाशिकायां वा नाधमायां कदाचन ॥

> वश्यादिक्षुद्रकर्माणि मारनोच्चाटनानि च ।

> विद्वेषोन्मादमोहानि जपेद् द्वात्रिंशकैर् द्विजः ॥

> अधमेनाधमान्य् एव ह्य् अक्षसूत्रेण योजयेत् ।

> अधमे चाधमां मालाम् उत्तमां तु विसर्जयेत् ॥ इति ।

अत्र स्कन्दपुराणम् ।

> तर्जन्या न स्पृशेत् सूत्रं कम्पयेन् न च धूनयेत् ।

> अङ्गुष्ठस्य तु मध्यस्थे परिवर्तं समाचरेत् ॥

> उल्लङ्घिते तथा मेरौ पतिते चाक्षसूत्रके ।

> प्राणायामशतं कृत्वा घृतप्राशनम् आचरेत् ॥

अङ्गुष्ठाकर्षणम् ।

> मध्यमाकर्षणं तस्य सर्वसिद्धिप्रदायकम् ।

> नान्याङ्गुलिभिर् आकर्षेन् न नखैश् च तथा स्पृशेत् ॥ इति 

**इति श्रीसकलविद्याविशारदश्रीकेशवादित्यभट्टोपाध्यायसूनुना **

**याज्ञिकदेवणभट्टोपाध्यायेन विरचितायां स्मृतिचन्द्रिकायां**

**प्रातःसंध्याकाण्डं संपूर्णम्**
