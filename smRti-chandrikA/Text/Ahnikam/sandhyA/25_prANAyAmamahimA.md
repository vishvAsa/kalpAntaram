+++
title = "२५ प्राणायाममहिमा"

+++
**अथ प्राणायाममहिमा**

तत्र मनुः ।

> प्राणायामा ब्राह्मणस्य त्रयो ऽपि विधिवत् कृताः ।

> व्याहृतिप्रणवैर् युक्ता विज्ञेयं परमं तपः ॥

> दह्यन्ते ध्मायमानानां धातूनां हि यथा मलाः ।

> तथेन्द्रियाणां दह्यन्ते दोषाः प्राणस्य निग्रहात् ॥

> सव्याहृतिप्रणवकाः प्राणायामास् तु षोडस ।

> अपि भ्रूणहनं मासात् पुनन्त्य् अहर् अहः कृताः ॥

यमो ऽपि ।

> दशप्रणवसंयुक्तैः प्राणायामैश् चतुर्दशैः ।

> मुच्यते ब्रह्महत्यायाः किं पुनः शेषपातकैः ॥

व्यासः ।

> सव्याहृतिं सप्रणवां गायत्रीं शिरसा सह ।

> ये जपन्ति सदा तेषां न भयं विद्यते क्वचित् ॥

योगयाज्ञवल्क्यो ऽपि ।

> य एता व्याहृतीः सप्त संस्मरेत् प्राणसंयमे ।

> उपासितं भवेत् तेन विश्वं भुवनसप्तकम् ॥

> सर्वेषु चैव लोकेषु कामचारश् च जायते ॥

व्यासो ऽपि ।

> षोडशाक्षरकं ब्रह्म गायत्र्यास् तु शिरः स्मृतम् ।

> सकृद् आवर्तयन् विप्रः संसारात् स विमुच्यते ॥ इति ।

**इति स्मृतिचन्द्रिकायां प्राणायाममहिमा**
