+++
title = "३३ गायत्रीजपविषयाः"

+++
**गायत्रीजपविषयाः**

अथान्यान्य् अपि गायत्रीजपविषयाण्य् एव कानिचिद् वचनानि लिख्यन्ते । तत्र मनुः ।

> सहस्रकृत्वस् त्व् अभ्यस्य बहिर् एतत् त्रिकं द्विजः ।

> महतो ऽप्य् एनसो मासात् त्वचेवाहिर् विमुच्यते ॥

प्रणवो व्याहृतयः सावित्री चेति त्रिकम् । संवर्तो ऽपि ।

> ब्रह्मचारी मिताहारः सर्वभूतानुकम्पनः ।

> गायत्रीलक्षजापेन सर्वपापैः प्रमुच्यते ॥

> अयाज्ययाजनं कृत्वा भुक्त्वा चान्नं विगर्हितम् ।

> गायत्र्य् अष्टसहस्रं तु जपं कृत्वा विशुद्ध्यति ॥

> ऐहितामुष्मिकं पापं सर्वं निरवशेषतः ।

> पञ्चरात्रेण गायत्रीं जपमानो व्यपोहति ॥

चतुर्विंशतिमते ऽपि ।

> गायत्र्यास् तु जपेत् कोटिं ब्रह्महत्यां व्यपोहति ।

वसिष्ठो ऽपि ।

> गायत्र्यष्टसहस्रं तु जपं कृत्वोत्थिते रवौ ।

> मुच्यते पातकैः सर्वैर् यदि न भ्रूणहा भवेत् ॥

> लक्षाशीतिं जपेद् यस् तु सुरापानाद् विमुच्यते ।

> पुनाति हेमहर्तारं गायत्रीलक्षसप्ततिः ॥

> गायत्र्याः षष्टिभिर् लक्षैर् मुच्यते गुरुतल्पगः ॥

योगयाज्ञवल्क्यो ऽपि ।

> यत्र यत्र च संकीर्णम् आत्मानं मन्यते द्विजः ।

> तत्र तत्र तिलैर् होमो गायत्र्या जप एव वा ॥

यमो ऽपि ।

> घृतयुक्तैस् तिलैर् वह्निं हुत्वा तु सुसमाहितः ।

> गायत्र्याः प्रयतः शुद्धः सर्वपापैः प्रमुच्यते ॥

> स्नायाच् छतेन गायत्र्याः शतम् अन्तर्जले जपेत् ।

> अपः शतेन पीत्वा तु सर्वपापैः प्रमुच्यते ॥

व्यासो ऽपि ।

> संवत्सरं वा षण्मासान् यो जपेद् विधिवद् द्विजः ।

> सो ऽचिरात् सर्वकामांस् तु प्राप्नुयान् नात्र संशयः ॥

मार्कण्डेयो ऽपि ।

> सर्वेषाम् एव पापानां संकरे समुपस्थिते ।

> दशसाहस्रम् अभ्यस्ता गायत्री शोधनं परम् ॥ इति ।

**इति स्मृतिचन्द्रिकायां गायत्रीविषयाः**
