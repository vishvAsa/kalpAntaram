+++
title = "संस्कारः"
unicode_script = "devanagari"

+++


## विषयसूचिका
**विषयसूचिका**

प्रमाणसाधनम्

धर्मप्रमाणानि

धर्मस्वरूपनिरूपणम्

श्रुत्यादिबलाबलनिर्णयः

देशनिर्णयः

निषिद्धदेशाः

देशधर्माः

युगधर्माः

कलियुगधर्माः

संस्कारपरिभाषा

गर्भाधानम्

पुंसवनम्

सीमन्तोन्नयनम्

गर्भिणीधर्माः

जातकर्म

नामकरणम्

निष्क्रमणम्

कर्णवेधः

अन्नप्राशनम्

चूडाकरणम्

स्त्रीसंस्काराः

अनुपनीतधर्माः

विद्यारम्भः

उपनयनम् तस्य मुख्यकालः

उपनयनस्य गौणकालाः

अजिनानि

वासांसि

दण्डाः

मेखलाः

यज्ञोपवीतम्

अग्निकार्यम्

मान्यत्वनिमित्तानि

भिक्षाटनम्

उपनीतधर्माः

वेदप्रशंसा

श्रुतप्रशंसा

अध्ययनविधिः

उपाकरणम्

उत्सर्जनम्

अनध्यायाः

ब्रह्मचर्यकालावधिः

ब्रह्मचारिद्वैविध्यम्

आश्रमसमुच्चयविकल्पौ

समावर्तनम्

विवाहः 

सापिण्ड्यस्वरूपम्

समानप्रवरत्वनिर्वचनम्

सापिण्ड्यसगोत्रत्वनिवृत्तिः

मातुलसुतापरिणयनसमर्थनम्

कन्यालक्षणानि

असवर्णापरिणयनसमर्थनम्

वरलक्षणानि

कन्यादानकालाः

कन्यादानफलम्

पुनरुद्वाहनिषेधः

कन्यादातृनिर्णयः

विध्वानियोजनम्

विवाहभेदाः

## पाठः

> वागीश्वरीं गणेशं च नत्वा विद्वदनुग्रहात् ।

> सर्वलोकहितार्थाय क्रियते स्मृतिचन्द्रिका ॥

> स्वाभिप्रायेण हि मया न किंचिद् इह लिख्यते ।

> किं तु वाचनिकं सर्वम् अतो ग्राह्यैव निर्भयैः ॥

### प्रमाणसाधनम्
**प्रमाणसाधनम्**

मन्वादिप्रणीतानाम् एव धर्मशास्त्राणां वेदमूलत्वाद् एव तान्य् एव धर्मे प्रमाणानीति तदधिगमोपयोगितया तच्छास्त्रप्रणेतारः प्रथमं प्रदर्श्यन्ते । तत्र पतिठीनसिः ।

> तेषां मन्वङ्गिरोव्यासगौतमात्र्युशनोयमाः ।

> वसिष्ठदक्षसंवर्तशातातपपराशराः ॥

> विष्ण्वापस्तम्बहारीताः शङ्खः कात्यायनो गुरुः ।

> प्रचेता नारदो योगी बोधायनपितामहौ ॥

> सुमन्तुः कश्यपो बभ्रुः पैठीनो व्याघ्र एव च ।

> सत्यव्रतो भरद्वाजो गार्ग्यः कार्ष्णाजिनिस् तथा ॥

> जाबालिर् जमदग्निश् च लोगाक्षिर् ब्रह्मसंभवः ।

> इति धर्मप्रणेतारः षट्त्रिषदृषयः स्मृताः ॥ इति ।

> <span style="text-decoration - underline;">ननु</span> किम् इयं परिसङ्ख्या ।

> <span style="text-decoration - underline;">मैवम्</span>, तथा सति वत्समरीचिदेवलपारस्करपुलस्त्यपुलहक्रतुऋष्यशृङ्गलिखितच्छागलेयादीनां धर्मशास्त्रप्रणेतृत्वं न स्यात् । न च तथास्त्व् इति वाच्यम्, तेषाम् अपि वेदमूलस्मृतिशास्त्रप्रणेतृत्वेन मन्वादिभ्यो ऽविशेषात् । अत एव शङ्खः -  "मनुयमदक्षविष्ण्वङ्गिरोबृहस्पत्युशनआपस्तम्बगौतमसंवर्तात्रेयहारीतकात्यायन-शङ्खलिखितपराशरव्यासशातातपप्रचेतोयाज्ञवल्क्यादयः" इत्य् आदिग्रहणं कृतवान् । अतः प्रदर्शनार्थम् एव परिगणनं न्याय्यम् । अत्राङ्गिराः ।

> जाबालिर् नाचिकेतश् च स्कन्दो लोगाक्षिकाश्यपौ ।

> व्यासः सनत्कुमारश् च शन्तनुर् जनकस् तथा ॥

> व्याघ्रः कात्यायनश् चैव जातूकर्णः कपिञ्जलः ।

> बोधायनः कणादश् च विश्वामित्रस् तथैव च ।

> उपस्मृतय् इत्य् एताः प्रवदन्ति मनीषिणः ॥ इति ।

अथ पुराणानि ।

> ब्राह्मं पाद्मं वैष्णवं च शैवं भागवतं तथा ।

> तथान्यन् नारदीयं च मार्काण्डेयं च सप्तमम् ॥

> आग्नेयम् अष्टमं चैव भविष्यं नवमं तथा ।

> दशमं ब्रह्मवैवर्तं लैङ्गम् एकादशं तथा ॥

> वाराहं द्वादशं चैव स्कान्दं चैव त्रयोदशम् ।

> चतुर्दशं वामनं च कौर्मं पञ्चदशं स्मृतम् ॥

> मात्स्यं च गारुडं चैव ब्राह्माण्डं च तथापरम् ॥

वक्त्रनपेक्षत्वेन वेदश् च प्रमाणम् । तन्मूलत्वेन स्मृत्याचाराव् अपि । तन्मूलत्वं च तत्प्रतिपादितार्थाभिधायित्वात् । तथा च भृगुः ।

> यः कश्चित् कस्यचिद् धर्मो मनुना परिकीर्तितः ।

> स सर्वो ऽभिहितो वेदे ब्रह्मज्ञानमयो हि सः ॥ इति ।

शङ्खो ऽपि -  "तत्र वेदमूलाः स्मृतयः" इति । एतद् अप्य् अदृष्टार्थानाम् एव, न पुनर् दृष्टार्थानाम् । तथा च पुराणम् ।

> सर्वा एता वेदमूला दृष्टार्थाः परिहृत्य तु । इति ।

> <span style="text-decoration - underline;">ननु</span> यदि स्मृतिशास्त्रस्य वेदप्रतिपादितार्थपरत्वेन वेदमूलत्वं तर्हि तेनैवालं किं धर्मशास्त्रेण,

> <span style="text-decoration - underline;">इत्य् आशङ्क्याह</span> मरीचिः - 

> दुर्बोधा वैदिकाः शब्दाः प्रकीर्णत्वाच् च ये खिलाः ।

> तज्ज्ञैस् त एव स्पष्टार्थाः स्मृतितन्त्रे प्रतिष्ठिताः ॥ इति ।

एवं पुराणानाम् अपि प्रामाण्यं प्रयोजनवत्त्वं च सिद्धम् । अत एव वेदचतुष्टयं दर्शयित्वाह श्रुतिः -  "इतिहासपुराणं पञ्चमम्" इति । न च श्रुत्यादीनां पौरुषेयत्वादितर्कअबलेनाप्रामाण्यं शङ्कनीयम्, तस्याप्रतिष्ठितत्वाद् दोषाभिधानाच् च । तथा च मनुः ।

> यो ऽवमन्येत ते तूभे हेतुशास्त्राश्रयो द्विजः ।

> स साधुभिर् बहिष्कार्यः नास्तिको वेदनिन्दकः ॥ इति ।

उभे श्रुतिस्मृती । यमो ऽपि ।

> एतैर् यानि प्रणीतानि धर्मशास्त्राणि वै पुरा ।

> तान्य् एतानि प्रमाणानि न हन्तव्यानि हेतुभिः ॥

> यस् तानि हेतुभिर् हन्यात् सो ऽन्धे तमसि मज्जति ॥ इति ।

धर्मशास्त्रग्रहणं पुराणादेर् अपि प्रदर्शनार्थम् । अत एव विष्णुः ।

> पुराणं मानवो धर्मः साङ्गो वेदश् चिकित्सितम् ।

> आज्ञासिद्धानि चत्वारि न हन्तव्यानि हेतुभिः ॥ इति ।

एवं च गृह्यकाराणाम् अपि प्रामाण्यम् अविरुद्धम् । तेषाम् अपि मन्वादिप्रणीतस्यैव संस्कारकलापस्य स्वशाखावगतमन्त्रविनियोगद्वारेण प्रयोगकत्वात् । तथा च देवलः ।

> मन्वादयः प्रयोक्तारो धर्मशास्त्रस्य कीर्तिताः ।

> तत्प्रयुक्तप्रयोक्तारो गृह्यकाराः समूचिरे ॥ इति ।

**इति स्मृइचन्द्रिकायां प्रमाणसाधनम्**

**धर्मप्रमाणानि**

####  धर्मप्रमाणानि
**अथ धर्मप्रमाणानि**

तत्र याज्ञवल्क्यः ।

> पुराणन्यायमीमांसाधर्मशास्त्राङ्गमिश्रिताः ।

> वेदाः स्थानानि विद्यानां धर्मस्य च चतुर्दश ॥ इति ।

पुराणं ब्राह्मादि । न्यायः तर्कः । मीमांसा वेदवाक्यविचारः । धर्मशास्त्रं मन्वादिस्मृतयः । अङ्गैः व्याकरणादिभिः युक्ताः चत्वारो वेदाः । एताश् चतुर्दश विद्यानां धर्मज्ञानानां निमित्तानि प्रमाणानि धर्मस्य च विद्याद्वारेण । मनुर् अपि ।

> वेदो ऽखिलो धर्ममूलं स्मृतिशीले च तद्विदाम् ।

> आचारश् चैव साधूनाम् आत्मनस् तुष्टिर् एव च ॥ इति ।

अयम् अर्थः -  वेदः धर्ममूलं धर्मे प्रमाणम् । तथा वेदविदां स्मृतिशीले अपि, शीलं रागद्वेषादिवर्जनम् । आचारः कङ्कणबन्धनादिः । आत्मतुष्टिः वैकल्पिकेषु पदार्थेषु यस्मिन् क्रियमाणे आत्मनः प्रीतिः सापि प्रमाणम् इति । व्यासो ऽपि ।

> धर्ममूलं वेदम् आहुः ग्रन्थराशिम् अकृत्रिमम् ।

> तद्विदां स्मृतिशीले च साध्वाचारं मनःप्रियम् ॥

साधवः शिष्टाः । तथा च मनुः ।

> शिष्टाचारः (?) स्मृतिर् वेदास् त्रिविधं धर्मलक्षणम् । इति ।

लक्षणं प्रमाणम् इत्य् अर्थः । शिष्टानाम् अपि स्वरूपं स एवाह ।

> ध्र्मेणाधिगतो यैस् तु वेदः सपरिबृंहणः ।

> ते शिष्टा ब्राह्मणा ज्ञेयाः श्रुतिप्रत्यक्षहेतवः ॥ इति ।

इतिहासपुराणान्य् अङ्गानि च वेदस्य परिबृंहणानि । तथा च बृहस्पतिः ।

> इतिहासपुराणेभ्यो वेदं समुपबृंहयेत् ।

> बिभेत्य् अल्पश्रुताद् वेदः माम् अयं प्रतरिष्यति ॥

श्रुतिः प्रत्यक्षहेतुः धर्माधिगतौ येषां ते तथोक्ताः । 

> <span style="text-decoration - underline;">ननु</span> यदि वेदविदाचारः प्रमाणं तर्हि इन्द्रचन्द्रादेर् अहल्यातारादिगमनम् अपि प्रमाणं स्यात् । न च तथा । अतः कथम् आचारप्रामाण्यम् । तद् अह गौतमः -  "दृष्टो धर्मव्यतिक्रमः साहसं च (तेषां तेजोविशेषेण प्रत्यवायो न विद्यते") । इति । साहसं परशुरामादेः मातुः शिरःछेदादि ।

> <span style="text-decoration - underline;">उच्यते</span> । सत्यम्, इन्द्रादीनाम् अहल्यागमनम् अपि, तथापि तेषां तपःसंजनिततेजोविशेषेण योगिनां प्रत्यवायो न भवति । अस्मदादीनां तदभावेन तत्करणे भवत्य् एव प्रत्यवायः । तद् आह आपस्तम्बः ।

> तेषां तेजोविशेषेण प्रत्यवायो न विद्यते ।

> तद् अन्वीक्ष्य प्रयुञ्जानः सीदत्य् अवर(जो ऽबल)ः ॥ इति ।

धर्मेषु धर्मप्रमाणेष्व् इत्य् अर्थः । ते च शिष्टाः दशावराः । तद् आह गौतमः -  "अनाम्नाते दशावरैः शिष्टैः ऊहवद्भिः अलुब्धैः प्रशस्तं कार्यम्" । यत् तैः प्रशस्तम् इत्य् उक्तं तत् कार्यम् इत्य् अर्थः । बोधायनो ऽपि -  "तदभावे दशावरा परिशत्" इति । तदभावे श्रुत्याद्यभावे । याज्ञवल्क्यो ऽपि ।

> चत्वारो वेदधर्मज्ञाः परिषत् त्रैविद्यम् एव वा ।

> सा भ्रूते यं स धर्मः स्याद् एको वाध्यात्मवित्तमः ॥ इति ।

धर्मः धर्मशास्त्रम् । तिस्रो विद्या येषां ते त्रैविद्याः, तेषां समूहः त्रैविद्यम् । ऋगादिवेदत्रयज्ञा धर्मज्ञांश् च त्रयो वा परिषद् इत्य् अभिप्रायः । तथा च मनुः ।

> ऋग्वेदविद् यजुर्विच् च सामवेदविद् एव च ।

> त्र्यवरा परिषज् ज्ञेया धर्मसंशयनिर्णये ॥ इति ।

अध्यात्मवित्तमः अध्यात्मविधां श्रेष्ठो धर्मज्ञश् च स एको वा यम् अर्थं ब्रूते धर्मतया सो ऽपि धर्मः स्यात् । वसिष्ठो ऽपि ।

> त्रैविद्यवृद्धा यं ब्रूयुः धर्मं धर्मविदो जनाः ।

> पतने पातने चैव स धर्मो नात्र संशयः ॥ इति ।

तद् अपि श्रुत्यादिवद् एव प्रमाणम् इत्य् आह यमः ।

> वेदाः प्रमाणं स्मृतयः प्रमाणं धर्मार्थयुक्तं वचनं प्रमाणम् ।

> यस्य प्रमाणंन भवेत् प्रमाणं न तस्य कुर्याद् वचनं प्रमाणम् ॥

यस्य श्रुत्यादिकं प्रमाणंन भवति तस्य वाक्यं न प्रमाणम् । अतः तत्परित्याज्यम् इत्य् अभिप्रायः । अत एव प्रचेताः ।

> अमीमांसा बहिःशास्त्राः ये चान्ये वेदवर्जिताः ।

> यत् ते ब्रूयुः न तत् कुर्याद् वेदाद् धर्मो विधीयते ॥ इति ।

तथा संप्रदायो ऽपि क्वचित् प्रमाणम् इत्य् आह मनुः ।

> येनास्य पितरो याता येन याताः पितामहाः ।

> तेन यायात् सतां मार्गं तेन गच्छन् न रिष्यति ॥

स्वकुलप्रम्परायात आचारः संप्रदायः । सो ऽपि शास्त्रविप्रतिपत्तौ द्रष्टव्यः । तथा च सुमन्तुः ।

> यत्र शास्त्रगतिर् भिन्ना सर्वकर्मसु भारत ।

> उदिते ऽनुदिते चैव होमभेदो यथा भवेत् ॥

> तस्मिन् कुलक्रमायातम् आचारं त्व् आचरेद् बुधः ।

> स गरीयान् महाबाहो सर्वशास्त्रोदिताद् अपि ॥

तथा धर्मज्ञसमयो ऽपि प्रमाणम् इत्य् आह आपस्तम्बः -  "धर्मज्ञसमयः प्रमाणं वेदाश् च" । एतच् च धर्मशास्त्रस्यापि धर्मोपयोगित्वाद् अध्ययने फलश्रवणाच् च तद् अध्येतव्यम् इत्य् आह मनुः ।

> यथैव वेदाध्ययनं धर्मशास्त्रम् इदं तथा ।

> अध्येतव्यं ब्राह्मणेन नियतं स्वर्गम् इच्छता ॥

यमो ऽपि ।

> धन्यं यशस्यम् आयुष्यं पुण्यं स्वर्ग्यं तथैव च ।

> धारणं धर्मशास्त्रस्य वेदानां धारणं तथा ॥

> ग्रहणाद् धर्मशास्त्रस्य ब्रह्मलोकम् अवाप्न्युयात् ॥

बृहस्पतिर् अपि ।

> श्रुतिस्मृती हि विप्राणां चक्षुषी परमे मते ।

> काणस् तत्रैकया हीनः द्वाभ्याम् अन्धः प्रकीर्तितः ॥

> अधीत्य चतुरो वेदान् सषडङ्गपदक्रमान् ।

> स्मृतिहीना न शोबन्ते चन्त्रहीनेव शर्वरी ॥ इति ।

मनुर् अपि ।

> इदं शास्त्रम् अधीयानो ब्राह्मणः संशितव्रतः ।

> मनोवाग्देहजैर् नित्यं कर्मदोषैर् न लिप्यते ॥ इति ।

अत्र ब्राह्मणग्रहणं द्विजात्युपलक्षणार्थम् । अत एव यमः ।

> इदं शास्त्रम् अधीयानो ब्राह्मणः क्षत्रियो ऽपि विट् ।

> पुनाति हि पितॄन् पूर्वान् सप्त सप्तावरान् अपि ॥

यत् पुनर् मनुनोक्तम्,

> विदुषा ब्राह्मणेनेदम् अध्येतव्यं प्रयत्नतः ।

> विद्वद्भिश् च प्रवक्तव्यं सम्यङ् नान्येन केनचित् ॥

तच् छूद्राधिकारनिवृत्तिपरम् । अत एव शूद्राधिकारं प्रकृत्य यमः ।

> तस्माद् अस्याधिकारो ऽस्ति न वेदेषु न तु स्मृतौ । इति ।

अतः सिद्धो द्विजातीनाम् एवाध्ययने ऽधिकार इति । एवं तदर्थानुष्ठाने ऽपि द्रष्टव्यम् । अत एव मनुः ।

> निषेकादिश्मशानान्तं मन्त्रैर् यस्योदितो विधिः ।

> तस्य शास्त्रे ऽधिकारो ऽस्मिन् ज्ञेयो नान्यस्य कस्चचित् ॥ इति ।

निषेको गर्भादानम् । श्मशानं प्रेतकर्म । व्यासो ऽपि ।

> तेन स्मार्तम् अनुष्ठानम् अन्तरेण तु वैदिकम् ।

> प्रवर्तते द्विजातीनां धर्मशुद्धिम् अभीप्सुभिः ॥ इति ।

यत् पुनः शाक्यादिप्रणीतं तन् नानुष्ठेयम्, तस्यावेदमूलत्वात् । तद् उक्तं चतुर्विंशतिमते ।

> अर्हच्चार्वाकवाक्यानि बौद्धादिपठितान्य् अपि ।

> विप्रलम्भकवाक्यानि तानि सर्वाणि वर्जयेत् ॥

व्यासो ऽपि ।

> एतेभ्यो ऽपि यद् अन्यत् स्यात् किंचिद् धर्माभिधायकम् ।

> तद् दूरतरतो विद्धि मोहस् तस्याश्रयो मतः ॥ इति ।

किं तर्हि अनुष्ठेयम् इत्य् अपेक्षिते स एवाह ।

> वेदार्थवित्तमैः कर्म यत् स्मृतं मुनिभिः पुरा ।

> तद् यत्नेनानुतिष्ठेत तन् निषिद्धं तु वर्जयेत् ॥

> ते हि वेदार्थतत्त्वज्ञा लोकानां हितकाम्यया ।

> आदिष्टवन्तो यं धर्मं तं धर्मं न विचालयेत् ॥ इति ।

अत्र कात्यायनः ।

> यत्रोपदिश्यते कर्म कर्तुर् अङ्गं न वोच्यते ।

> दक्षिणस् तत्र विज्ञेयः कर्मणां पारगः करः ॥

> यत्र दिङ्नियमो न स्याज् जपहोमदिकर्मसु ।

> तिस्रस् तत्र दिसः प्रोक्ता ऐन्द्री सौम्यापराजिता ॥

> आसीन ऊर्ध्वः प्रह्वो वा नियमो यत्र नेदृशः ।

> तदासीनेन कर्तव्यं न प्रह्वेण न तिष्ठता ॥

> प्रवृत्तम् अन्यथा कुर्याद् यदि मोहात् कथंचन ।

> यतस् तद् अन्यथाभूतं तत एव समापयेत् ॥

> समाप्तं यदि जानीयान् मयैतद् अयथाकृतम् ।

> तावद् एव पुनः कुर्यान् नावृत्तिः सर्वकर्मणः ॥

> प्रायो यस्यां क्रियायां तु साङ्गं तत् क्रियते पुनः।

> तद् अङ्गस्याक्रियायां तु नावृत्तिर् नैव तत् क्रिया ॥ इति ।

> <span style="text-decoration - underline;">ननु</span> किम् अत्र सकलस्मार्ताङ्गोपसंहारेणानुष्ठानम् उत न (अन्येन) ? यदि नोपसंहारः, तदा

> सर्वशाखोपसंहारद् उक्तः श्रौतो यथा विधिः ।

> सर्वस्मृत्युपसंहारात् स्मार्तो ऽप्य् उक्तस् तथा विधिः ॥

इत्यादिविरोधः स्यात् । अथोपसंहारः, तदा नानुष्ठातुं शक्यं विरुद्धोपसंहारसंभवात् ।

> <span style="text-decoration - underline;">उच्यते</span> । सत्यम्, यदि सर्वोपसंहारः स्यात् । किं तु यन् नाम्नातं स्वतन्त्रेण तावन्मात्रपरिपूर्णम् एवान्यतः क्रियत इत्य् अविरोधः । अत एव कात्यायनः ।

> यन् नाम्नातं स्वशाखायां पारक्यम् अविरोधि च ।

> विद्वद्भिस् तद् अनुष्ठेयम् अग्निहोत्रादिकर्मवत् ॥ इति ।

अनेनैवाभिप्रायेणोक्तम् "सर्वस्मृत्युपसंहारात्" इति । यत् तु कात्यायनेनोक्तम्,

> बह्व् अल्पं वा स्वगृह्योक्तं यस्य कर्म प्रकीर्तितम् ।

> तस्य ताव् इति शास्त्रार्थे कृते सर्वं कृतं भवेत् ॥ 

इति, तन् निराकांक्षाभिप्रायम् । यतः स एवाह ।

> आत्मतन्त्रे तु यन् नोक्तं तत् कुर्यात् पारतन्त्रिकम् । इति ।

**इति स्मृतिचन्द्रिकायां धर्मप्रमाणानि**

**धर्मस्वरूपनिरूपणम्**

श्रुत्यादिप्रमाणको धर्म इत्य् उक्तम् । तस्य धर्मस्य सामान्यलक्षणम् आह विश्वामित्रः ।

> यमार्थाः क्रियमाणं तु शंसन्त्य् आगमवेदिनः ।

> स धर्मो यं विगर्हन्ते तम् अधर्मं प्रचक्षते ॥ इति ।

मनुर् अपि ।

> विद्वद्भिः सेवितः सद्भिः नित्यम् अद्वेषरगिभिः ।

> हृदयेनाभ्यनुज्ञातः (?) यो धर्मस् तं निबोधत ॥ इति ।

तथा विशेषतो ऽपि स एवाह ।

> धृतिः क्षमा दमो ऽस्तेयं शौचम् इन्द्रियनिग्रहः ।

> ह्रीर् विद्या सत्यम् अक्रोधो दशकं धर्मलक्षणम् ॥ इति ।

धृतिः धैर्यम् । अपरधे ऽपि चित्तस्याविकारः क्षमा । अन्तःकरणसंयमः दमः । अस्तेयम् अदत्तास्वीकारः । शौचं बाह्यम् आभ्यन्तरं च । इन्द्रियनिग्रहः निषिद्धेभ्यः इन्द्रियाणां निवारणम् । ह्रीः अकर्यनिवृत्तिः । विद्या आत्मज्ञानम् । सत्यं यथार्थवचनम् । तच् च प्रियम् एव वेदितव्यम् । तथा च मनुः ।

> सत्यं भ्रूयात् प्रियं ब्रूयान् न ब्रूयात् सत्यम् अप्रियम् ।

> प्रियं च नानृतं ब्रूयाद् एष धर्मः सनातनः ॥ इति ।

अक्रोधः क्रोधराहित्यम् । एतद् दशकं धर्मलक्षणं धर्मस्वरूपम् इत्य् अर्थः । व्यासो ऽपि ।

> सत्यं दमस् तपः शौचं संतोषो ह्रीः क्षमार्जवम् ।

> ज्ञानं शमो दया ध्यानम् एष धर्ः सनातनः ॥ इति ।

सत्यादीनां लक्षणं स एवाह ।

> सत्यं भूतहितं प्रोक्तं मनसो दमनं दमः ।

> तपः स्वधर्मवर्तित्वं शौचं संकरवर्जनम् ॥

> संतोषो विषयत्यागः ह्रीर् अकार्यनिवर्तनम् ।

> क्षमा द्वन्द्वसहिष्णुत्वम् आर्जवं समचित्तता ॥

> ज्ञानं तत्त्वार्थसंबोधः शमः चित्तप्रशान्तता ।

> दया भूतहितैषित्वं ध्यानं निर्विषयं मनः ॥ इति ।

तथा च धर्मान्तर्ण्य् अपि स एवाह ।

> दानं यज्ञः सतां पूजा वेदधारणम् आर्जवम् ।

> एष धर्मः परो ज्ञेयः फलवान् प्रेत्य चेह च ॥

> भोगेष्व् आसक्तिरहितं तथैवात्मावलोकनम् ।

> श्रेयः परं मनुष्याणां कपिलः प्राह पार्थिव (?) ॥

> सर्वत्र समदर्शित्वं निर्ममत्वम् असङ्गिता ।

> श्रेयः परं मनुष्याणां प्राह पञ्चशिखो मुहिः ॥ इति ।

सुमन्तुर् अपि ।

> वर्णत्वम् एकम् आश्रित्य यो धर्मः संप्रवर्तते ।

> वर्णधर्मः स उक्तस् तु यथोपनयनं किल ॥

> यस् त्व् आश्रमत्वम् आश्रित्य अधिकारः प्रवर्तते ।

> स एवाश्रमधर्मः स्याद् भिक्षादण्डादिको यथा ॥

> वर्णत्वम् आश्रमत्वं च यो ऽधिकृत्य प्रवर्तते ।

> स वर्णाश्रमधर्मस् तु यथा मौञ्जी तु मेखला ॥

> यो गुणेन प्रवर्तेत गुणधर्मः स उच्यते ।

> यथा मूर्धाभिषिक्तस्य प्रजानां परिपालनम् ॥

> निमित्तम् एकम् आश्रित्य यो धर्मः संप्रवर्तते ।

> नैमित्तिकः स विज्ञेयः प्रायश्चित्तविधिर् यथा ॥ इति ।

**इति स्मृतिचन्द्रिकायां धर्मस्वरूपनिरूपणम्**

**श्रुत्यादिबलाबलनिर्णयः**

####  श्रुत्यादीनां बलाबलम्
**अथ श्रुत्यादीनां बलाबलम्**

तत्र मनुः ।

> श्रुतिद्वैधं तु यत्र स्यात् तत्र धर्माव् उभौ स्मृतौ ।

> उभाव् अपि हि तौ धर्मौ सम्यग् उक्तौ मनीषिभिः ॥ इति ।

यत्र श्रुत्योः द्वैविध्यं परस्परविरोधतः तत्र श्रुतिप्रतिपादितौ द्वाव् अपि धर्मौ, यतः मन्वादिभ्यः पूर्वतरैर् अपि "तौ धर्मौ" इत्य् उक्तौ । तुल्यप्रमाणविशिष्टत्वाद् अनयोर् विकल्प इत्य् अभिप्रायः । अनेनैव स्मृत्योर् विरोधे ऽपि विकल्प इत्य् उक्तं भवति । अत एव स्मृत्यधिकारे गौतमः -  "तुल्यबलविरोधे विकल्पः" इति । श्रुतिस्मृत्योर् विरोधे स्मृतेः बध एव । यथाह लोगाक्षिः ।

> श्रुतिस्मृतिविरोधे तु श्रुतिर् एव गरीयसी ।

> अविरोधे सदा कार्यं स्मार्थं वैदिकवत् सदा ॥ इति ।

एवम् आचारस्यापि स्मृतिविरोधे बध एव स्यात्, "श्रुतिस्मृतिविहितो धर्मः, तदभावे शिष्टाचारः प्रमाणम्" इति वसिष्ठस्मरणात् । एवं परिषद्वचने ऽपि द्रष्टव्यम् । तद् उक्तं चतुर्विंशतौ ।

> स्मृतेर् वेदविरोधेन परित्यागो यथा भवेत् ।

> तथैव लौकिकं वाक्यं स्मृतिबाधात् परित्यजेत् ॥ इति ।

यत्र पुनर् मानवस्य स्मृत्यन्तरेण विरोधः तत्र मनूक्त एव श्रेयान् । तद् आह अङ्गिराः ।

> यत् पूर्वं मनुना प्रोक्तं धर्मशास्त्रम् अनुत्तमम् ।

> न हि तत् समतिक्रम्य वचनं हितम् आत्मनः ॥ इति ।

मनूक्तम् अतिक्रम्यान्यदीयं वचनम् अत्मनो ज्ञानाय न भवति । बृहस्पतिर् अपि ।

> वेदाद् उपनिबद्धत्वात् प्राधान्यं तु मनोः स्मृतम् ।

> मन्वर्थविपरीता तु या स्मृतिः सा न शस्यते ॥

श्रुतिर् अपि -  "यद् वै किं च मनुर् अवदत् तद् भेषजम्" इति । यत्र पुनर् धर्मद्वयविरोधस् तत्र लघीयस एव बाध इत्य् आह व्यासः ।

> धर्मं यो बाधते धर्मो न स धर्मः कथंचन ।

> अविरोधी तु यो धर्मः स धर्मः सिद्धिर् उच्यते ॥

> तस्माद् विरोधे धर्मस्य निश्चित्य गुरुलाघवम् ।

> यतो भूयस् ततो विद्वान् कुर्याद् धर्मविनिर्णयम् ॥ इति ।

**इति स्मृतिचन्द्रिकायां श्रुत्यादिबलाबलनिर्णयः**

####  देशनिर्णयः
**अथ देशनिर्णयः**

तत्र मनुः ।

> सरस्वतीदृषद्वत्योर् देवनद्योर् यद् अन्तरम् ।

> तं देवनिर्मितं देशं ब्रह्मावर्तं प्रचक्षते ॥ इति ।

> कुरुक्षेत्रं च मत्स्याश् च पाञ्चालाः शूरसेनकाः ।

> एष ब्रहर्षिदेशो वै ब्रह्मावर्ताद् अनन्तरम् ॥

अनन्तरम् ईषदूनम् इत्य् अर्थः ।

> हिमवद्विन्ध्ययोर् मध्यं यत् प्राग् विनशनाद् अपि ।

> प्रत्यग् एव प्रयागाच् च मध्यदेशः प्रकीर्तितः ॥

विनसनं सरस्वत्या अन्तर्धानदेसः ।

> आ समुद्रात् तु वै पूर्वाद् आ समुद्राच् च पश्चिमात् ।

> तयोर् एवान्तरं गिर्योर् आर्यावर्तं विदुर् बुधाः ॥ इति ।

अत्र च पूर्वः पूर्व उत्तरोत्तरात् प्रशस्तः । तथा च सुमन्तुः ।

> ब्रह्मावर्तः परो देश ऋषिदेशस् त्व् अनन्तरः ।

> मध्यदेशस् ततो न्यूनः आर्यावर्तस् ततः परः ॥ इति ।

यत् पुनर् मनुनोक्तम्,

> कृष्णसारस् तु चरति मृगो यत्र स्वभावतः ।

> स ज्ञेयो यज्ञियो देशो म्लेच्छदेशस् ततः परः ॥

इति, तत् पूर्वोक्तदेशचतुष्टयालाभे द्रष्टव्यम्, तद् अनन्तरम् अस्यभिधानात् । एतच् च न देशान्तरनिराकरणाय । यत् आह विष्णुः ।

> चातुर्वर्ण्यव्यवस्थानं यस्मिन् देशे न विद्यते ।

> स म्लेच्छदेसो विज्ञेय आर्यवर्तस् ततः परः ॥ इति ।

अतश् च यत्र कृष्णसारश् चातुर्वर्ण्यव्यवस्थानं वा स धर्मदेश इत्य् मन्तव्यम् । तथा चादिपुराणम् ।

> कृष्णसारैर् यवैर् दर्भैश् चतुर्वर्ण्याश्रमैस् तथा ।

> समृद्धो धर्मदेशः स्याद् आश्रयेरन् विपश्चितः ॥ इति ।

एतैर् विहीनो म्लेच्छदेश इत्य् अभिप्रायः । म्लेच्छदेश इति वदन् तत्र धर्मक्रियानिषेधम् आह । अत एव विष्णुः -  "न म्लेच्छविषये श्रद्धं कुर्यान् न गच्छेत् तं विषयम्" इति । आदिपुराणे ऽपि ।

> अधर्मेशमध्ये तु कृत्वा क्रतुशतान्य् अपि ।

> न पश्यन्ति द्विजाः श्रेयो यातुः स्वर्गे महार्गलम् ॥ इति ।

अनेनैवाभिप्रायेण याज्ञवल्क्यो ऽप्य् आह ।

> यस्मिन् देशे मृगः कृष्णस् तस्मिन् धर्मान् निबोधत । इति ।

धर्मानुष्ठानतयेति शेषः । तस्य धर्मसधनत्वात् । अत एव संवर्तः ।

> स्वभावाद् यत्र विचरेत् कृष्णसारः सदा मृगः ।

> धर्मदेशः स विज्ञेयो द्विजानां धर्मसाधनम् ॥ इति ।

स्वभावाद् अनदित इत्य् अर्थः । शङ्खस् त्व् आर्यावर्तम् आह -  "कृष्णमृगो यवद् विचरति तावद् आर्यावर्तः स्यात्" इति । आर्यावर्त इत्य् अनुवृत्तौ, वसिष्ठो ऽपि -  "यवत् कृष्णमृगो विचरति" इति । आर्यावर्तोत्पन्नस्य आदिपुराणे नियमविशेष उक्तः ।

> आर्यावर्ते समुत्पन्नो द्विजो वा यदि वाद्विजः ।

> नर्मदां सिन्धुपारं च करतोयां न लङ्घयेत् ॥

> आर्यावर्तम् अतिक्रम्य विना तीर्थकिर्यां द्विजः ।

> आज्ञां चैव तथा पित्रोर् ऐन्दवेन विसुध्यति ॥

करतोया नदी । एवमुक्तेष्व् अपि देशेषु केषुचिद् अपवादम् आह मनुः ।

> न शूद्रराज्ये निवसेन् नाधार्मिकजनावृते ।

> न पाषण्डिद्विजाक्रान्ते नोपसृष्टे ऽन्त्य्जैर् नृभिः ॥ इति ।

व्यासो ऽपि ।

> देशांश् छूद्रावृत्तानन्यान् अधार्मिकजनावृतान् ।

> म्लेच्छावृतान् प्रयत्नेन वर्जयेद् धर्मिको जनः ॥ इति ।

अत्राप्य् अपवादम् आह पितामहः ।

> शूद्रराज्ये ऽपि निवसेद् यत्र मध्ये तु जाह्नवी ।

> सो ऽतिपुण्यतमो देशो नरैर् अपि समाश्रितः ॥

> कुरुक्षेत्रनिवासेन वाराणस्यां च मानवः ।

> अहिंसकः पपरतः पापं हित्वा दिवं व्रजेत् ॥

> न गङ्गया विना वासः सर्वक्षत्रक्षयद् ऋते ।

> काश्याम् हि मरणं श्रेष्ठं विना क्षेत्रं प्रजापतेः ॥

> गङ्गाद्वारे प्रयागे च गङ्गासागरसङ्गमे ।

> निवासो न विना पुण्यैर् नराणाम् इह जयते ॥

सर्वक्षत्रक्षयः कुरुक्षेत्रम् । व्यासो ऽपि ।

> ते देशास् ते जनपास् ते शैलास् ते तथाश्रमाः ।

> पुण्या त्रिपथगा येषां मध्ये याति सरिद् वरा ॥

आदिपुराणे ऽपि ।

> यत्र गङ्गा सर्च् छ्रेष्ठा स देसस् तत् तपोवनम् ।

> सिद्धक्षेत्रं च तज् ज्ञेयं गङ्गातरिसमाश्रितम् ॥

विष्णुधर्मोत्तरे ।

> प्रभासे पुष्करे काश्यं नैमिशे ऽमरकण्टके ।

> गङ्गायां सरयूतीरे निवसेद् धार्मिको जनः ॥

व्यासो ऽपि ।

> अन्तर्वेदिर् मध्यदेशं ब्रह्मावर्तं च यज्ञियम् ।

> मिश्रितं सरयूतीरं पुष्करं नैमिशं तथा ॥

> देशान् एतान् निवासाय संश्रयेरन् द्विजातयः । इति ।

अत्र द्विजातिग्रहणं शूद्रस्य प्रदर्शनार्थम्, तस्य आपद्य् एव मनुना देशानुग्रहस्मरणात् ।

> एतान् द्विजतयो देशान् संश्रयेरन् प्रयत्नतः ।

> शूद्रस् तु यस्मिन् कस्मिन् वा निवसेद् वृत्तिकर्शितः ॥ इति ।

#####  निषिद्धदेशाः
**अथ निषिद्धदेशाः**

तत्र बोधायनः ।

> आनर्ता अङ्गमगधाः सौराष्ट्रा दक्षिणापथः ।

> अपास्याः सिन्धुसौवीरा एते सङ्कीर्णयोनयः ॥ इति ।

व्यासो ऽपि ।

> अङ्गवङ्गान्ध्रविषयो ये चान्ये म्लेच्छजातयः ।

> कृष्णसारविहीनाश् च देशान् एतान् विसर्जयेत् ॥

आदिपुराणे ऽपि ।

> काञ्चीकोसलसौराष्ट्रा देवराष्ट्रा द्विकच्छजाः ।

> सौवीरकोङ्कणोद्भूता एते ऽष्टौ निन्दिता भृशम् ॥

> पञ्च नद्यो वहन्त्य् एता यत्र निस्रुत्य पर्वतात् ।

> आरट्टा नाम ये देशा न तेष्व् आर्यो ऽन्वहं वसेत् ॥

> नर्मदासिन्धुकाशीनां पारं पद्मस्य पश्चिमम् ।

> गत्वा नरकम् आप्नोति तीर्थकालाधिकं वसन् ॥

> अङ्गवङ्गकलिङ्गाश् च विन्ध्यमालवकास् तथा ।

> नर्मदादिक्षिणं यच् च सिन्धोर् उत्तरम् एव च ॥

> पौण्ड्रश् चैव सुराष्ट्रश् च चैद्यकेरलमागधाः ।

> न विवाहं तथा श्राद्धं यज्ञं चैव समाचरेत् ॥

> पपदेशास् च ये केचित् पपैर् अध्युषिता जनैः ।

> गत्वा देशान् अपुण्यांस् तु कृत्स्नं पापं समश्नुते ॥

> सौराष्ट्रं सिन्धुसौवीरम् आवन्त्यं दक्षिणापथम् ।

> गत्वैतान् कामतो देशान् कलिङ्गांश् च पतेद् द्विजः ॥ इति ।

एतत् पूर्वोक्तकृष्णसारादिविहीनदेशाभिप्रायं मन्तव्यम्, तस्यापि धर्मसाधनत्वात् । बोधायनस् तु सिन्धुसौवीरदिगमने प्रायश्चित्तम् आह ।

> सिन्धुसौवीरसौर्ष्ट्रान् तथा प्रत्यन्तवासिनः ।

> अङ्गवङ्गकलिङ्गांश् च गत्वा संस्कारम् अर्हति ॥ इति ।

प्रत्यन्तो ऽन्तदेशः । तथा च श्रुतिः -  "तस्मान् न जघन्यान् नान्त्यान्" इति । आदिपुराणे ऽपि - 

> सौराष्ट्रसिन्धुसौवीरम् आवन्त्यं दक्षिणापथम् ।

> एतान् देशान् द्विजो गत्वा पुनःसंस्कारम् अर्हति ॥

> हिमवत्कौशिकं विन्ध्यं पारं पद्मस्य पश्चिमम् ।

> तीर्थयात्रां विना गत्वा पुनःसंस्कारम् अर्हति ॥

> तस्मात् प्रभातसमये गत्वा गङ्गातटं शुभम् ।

> प्रत्यन्तवासशुद्ध्यर्थं करिष्यामो महत् तपः ॥ इति ।

तथा द्विजानाम् आपदि वृत्त्यर्थं देशानुग्रहः स्कन्दपुराणे दर्शितः ।

> अङ्गवङ्गकलिङ्गांश् च पार्वतांश् तत्समीपगान् ।

> सिन्धुसौवीरसौराष्ट्रान् केरलान्ध्रकमालवान् ॥

> निवासाय द्विजो नित्यम् अनापदि विसर्जयेत् ।

> एतेष्व् अपै गत्वा तु तन्निवृत्तौ पुनर् व्रजेत् ॥ इति ।

**इति स्मृतिचन्द्रिकायां निषिद्धदेशनिर्णयः**

#####  देशधर्माः
**अथ देशधर्माः**

तत्र बोधायनः -  "पञ्चधा विप्रतिपत्तिर् दक्षिणतः अनुपनीतेन भार्यया च सह भोजनं पर्युषितभोजनं मातुलपितृष्वसृदुहितृपरिणयनम् इति । तथोत्तरतः ऊर्णाविक्रयः सीधुपानम् उभयतोदद्भिर् व्यवहारः आयुधीयं समुद्रयानम् इति । इतर इतरस्मिन् कुर्वन् दुष्यतीतर इतरस्मिन् । तत्र तत्र देशप्रामाण्यम् एव स्यात्" इति । अयम् अर्थः । इतरो दाक्षिणात्य इतरस्मिन् उदीच्ये देशे ऽनुपनीतादिना सह भोजनादिकं कुर्वन् दुष्यति न स्वदेशे । तथोदीच्य इतरस्मिन् दक्षिणे ऊर्णाविक्रयादिकं कुर्वन् दुष्यति न स्वदेसे, कुतः देशप्रामाण्यात् देशनिबन्धनत्वात् प्रामान्यस्येत्य् अर्थः बृहस्पतिर् अपि ।

> उद्वाह्यते दाक्षिणात्यैर् मातुलस्य सुता द्विजैः ।

> मध्यदेशे कर्मकराः शिबिनश् च गवाशिनः ॥

> मत्स्यादाश् च नराः पूर्वे व्यभिचारताः स्त्रियः ।

> उत्तरे मद्यपा नार्यः स्पृश्या नॄणां रजस्वलाः ॥

> सहजाताः प्रगृह्णन्ति भ्रातृभार्याम् अभर्तृकाम् । इति ।

एतेषां च देशव्यवस्थया प्रमाण्यम् आह स एव ।

> देशजातिकुलानां च ये धर्मास् तत्प्रवर्तिताः ।

> तथैव ते पलनीयाः प्रजा प्रक्षुभ्यते ऽन्यथा ॥ इति ।

देवलो ऽपि ।

> येषु देशेषु ये देवाः येषु देशेषु ये द्विजाः ।

> येषु देशेषु यत् तोयं य च यत्रैव मृत्तिका ॥

> येषु स्थानेषु यच् छौचं धर्माचारश् च यादृशः ।

> तत्र तान् नवमन्येत धर्मस् तत्रैव तादृशः ॥

> यस्मिन् देशे पुरे ग्रामे त्रैविद्यनगरे ऽपि वा ।

> यो यत्र विहितो धर्मस् तं धर्मं न विचालयेत् ॥ इति ।

एवम् अविशेषेण देशधर्माणां प्रामाण्यप्रसक्तौ मनुर् आह ।

> सद्भिर् आचरितं यच् च धार्मिकैश् च द्विजातिभिः ।

> तद्देशकुलजातीनाम् अविरुद्धं प्रकल्पयेत् ॥ इति ।

सद्भिर् आचरितं यच् छ्रुत्यादिप्रमाणाविरुद्धं तद्देशकुलजातीनां धर्मत्वेन प्रकल्पयेद् इत्य् अर्थः । तथा च गौतमः -  "देशजातिकुलधर्मा आम्नायैर् अविरुद्धाः प्रमाणम्" इति । तत्र विरुद्धा अप् क्वचित् क्वचिद् दृश्यन्ते । यथा,

> विरुद्धास् तु प्रदृश्यन्ते दाक्षिणात्येषु संप्रति ।

> स्वमातुअसुतोद्वाहो मातृबन्धुत्वदूषितः ॥

> अभर्तृकभ्रातृभार्याग्रहणं चातिदूषितम् ।

> कुले कन्याप्रदानं च देशेष्व् अन्येषु दृश्यते ॥

> तथा भ्रातृविवाहो ऽपि पारसीकेषु दृश्यते ।

> तथैकादशरात्रादौ श्राद्धे भुक्तं तु यैर् द्विजैः ॥

> तेभ्यः श्राद्धे पुनर् दानं केचिन् नेच्छन्ति देशिनः ।

> दत्वा धान्यं वसन्ते ऽन्ये शरदि द्विगुणं पुनः ॥

> गृह्णन्ति बन्धुक्षेत्रं च प्रविष्टे द्विगुणे धने ।

> भुज्यते ऽन्यैर् अप्रविष्टे मूले तच् च विकथ्यते ॥

> इत्थं विरुद्धान् आचारान् प्रभूतान् विनिवर्तयेत् ।

> देशजात्यादिधर्मस्य प्रामाण्यम् अविरोधिनः ॥

> शास्त्रेणातो नृपः सर्वं शास्त्रम् दृष्ट्वा प्रवर्तयेत् ॥ इति ।

तथा लोकविरुद्धम् अपि परित्याज्यम् एव । तद् आह वराहमिहिरः ।

> देशाचारस् तावद् आदौ विचिन्त्य देशे देशे या स्थितिस् सैवे कार्या ।

> लोकविद्विष्टं पण्डिता वर्जयन्ति दैवज्ञा ये लोकमार्गेण यान्ति ॥

**इति स्मृतिचन्द्रिकायां देसधर्माः **

####  युगधर्माः
**अथ युगधर्माः**

तत्र मनुः ।

> अन्ये कृतयुगे धर्माः त्रेतायां द्वापरे परे ।

> अन्ये कलियुगे नॄणां युगह्रासानुरूपतः ॥

> तपः परं कृतयुगे त्रेतायां ज्ञानम् एव च ।

> द्वापरे यज्ञम् एवाहुर् दानम् एव कलौ युगे ॥

तपः कृच्छ्रचान्द्रायणादि, परं प्रधानम् इत्य् अर्थः । बृहस्पतिर् अपि ।

> तपो धर्मः कृतयुगे ज्ञानं त्रेतायुगे स्मृतम् ।

> द्वापरे चाध्वरः प्रोक्तस् तिष्ये दानं दया दमः ॥

तिष्यः कलिः । पराशरो ऽपि ।

> कृते तु मानवो धर्मस् त्रेतायां गौतमस्य तु ।

> द्वापरे शङ्खलिखितौ कलौ पाराशरः स्मृतः ॥

> त्यजेद् देशं कृतयुगे त्रेतायां ग्रामम् उत्सृजेत् ।

> द्वापरे कुलम् एकं तु कर्तारं तु कलौ युते ॥

> कृते संभाष्य पतितस् त्रेतायां स्पर्शनेन तु ।

> द्वापरे धनम् आदाय कलौ पतति कर्मणा ॥

बृहस्पतिर् अपि ।

> कृते यद् अब्दाद् यो धर्मः स त्रेतायाम् ऋतुत्रयात् ।

> द्वापरे तु त्रिपक्षेण कलाव् अह्ना तु तद् भवेत् ॥

विष्णुपुराणे ऽपि ।

> यत्कृते दशभिर् वर्षैस् त्रेतायां हायनेन तु ।

> द्वापरे तच् च मसेन अहोरात्रेण तत् कलौ ॥

ब्रह्माण्डपुराणे ऽपि ।

> त्रेतायाम् आब्दिको धर्मो द्वापरे। मासिकः स्मृतः ।

> यथाशक्ति चरेत् प्राज्ञः तम् अह्ना प्राप्नुयात् कलौ ॥

विष्णुधर्मोत्तरे ऽपि ।

> पुष्करं तु कृते सेव्यं त्रेयायां नैमिशं तथा ।

> द्वापरे तु कुरुक्षेत्रं कलौ गङ्गां समाश्रयेत् ॥ 

**इति स्मृतिचन्द्रिकायां युगधर्माः**

#####  कलियुगधर्माः
**अथ कलियुगधर्माः**

तत्र व्यासः ।

> ध्यायन् कृते यजन् यज्ञैस् त्रेतायां द्वापरे ऽर्चयन् ।

> यद् आप्नोति तद् आप्नोति कलौ सङ्कीर्त्य केशवम् ॥

> धर्मोत्कर्षम् अतीवात्र प्राप्नोति पुरुषः कलौ ।

> अल्पायासेन धर्मज्ञास् तेन तुष्टो ऽस्म्य् अहं कलौ ॥ इति ।

आदिपुराणे ऽपि ।

> यस् तु कार्तयुगो धर्मो न कर्तव्यः कलौ युगे ।

> पपप्रसक्तास् तु यतः कलौ नार्यो नरास् तथा ॥

> न विद्वत्ता न शुद्धो ऽर्थः न शुद्धिर् मनसः कलौ ।

> यतो ऽतः सत्यम् एवैकं नराणाम् उपकारकम् ॥ इति ।

कार्तः कृतयुगसंबन्धी । तथा निषिद्धधर्मा अपि तत्रैवोक्ताः ।

> दीर्घकालं ब्रह्मचर्यं धारणं च कमण्डलोः ।

> गोत्रान् मातृसपिण्डात् तु विवाहो गोवधस् तथा ॥

> नराश्वमेधौ मद्यं च कलौ वर्ज्या द्विजातिभिः । 

क्रतुर् अपि ।

> देवराच् च सुतोत्पत्तिः दत्ता कन्या न दीयते ।

> न यज्ञे गोवधः कार्यः कलौ च न कमण्डलुः ॥

ब्राह्मे ।

> ऊढायाः पुनर् उद्वाहं ज्येष्ठांशं गोवधं तथा ।

> कलौ पञ्च न कुर्वीत भ्रातृजायां कमण्डलुम् ॥ इति ।

तथान्ये ऽपि धर्मज्ञसमयप्रमाणम् आहुः ।

> विधवायां प्रजोत्पत्तौ देवरस्य नियोजनम् ।

> बालिकाक्षतयोन्योश् च वरेणान्येन संस्कृतिः ॥

> कन्यानाम् असवर्णानां विवाहश् च द्विजातिभिः ।

> आततायिद्विजाग्र्याणां धर्मयुद्धेन हिंसनम् ॥

> द्विजस्याब्धौ तु नौयातुः शोधितस्यापि संग्रहः ।

> सत्रदीक्षा च सर्वेषां कमण्डलुविधारणम् ॥

> महाप्रथानगमनं गोहिंसा चैव् गोसवे ।

> सौत्रामण्याम् अपि सुराग्रहणस्य च संग्रहः ॥

> अग्निहोत्रहवण्याश् च सहालीढा परिग्रहः ।

> वानप्रस्थाश्रमस्यापि प्रवेशो विधिचोदितः ॥

> वित्तं स्वाध्यायसपेक्षम् अघसंकोचनं तथा ।

> प्रायश्चित्तविधानं च विप्राणां मरणान्तिकम् ॥

> संसर्गदोषः स्तेनाद्यैर् महापातकनिष्कृतिः ।

> वरातिथिपितृभ्यश् च पशूपहरणक्रिया ॥

> दत्तौरसेतरेषां तु पुत्रत्वेन परिग्रहः ।

> सवर्णानां तथा दुष्टैः संसर्गः शोधितैर् अपि ॥

> अयोनौ संग्रहे वृत्ते परित्यागो गुरुस्त्रियाः ।

> अस्थिसंचयनाद् ऊर्ध्वम् अङ्गस्पर्सनम् एव च ॥

> शमितृत्वं च विप्राणां सोमविक्रयणं तथा ।

> षड्भक्तानशनेनान्नहरणं हीनकर्मणः ॥

> शूद्रेषु दासगोपालकुलमित्रार्थसीरिणाम् ।

> भोज्यान्नता गृहस्थस्य तीर्थसेवातिदूरतः ॥

> शिष्यस्य गुरुदारेषु गुरुवद् वृत्तिर् ईरिता ।

> आपद्वृत्तिर् द्विजाग्र्याणाम् अश्वस्तनिकता तथा ॥

> प्रजार्थं तु द्विजाग्र्याणां प्रजारणिपरिग्रहः ।

> ब्राह्मणानां प्रवासित्वं मुखाग्निधमनक्रिया ॥

> बलात्काराद् धि दुष्टस्त्रीसंग्रहो विधिचोदितः ।

> यतेस् तु सर्ववर्णेषु भिक्षाचर्या विधानतः ॥

> नवोदके दशाहं च दक्षिणा गुरुचोदिता ।

> ब्राह्मणादिषु शूद्रस्य पचनदिक्रियापि च ॥

> भृग्वग्निपतनैश् चैव वृद्धादिमरणं तथा ।

> गोतृप्तिशिष्टे पयसि शिष्टैर् आचमनक्रिया ॥

> पितापुत्रविरोधेषु साक्षिणां दण्डकल्पनम् ।

> यत्र सायं गृहस्थत्वं सूरिभिः सत्यतत्परैः (?) ॥

> एतानि लोकगुप्त्यर्थं कलेर् आदौ महात्मभिः ।

> निवर्तितानि कर्माणि व्यवस्थापूर्वकं बुधैः ॥

> समयश् चापि सधूनां प्रमाणं वेदवद् भवेत् ॥ इति ।

उक्तम् आपस्तम्बेनापि -  "धर्मज्ञसमयः प्रमाणं वेदाश् च" इति ॥

**इति स्मृतिचन्द्रिकायां प्रिभाषा समाप्ता **

**संस्कारपरिभाषा**

अधुना लेसतः संस्कारकाण्डम् उच्यते । तत्र गौतमः -  "गर्भाधानपुंसवनसीमन्तोन्नयनजातकर्मनामकरणान्नप्राशनचौलोपनयनं चत्वाति वेदव्रतानि स्नानं सहधर्मचारिणीसंयोगः पञ्चानां यज्ञानाम् अनुष्ठानं देवपितृमनुष्यभूतब्रह्मणाम् एतेषां च अष्टका पार्वणं श्राद्धं श्रावन्याग्रहायणी चैत्र्याश्वयुजी चेति सप्त पकयज्ञसंस्थाः अग्न्याधेयम् अग्निहोत्रं दर्शपूर्णमसौ अग्रयणचातुर्मास्यानि न्रूढपसुबन्धः सौत्रामणीति सप्त हविर्यज्ञसंस्थाः अग्निष्तोमो ऽत्यग्निष्टोम उक्त्यः षोडशी वाजपेयो ऽतिरात्रो ऽप्तोर्याम इति सप्त सोमसंस्थाः इत्य् एते चत्वारिंशत्संस्काराः । अथाष्टाव् अत्मगुणाः -  दया सर्वभूतेषु क्षान्तिर् अनसूया शौचम् अनायासो मङ्गलम् अकार्पण्यम् अस्पृहा" इति । वेदव्रतान् प्राजापत्यादीनि । स्नानं समावर्तनम् । सहधर्मचारिणीसंयोगो विवाहः । पञ्चयज्ञा देवयज्ञादयः । अष्टका श्राद्धविशेषः । पार्वणं पर्वणि क्रियमाणं स्थालीपाकलक्षणम् । श्राद्धं मासिश्राद्धम् । श्रावणी सर्पबलिः । आग्रहायणी आग्रयणम् । चैत्री होलकाख्यकर्म । आश्वयुजी इन्द्रद्वजहोमाख्यम् । अन्ये प्रसिद्धाः । 

> केचिद् औपासनहोमो वैश्वदेवं पार्वणम् अष्टका मासिश्राद्धं सर्पबलिर् ईशानबलिर् इति सप्तपाकयज्ञान् आहुः ।

> आत्मगुणानां लक्षणं बृहस्पतिर् आह ।

> यदा तु बन्धुवर्गेषु मित्रे द्वेष्टरि वा सदा ।

> आपन्नो रकितव्यस् तु दयैषा परिकीर्तिता ॥

> बाह्ये चाब्यन्तरे चैव दुःख उत्पादिते परैः ।

> न कुप्यति न चहन्ति सा क्षमा परिकीर्तिता ॥

> न गुणान् गुणिनो हन्ति स्तौति मन्दगुआन् अपि ।

> नान्यदोषेषु रमते सानसूया परिकीर्तिआ ॥

> अभक्यपरिहारस् तु दुष्टसंसर्गवर्जनम् ।

> स्वधर्मे च व्यवस्थानं शौचम् एतत् प्रकीर्तितम् ॥

> शरीरं पीड्यते येन सुशुभेनापि कर्मणा ।

> अत्यन्तं तन् न कर्तव्यम् अनायासः स उच्यते ॥

> प्रशस्ताचरणं नित्यम् अप्रशस्तविवर्जनम् ।

> एतद् धि मङ्गलं प्रोक्तम् ऋषिभिस् तत्त्वदर्शिभिः ॥

> स्तोकाद् अपि हि दातव्यं मुदितेनान्तरात्मना ।

> अहन्य् अहनि यत्किंचिद् अकार्पण्यं हि तत् स्मृतम् ॥

> यथोपपन्नैः संतोषः कर्तव्यः स्वगतैर् द्विजैः ।

> परार्थं नभिलषेत सास्पृहा परिकीर्तिता ॥ इति ।

यस्यैते चत्वारिंशत् संस्कारा अष्टाव् आत्मगुणाश् च स ब्रह्मणः सायुज्यम् आप्नोतीत्य् अह मनुः ।

> संस्कारैः संस्क्र्तः पूर्वैर् उत्तरैर् अपि संस्कृतः ।

> नित्यम् अष्टगुणैर् युक्तो ब्राह्मणो ब्रह्मलौकिकम् ।

> ब्राह्मं पदम् अवाप्नोति यस्मान् न च्यवते पुनः ॥ इति ।

गर्भाधानादयः पूर्वसंस्काराः । उत्तरे पाकयज्ञदयः । तद् आह हारीतः -  "द्विविध एव संस्कारो भवति ब्राह्मओ दैवश् च । गर्भाधानादिः स्मार्तो ब्राह्मः । पकयज्ञहविर्यज्ञसोमाश् चेति दैवः । ब्राह्मसंस्कारसंस्कृतः ऋषीणां समानतां सलोकतां सायुज्यं गच्छति । दैवेनोत्तरेण संस्कृतो देवानां समानतां सलोकतां सायुज्यं गच्छति" इति । एतच् च गुणविहीनसंस्काराद्यभिप्रायेण । अत एव गौतमः -  "यस्यैत चत्वारिंशत् संस्कारा  न चाष्टाव् आत्मगुणा न स ब्रह्मणः सयुज्यं सालोक्यं च गच्छति" इति । अतश् च यस्यैते चत्वारिंशत्संस्कारा अष्टाव् आत्मगुणाश् च तस्यैवेदं ब्रह्मसायुज्यप्राप्तिलक्षणं फलम् इत्य् अवगन्तव्यम् । अत्र च गर्भाधानाद्युपनयनपर्यन्ता एव संस्काराः सर्वेषां नियताः न पुनः स्नानादयः । तथात्वे, "यम् इच्छेत् कर्तुं तम् आविशेद् यद् इतरथा ब्रह्मचर्याद् एव प्रव्रजेत्" इति विरोधः स्यात् । एते च संस्कारा द्विजातीनाम् एव । यद् आह याज्ञवल्क्यः ।

> विप्रक्षत्रियविट्छूद्रा वर्णास् त्व् आद्यास् त्रयो द्विजाः ।

> निषेकाद्याः स्मशानान्तास् तेषां वै मन्त्रतः क्रियाः ॥ इति ।

निषेको गर्भाधानम् आद्यं यासां तास् तथोक्ताः । श्मशानं प्रेतकर्म । द्विजातीनां मन्त्रतः क्रिया इति वदन् शूद्रस्यामन्त्रकाः संस्कारा इत्य् आह । अत एव संस्काराधिकारे यमः ।

> शूद्रो ऽप्य् एवंविधः कार्यो विना मन्त्रेण संस्कृतः । इति ।

एतच् च चूडाकरणान्तसंस्काराभिप्रायम् । अत एवाह आपस्तम्बः -  "अशूद्राणाम् अदुष्टकर्मणाम् उपायनं वेदाध्ययनम् अग्न्याधेयं फलवन्ति च कर्माणि" इति । ब्रह्मपुराणे तु शूद्रस्य विवाहेतरसकलसंस्कारनिषेधो दर्शितः ।

> विवाहमात्रसंस्कारं शूद्रो ऽपि लभतां सदा । इति ।

अतो विधिविहितप्रतिषिद्धत्वाद् विकल्पो वेदितव्यः । मनुर् अपि द्विजानाम् एव समन्त्रकः संस्कार इत्य् आह ।

> वैदिकैः कर्मभिः पुण्यैर् निषेकाद्यैर् द्विजन्मनाम् ।

> कार्यः शरीरसंस्कारः पावनः प्रेत्य चेह च ॥ इति ।

वैदिकमन्त्रसाध्यत्वाद् वैदिककर्माणि पावनानि वैदिकानां पापप्रशमनद्वारेण । तद् आह स एव ।

> गार्भैर् होमैर् जातकर्मचूडामौञ्जीनिबन्धनैः ।

> बैजिकं गार्भिकं चैनो द्विजानाम् अपमार्जति ॥ इति ।

बीजं शुक्लशोणितं तद्दोषजनितं बैजिकम् अशुचि । गर्भनिवासजनितं गार्भिकम् । होमग्रहणम् अहोमात्मकस्य गर्भाधानादेर् अपि प्रदर्शनार्थम् । अत एव गर्भाधानादि चूडाकरणान्तं कर्माभिधाय याज्ञवल्क्यः ।

> एवम् एनः शमं याति बीजगर्भसमुद्भवम् । इति ।

**इति स्मृतिचन्द्रिकायां संस्कारपरिभाषा**

###  गर्भाधानम्
**अथ गर्भाधानम्**

तत्र याज्ञवल्क्यः ।

> षोडशर्तुर् निशाः स्त्रीणां तस्मिन् युग्मासु संविशेत् । इति ।

रजोदर्शनप्रभृति षोडश निशाः स्त्रीणाम् ऋतुर् गर्भग्रहणस्य कालः । तस्मिन् युग्मासु समासु रात्रिषु संविशेद् गच्छेद् यदि पुत्रार्थी भवति । कन्यार्थी त्व् अयुग्मासु । तथा च मनुः ।

> युग्मासु पुत्रा जायन्ते स्त्रियो ऽयुग्मासु रात्रिषु ।

> तस्माद् युग्मासु पुत्रार्थी संविशेद् आर्तवे स्त्रियम् ॥ इति ।

तथा चापस्तम्बः -  "चतुर्थीप्रभृत्य् आ षोडशीम् उत्तराम् उत्तरां युग्मां प्रजानिःश्रेयसम् ऋतुगमनम् इत्य् उपदिशन्ति" इति । व्यासो ऽपि ।

> रात्रौ चतुर्थ्यां पुत्रः स्याद् आयुर्धनवर्जितः ।

> पञ्चम्यां पुत्रिणी नारी षष्ट्यां पुत्रस् तु मध्यमः ॥

> सप्तम्याम् अप्रजा योषिद् अष्टम्याम् ईश्वरः सुतः ।

> नवम्यां सुभगा नारी दशम्यां च परः पुमान् ॥

> एकादश्याम् अधर्म्या स्त्री द्वादश्यां पुरुषोत्तमः ।

> त्रयोदश्यां सुता तत्र वर्णसंकरकारिणी ॥

> धर्मध्वजः कृतज्ञः स्याद् आत्मवेदी दृढव्रतः ।

> प्रजायते चतुर्दश्यां गणौघैर् जगतीपतिः ॥

> राजपत्नी महाभागा राजसंशगता तथा ।

> जायते पञ्चदश्यां तु बहुपुत्रा पतिव्रता ॥

> विद्यालक्षणसंपन्नः सत्यवादी जितेन्द्रियः ।

> आश्रयः सर्वभूतानां षोडश्यां जायते पुमान् ॥ इति ।

युग्मास्व् अपि गच्छन् प्रतिषिद्देतरास्वे व गच्छेत् । तत्र प्रतिषिद्धान्य् आह मनुः ।

> अमावास्याम् अष्टमीं च पौर्णमासीं चतुर्दशीम् ।

> ब्रह्मचारी भवेन् नित्यम् अप्य् ऋतौ स्नातको द्विजः ॥

> तासाम् आद्याश् चतस्रस् तु निन्दितैकादशी तथा ।

> त्रयोदशी च शेषाः स्युः प्रशस्ता दश रात्रयः ॥ इति ।

तासां षोडशरात्रीणां मध्ये रजोदर्शनाद् आरभ्य चतस्रो रात्रीर् वर्जयेत् । अत एव पैठीनसिः ।

> न प्रथमे न द्वितीये न तृतीये न चतुर्थ आह्वयेत् । इति ।

केचित् तु स्नानाद् ऊर्ध्वं चतस्रो वर्जयेद् इत्य् आहुः । पूर्वं तस्याः स्पर्शननिषेधेनैव गमनस्यापि निषिद्धत्वात् तद्गमने प्रायश्चित्तविधानाच् च । अतः "ष्ōडशर्तुर् निशाः स्त्रीणाम्" इति स्नानाद् ऊर्ध्वं वेदितव्यम्, तन् न,

> ऋतुः स्वाभविकः स्त्रीणां रात्रयः षोडश स्मृताः ।

> चतुर्भिर् इतरैः सार्धम् अहोभिः सद्विगर्हितैः ॥

इति मन्वचनविरोधात् । न हि स्नानाद् ऊर्ध्वं गर्हिता रात्रयः सन्ति । तद् आह कात्यायनः ।

> रजस्वला चतुर्थे ऽह्नि स्नानाच् छुद्धिम् अवाप्नुयात् । इति ।

अर्वाक् पुनः, "सैषा ब्रह्महत्या स्त्रीणां यन् मासि मासि रजोदर्शनं यस् ततो जायते सो ऽभिशस्तः" इत्यादिभिर् गर्हितश्रवणात् पूर्वोक्तैव ज्यायसी । यत् तु गर्भाधानम् अधिकृत्य हारीतेनोक्तम्, "चतुर्थे ऽह्नि स्नातायां युग्मासु च" इति, तच् चतुर्थे ऽहि (स्नातायां) रजोनिवृत्तौ द्रष्टव्यम् । अत एव गोभिलः -  "यदर्तुमती भवत्य् उपरतशोणिता तदा संभवकालः" इति, "ष्ōडशर्तुनिशाः स्त्रीणाम्" इति वदन् अह्नि गर्भाधाननिषेधम् आह । अत एव शङ्खलिखितौ -  "नार्तवे दिवा मैथुनं व्रजेत् । क्लीबा अल्पविर्याश् च दिवा प्रसूयन्ते ऽल्पायुषश् च" इति । याज्ञवल्क्यो ऽपि संवेशने विशेषम् अह ।

> एवं गच्छन् स्त्रियं क्षामां मघां मूलं च वर्जयेत् ।

> सुस्थ इन्दौ सकृत् पुत्रं लक्षण्यं जनयेत् पुमान् ॥ इति ।

सुस्थ इन्दौ चन्द्रबले सति मघामूले विहाय क्षामां कृशां सकृद् गच्छन् लक्षण्यं लक्षणयुक्तं पुत्रं जनयेद् इत्य् अर्थः । ज्योतिःशास्त्रे ऽपि ।

> पैत्र्यं पौष्णं नैरृतं चापि धिष्ण्यं 

> त्यक्त्वा नारीं सुप्रसन्नां प्रसन्नः ।

> पुष्टः क्षामां पुत्रकामो ऽभिगच्छन् 

> सल्लक्षण्यं पुत्रम् आप्नोति सत्यम् ॥ इति ।

पैत्र्यं मखानक्षत्रम् । पौष्णं रेवती । नैरृतं मूलम् । धिष्ण्यं नक्षत्रम् । क्षामता तु तस्मिन् काले रजस्वलाव्रतेनैव भवति । यदा रजोनिवृत्तिर् भवति तदा लघ्वाहारादिना क्षामता संपादनीया पुत्रोत्पत्त्यर्थम् । पुंसा च शुक्लवृद्ध्यर्थं स्निग्धादिभोजनं कर्तव्यम् । तथा च बृहस्पतिः ।

> स्त्रियो रजो ऽधिके स्त्री स्यात् पुमान् शुक्लाधिके भवेत् ।

> तस्माच् छुक्लविवृद्ध्यर्थम् वृष्यं स्निग्धं च भक्षयेत् ॥

> लघ्वारारां स्त्रियं कुर्याद् एवं संजनयेत् सुतम् । इति ।

वृष्यं वीर्यवृद्धिकरं द्रव्यम् । मनुर् अपि ।

> पुमान् पुंसो ऽधिके शुक्ले स्त्री भवत्य् अधिके स्त्रियः ।

> समे ऽपुमान् पुंस्त्रियौ वा क्षीणे ऽल्पे च विपर्ययः ॥ इति ।

समे साम्ये बिजद्वयस्य अपुमान् नपुंसक इति यावत् । पुंस्त्रियौ वा यदि तदा बीजविभागः । तद् आह यमः ।

> यदि संयोगकाले तु पुरुषो रागमोहितः ।

> द्विधा समुत्सृजेच् छुक्लं यमलं तत्र जायते ॥ इति ।

क्षीणे निःसारे ऽल्पे च विपर्ययः गर्भाग्रहणम् । ऋतुयौगपद्ये तु गमनक्रमम् आह देवलः ।

> यौगपद्ये तु तीर्थानां विप्रादिक्रमशो व्रजेत् ।

> रक्षणार्थम् अपुत्राणां ग्रहणक्रमशो ऽपि वा ॥ इति ।

तीर्थम् ऋतुः । तद्यौगपद्ये तु वर्णक्रमेणोद्वाहक्रमेण वा गच्छेत् । अपुत्राणां पूर्वम् इत्य् अर्थः । अनेन ऋतुकालतिक्रमः कथम् अपि न कार्य इत्य् उक्तं भवति । अत एव मनुः ।

> ऋतुकालाभिगामी स्यात् स्वदारनिरतः सदा ।

> पर्ववर्जं व्रजेद् एनां तद्व्रतो रतिकाम्यया ॥ इति ।

तद्व्रतः पुत्रोत्पत्तिव्रतः । अनेन विनापि रतिकाम्यया पुत्रजन्मार्थम् ऋतौ गच्छेद् एवेति नियम्यते, अन्यथा दोषश्रवणात् । तथा च पराशरः ।

> ऋतुस्नातां तु यो भार्यां संनिधौ नोपगच्छति ।

> घोरायां भ्रूणहत्यायां युज्यते नात्र संशयः ॥ इति ।

बोधायनो ऽपि ।

> ऋतुस्नातां तु यो भार्यां संनिधौ नोपगच्छति ।

> पितरस् तस्य तन् मासं तस्मिन् रेतसि शेरते ॥ इति ।

संनिधिग्रहणाद् असंनिधौ न दोष इति मन्तव्यम् । संनिधाव् अपि यावद् अशक्तः तावद् अदोष एव । तथा च स्मृतिः ।

> यः स्वदारान् ऋतुस्नातान् संनिधौ नोपगच्छति ।

> भ्रूणहत्याम् अवाप्नोति प्रजा प्राप्ता विनश्यति ॥

एतद् अजातपुत्रविषयम्, "जायमानो वै ब्राह्मणस् त्रिभिर् ऋणवान् जायते ब्रह्मचर्येण ऋषिभ्यो यज्ञेन देवेभ्यः प्रजया पितृभ्य एष वा अनृणो यः पुत्री यज्वा ब्रह्मचारिवासी (?)" इत्य् अस्याः श्रुतेर् एकपुत्रोत्पादनेनैव वरितार्थत्वात् । उक्तं च कूर्मपुराणे ।

> ऋतुकालाभिगामी स्याद् यावत् पुत्रो ऽभिजायते । इति ।

> <span style="text-decoration - underline;">ननु</span> पुत्रान्तरोत्पत्तिविधायको ऽप्य् अस्ति, "दशास्यां पुत्रान् आधेहि" इति । 

> <span style="text-decoration - underline;">सत्यम्</span>, न त्व् इयं विधायिका स्यात्, किं तु बह्वपत्यप्रशंसार्था । अत एव नारदः ।

> ऋणम् अस्मिन् संनयत्य् अमृतत्वं च गच्छति ।

> पिता पुत्रस्य जातस्य पश्येच् चेज् जीवतो मुखम् ॥

> अनन्ताः पुत्रिणो लोका नापुत्रस्येति च श्रुतिः । इति ।

ज्येष्ठपुत्रस्य जननमात्रेण पितुर् आनृण्यं भवतीत्य् अभिप्रायः । तथा च मनुः ।

> ज्येष्ठेन जातमात्रेण पुत्री भवति मानवः ।

> पितॄणाम् अनृणश् चैव स तस्मात् सर्वम् अर्हति ॥ इति ।

अत एवेतरेषां कमजन्मत्वम् अप्य् आह स एव ।

> यस्मिन् ऋणं संनयति येन चानन्त्यम् अश्नुते ।

> स एव धर्मजः पुत्रः कामजान् इतरान् विदुः ॥ इति ।

तेनाजातपुत्रस्यैवायम् ऋतुगमननियम इति सिद्धम् ।

**इति स्मृतिचन्द्रिकायां गर्भाधानम्**

###  पुंसवनम्
**अथ पुंसवनम्**

तत्र याज्ञवल्क्यः ।

> गर्भाधानम् ऋतौ पुंसः सवनं स्पन्दनात् पुरा । इति ।

प्राग् गर्भचलनात् पुंसवनाख्यं कर्म कार्यम् इत्य् अर्थः । बैजावापो विशेषम् आह -  "मासि द्वितीये तृतीये वा पुरा स्पन्दतः" इति । पुंसवनम् इत्य् अनुवृत्तौ पारस्करो ऽपि -  "मासि द्वितीये तृतीये वा यद् अहः पुंसो नक्षत्रेण चन्द्रमा युक्तः स्यात्" इति । पुन्नक्षत्राणि च रत्नकोशे ऽभिहितानि ।

> हस्तो मूलं श्रवण पुनर्वसुर् मृगशिरास् तथा तिष्यः ।

> पुंसंज्ञितेषु कार्येष्व् एतानि शुभानि धिष्ण्यानि ॥ इति ।

धिष्ण्यानि नक्षत्राणि । बृहस्पतिस् तु गर्भस्पन्दने पुंसवनम् आह ।

> गर्भादानम् ऋतौ कुर्यात् सवनं स्पन्दिते शिशौ । इति

**इति पुंसवनम्**

###  सीमन्तोन्नयनम्
**अथ सीमन्तोन्नयनम्**

तत्र लोगाक्षिः -  "तृतीये गर्भमासे सीमन्तोन्नयनं करयेत्" इति । आपस्तम्बो ऽपि -  "सीमन्तोन्नयनं प्रथमे गर्भे चतुर्थे मासि" इति । बैजावापो ऽपि -  "अथ सीमन्तोन्नयनं मसि चतुर्थे पञ्चमे षष्ठे वापि" इति । साङ्ख्यायनगृह्ये ऽपि -  "सप्तमे मासि प्रथमे गर्भे सीमन्तोन्नयनम्" इति । याज्ञवल्क्यो ऽपि ।

> षष्ठे ऽष्टमे वा सीमन्तो मास्य् एते जातकर्म च । इति ।

एते आगते जात इत्य् अर्थः । शङ्खो ऽपि -  "गर्भस्पन्दने सीमन्तोन्नयनं यवद् वा न प्रसवः" इति । अत्र शौनकेन विशेष उक्तः -  "आपूर्यमाणपक्षे यथा पुंसा नक्षत्रेण चन्द्रमा युक्तः स्यात्" इति । एतच् च सीमन्तोन्नयनं क्षेत्रसंस्करत्वात् सकृद् एव कार्यं न प्रतिगर्भम् । तथा च हारीतः ।

> सकृत् संस्कृतसंस्कारः सीमन्तेन द्विजस्त्रियः ।

> यं यं गर्भं प्रसूयन्ते स सर्वः संस्कृतो भवेत् ॥ इति ।

देवलो ऽपि ।

> सकृच् च संस्कृता नारी सर्वगर्भेषु संस्क्र्ता । इति ।

केचित् सीमन्तोन्नयनं गर्भसंस्कार इति प्रतिगर्भम् आवर्तयन्ति । तथा च विष्णुः ।

> सीमन्तोन्नयनं कर्म तत् स्त्रीसंस्कार इष्यते ।

> केचिच् च गर्भसंस्काराद् गर्भं गर्भं प्रयुञ्जते । इति ।

अकृतसीमन्तायाः प्रसवे सत्यव्रत आह ।

> स्त्री यदाकृतसीमन्ता प्रसूयेत कथंचन ।

> गृहीतपुत्रा विधिवत् पुनःसंस्कारम् अर्हति ॥ इति ।

एतेषां च पक्षाणां तत्तद्गृह्यानुसारेण व्यवस्था वेदितव्या ।

**इति स्मृतिचन्द्रिकायां सीमन्तोन्नयनम्**

###  गर्भिणीधर्माः
**अथ गर्भिणीधर्माः**

तत्र कश्यपः ।

> नावस्करेषूपविशेन् मुसलोलूखलादिषु ।

> जलं च नावगाहेत शून्यागारं च वर्जयेत् ॥

> वल्मीकं नधितिष्ठेत न चोद्विग्नमना भवेत् ।

> विलिखेन् न नखैर् भूमिं नाङ्गारेण न भस्मना ॥

> न शयालुः सदा तिष्ठेद् व्यायमं च विवर्जयेत् ।

> न तुषाङ्गारभस्मास्थिकपालेषु समाविशेत् ॥

> वर्जयेत् कलहं लोकैर् गात्रभङ्गं तथैव च ।

> न मुक्तकेशी तिष्ठेत् तु नाशुचिः स्यात् कदाचन ॥

> न शयीतोत्तरशिरा न चैवाधःशिराः क्वचित् ।

> न वस्त्रहीना नोद्विग्ना न चार्द्रवरणा सती ॥

> नामङ्गल्यं वदेद् वाक्यं न च हास्यादिकं तथा ।

> कुर्याच् छ्वशुरयोर् नित्यं पूजां मङ्गलतत्परा ॥

> तिष्ठेत् प्रसन्नवदना भर्तृप्रियहिते रता । इति ।

तथा मात्स्योदितं कश्यप आह ।

> संध्यायां नैव भोक्तव्यं गर्भिण्या तु प्रयत्नतः ।

> न स्नातव्यं न गन्तव्यं वृक्षमूलेषु सर्वदा ॥

> न शयालुः सदा तिष्थेन् मञ्वच्छायां विवर्जयेत् ।

> सर्वौषधीभिः कोष्णेन वारिणा स्नानम् आचरेत् ॥

> कृतरक्षा सुभाषा च वस्तुपूजनतत्परा ।

> दानशीला तृतीयायां पार्वत्यां नक्तम् आचरेत् ॥

> पतिव्रता भवेन् नारी विशेषेण तु गर्भिणी ।

> यस् तु तस्या भवेत् पुत्रः शतायुर् वृत्तिसंयुतः ॥

> अन्यथा गर्भपतनम् अवाप्नोति न संशयः । इति ।

सुश्रुतो ऽपि -  "ततः प्रभृति व्यायमव्यवसायातितर्पणदिवास्वप्नरात्रिजागरणशोकभय-यानारोहणवेगधारणकुक्कुटासनशोणितमोक्षणानि परिहरेत्" इति । ततः प्रभृति गर्भग्रहणप्रभृतीत्य् अर्थः । तद्ग्रहणं च श्रमादिभिर् लिङ्गैर् अवगन्तव्यम् । तान्य् अपि तेनैवोक्तानि -  "सद्यो गृहीतगर्भायां श्रमो ग्लानिः पिपासा सक्थिक्लेदनं शुक्लशोणितयोः संबन्धे स्फुरणं च योन्याः" इति । गर्भिण्याश् च यद् अभिलषितं तत् तस्यै दातव्यम् । अन्यथा दोषश्रवणात् । तथा च याज्ञवल्क्यः ।

> दोहदस्याप्रदानेन गर्भो दोषम् अवाप्नुयात् ।

> वैरूप्यं मरणं वापि तस्मात् कार्यं प्रियं स्त्रियाः ॥ इति ।

श्रुतिर् अपि -  "द्विहृदयां नारीं दौहृदिनीम् आचक्षते । तदभिलाषितम् दद्यात् । वीर्यवन्तं चिरायुषं पुत्रं जनयति" इति ।

**इति गर्भिणीधर्माः \**

###  जातकर्म
**अथ जातकर्म**

तत्र विष्णुः ।

> जातकर्म ततः कुर्यात् पुत्रे जाते यथोदितम् । 

स्वगृह्य इति शेषः । ततः स्नानानन्तर्म् इत्य् अर्थः । तथा च संवर्तः ।

> जाते पुत्रे पितुः स्नानं सचेलं तु विधीयते । इति ।

तच् च शीतोदकेन कार्यम् । तद् आह जाबालिः ।

> किर्यान् नैमित्तिकं स्नानं शीताद्भिः काम्यम् एव वा । इति ।

एतच् च रात्राव् अपि कार्यं "जाते पुत्रे" इत् जननानन्तरम् अस्य विधानात् । अत एव वसिष्ठः ।

> पुत्रजन्मनि यज्ञे च तथा संक्रमणे रवेः ।

> राहोश् च दर्शने स्नानं प्रशस्तं नान्यथा निशि ॥ इति ।

यज्ञे ऽअव्भृथे । स्नानग्रहणं दानस्यापि प्रदर्शनार्थम् । अत एव व्यासः ।

> रात्रौ स्नानं न कुर्वीत दानं चैव विशेषतः ।

> नैमित्तिकं तु कुर्वीत स्नानं दानं च रात्रिषु ॥ इति ।

तद् अपि नैमित्तिकदानम् इत्य् आह स एव ।

> ग्रहणोद्वाहसंक्रान्तियात्रार्तिप्रसवेषु च ।

> दानं नैमित्तिकं ज्ञेयं रात्राव् अपि अन् दुष्यति ॥

> पुत्रजन्मनि यात्रायां शर्वर्यां दत्तम् अक्षयम् । इति ।

रात्रिस्नाने तु विशेषम् अह् साङ्ख्यायनः ।

> दिवा यद् आह्र्तं तोयं कृत्वा स्वर्णयुतं तु तत् ।

> रात्रिस्नाने तु संप्राप्ते स्नायाद् अनलसंनिधौ ॥ इति ।

जातकर्म च नाभिवर्धनात् प्राग् एव कार्यम् । तद् आह मनुः ।

> प्राङ् नाभिवर्धनात् पुंसां जातकर्म विधीयते । इति ।

नाभिवर्धनं नाभिच्छेदनम् । हारीतो ऽपि तम् एवार्थं सहेतुकम् आह -  "प्राङ् नाभिच्छेदनात् संस्कारपुण्यार्थान् कुर्वन्ति । छिन्नायाम् आशौचम्" इति । संस्कारो जातकर्म । पुण्यार्थान् दानानि । जैमिनिर् अपि ।

> यावन् न छिद्यते नालं तावन् नाप्नोति सूतकम् ।

> छिन्ने नाले ततः पश्चात् सूतकं तु विधीयते ॥ इति ।

यत् तु विष्णुधर्मोत्तरे,

> अच्छिन्ननाभ्यां कर्तव्यं श्राद्धं वै पुत्रजन्मनि ।

> आशौचोपरमे कार्यम् अथ वा नियतात्मभिः ॥ 

इति, तद् द्रव्यविप्रकर्त्राद्यभावे वेदितव्यम् । अत एव जाबालिः ।

> जन्मनो ऽनन्तरं कार्यं जातकर्म यथाविधि ।

> दैवाद् अतीतकालं वेद् अतीते सूतके भवेत् ॥ इति ।

श्राद्धम् एतद् आमद्रव्येण कार्यम् । यद् आह प्रचेताः ।

> स्त्री शुद्रः (?) स्वपचश् चैव जातकर्मणि वाप्य् अथ ।

> आमश्राद्धं तथा कुर्याद् विधिना पार्वणेन तु ॥ इति ।

स्वपचः स्वयंपच इत्य् अर्थः । सत्यव्रतो ऽपि -  "पुत्रजन्मनि नाभिकर्तनात् पूर्वं कृतजातकर्मा श्राद्धं कुर्यात्" इति । यत् पुनर् व्यासेनोक्तम्,

> द्रव्याभावे द्विजाभावे प्रवासे पुत्रजन्मनि ।

> हेमश्राद्धं प्रकुर्वीत यस्य भार्या रजस्वला ॥ इति ।

तद् आमद्रव्याभावे द्रष्टव्यम् । अतो ऽस्य हीनत्वाद् द्रव्यम् अत्र भोज्यं विवक्ष्यते । द्विजः भोक्ता । आदिपुराणे तु जातश्राद्धे पक्वान्ननिषेधो दर्शितः ।

> जातश्राद्धे न दद्याद् वै पक्वान्नं ब्राह्मणेष्व् अपि ।

> यस्माच् चान्द्रयनाच् (?) छुद्दिस् तेषां भवति नान्यथा ॥ इति ।

कुमारजन्मदिने प्रकृत्याह हारीतः ।

> जाते कुमारे पितॄणाम् आमोदात् पुण्यं तदाहः । इति ।

आमोदो हर्षः । पुण्यं दानादिकर्मणि प्रशस्तम् इत्य् अर्थः । अत एवादिपुराणम् ।

> देवाश् च पितरश् चैव पुत्रे जाते द्विजन्मनाम् ।

> आयान्ति तस्मात् तद् अहः पुण्यं पूज्यं च सर्वदा ॥

> तत्र दद्यात् सुवर्णं तु भूमिं गां तुरगं रथम् ।

> छत्रं छागं वस्तमाल्यं शयनं चासनं गृहम् ॥ इति ।

प्रतिग्रहश् च नाभ्याम् अच्छिन्नायाम् । तद् अर्वाक् क्रियमाणो न दोषायेत्य् आह शङ्खः -  "कुमारप्रसवे नाभ्याम् अच्छिन्नायां गुडतिलहिरण्यवस्त्रगोधान्यप्रतिग्रहेष्व् अदोषस् तद् अहर् इत्य् एके गुर्वर्थं कुर्वता" इति । वृद्धमनुर् अपि ।

> जाते कुमारे तद् अहः कामं कुर्यात् प्रतिग्रहम् ।

> हिरण्यधान्यगोवासस्तिलान्नगुडसर्पिषाम् ॥ इति ।

वृद्धयाज्ञवल्क्यो ऽपि ।

> तत्र सर्वं प्रतिग्राह्यं कृतान्नं तु विवर्जयेत् ।

> भक्षयित्वा तु तन् मोहाद् द्विजश् चान्द्रायणं चरेत् ॥ इति ।

एतच् च प्रतिग्रहविधानं सकुल्यानाम् एव । तद् आह शङ्खः -  "सर्वेषां सकुल्यानां द्विपदचतुष्पदधान्यहिरण्यादि दद्यात्" इति । एतच् चाशौचमध्ये ऽपि कार्यम् । तद् आह प्रजापतिः ।

> आशौचे तु समुत्पन्ने पुत्रजन्म यदा भवेत् ।

> कर्तुस् तात्कलिकी शुद्धिः पूर्वाशौचेन शुध्यति ॥ इति ।

**इति स्मृतिचन्द्रिकायां जातकर्म**

###  नामकरणम्
**अथ नामकरणम्**

अत्र यमः ।

> नामधेयं दशम्यां तु द्वादश्यां वास्य कारयेत् ।

> पुण्ये नक्षत्रदिवसे मुहूर्ते वा गुणान्विते ॥ इति ।

पुण्ये नक्षत्रे पुण्ये वाहनि प्रशस्ते वा मुहूर्त इत्य् अर्थः । तथा च मनुः ।

> नामधेयं दशम्यां तु द्वादश्यां वास्य कारयेत् ।

> पुण्ये तिथौ मुहूर्ते वा नक्षत्रे वा गुणान्विते ॥ इति ।

जन्मप्रभृति दशम्यां नामधेयं पिता कारयेत् कुर्याद् इत्य् अर्थः । नमकरणे तस्याधिकारात् । अत एव शङ्खः -  "कुलदेवतानक्षत्रादिभिः संबन्धं पिता कुर्याद् अन्यो वा कुलवृद्धः" इति । पितुर् अभावे कुलवृद्ध इति मन्तव्यम् । अत एव विष्णुपुराणम् ।

> ततस् तु नाम कुर्वीत पितैव दशमे ऽहनि । इति ।

एतच् च शास्त्रान्तरोक्तकालोपलक्षणार्थम् । अत एव याज्ञवल्क्यः ।

> अहन्य् एकादशे नाम चतुर्थे मासि निष्क्रमः । इति ।

भविष्यत्पुराणे ऽपि ।

> नामधेयं दशम्यां तु केचिद् इच्छन्ति पार्थिवः ।

> दशम्याम् अपरे रात्रौ मासे पूर्णे तथापरे ॥

> अष्टादशे ऽहनि तथा वदन्त्य् अन्ये मनीषिणः । इति ।

गृह्यपरिशिष्टे ऽपि -  "जनना दशरात्रे शतरात्रे संवत्सरे वा नामकरणम्" इति । शङ्खो ऽपि विसेषम् अह -  "दशम्याम् उत्थाप्य पिण्डविवर्धनं पितॄणां तत्र सांनिध्यं (इति श्रुतेः) ब्रह्मणे चाहितिं पूर्वं पितॄन् अनुमान्य तद् अहर् एव नामकरणं कुर्यात्" इति । उत्थाप्य पूर्वशय्यात इति शेषः । पिण्डविवर्धनं श्राद्धम् । अत एव पारस्करः -  "दशम्याम् उत्थाप्य ब्राह्मणान् भोजयित्वा पिता नाम करोति" इति । अत्रापि तत्तद्गृह्यानुसारेण व्यवस्था । मनुस् तत्स्वरूपम् आह ।

> मङ्गल्यं ब्राह्मणस्य स्यात् क्षत्रियस्य बलान्वितम् ।

> वैश्यस्य धनसंयुक्तं शूद्रस्य तु जुगुप्सितम् ॥ इति ।

मङ्गलबलधननिन्दाप्रतिपादकान्य् एव तेषां क्रमेण नमधेयानि भवन्तीत्य् अर्थः । अत्रोपपदान्य् अपि स एवाह ।

> शर्मवद् ब्राह्मणस्य स्याद् राज्ञो रक्षासमन्वितम् ।

> वैश्यस्य पुष्टिसंयुक्तं शूद्रस्य प्रेष्यसंयुतम् ॥ इति ।

शर्मरक्षापुष्टिप्रेष्यवाचकान्य् एतेषां क्रमेणोपपदानीत्य् अर्थः । एवं चैवं नमधेयानि भवन्ति -  भद्रशर्मा, शक्तिपालः, धनपुष्टः, हीनदासः इति । यमो ऽप्य् उत्तरपदविशेषम् अह ।

> शर्मा देवश् च विप्रस्य वर्मा त्राता च भूभुजः ।

> भूतिर् दत्तश् च वैश्यस्य दासः शूद्रस्य कारयेत् ॥ इति ।

अत्रापि च "मङ्गल्यं ब्राह्मणस्य स्यात्" इति मनुनोक्तैः पूर्वपदैर् नमधेयानि द्रष्टव्यानि । बैजावापस् त्व् अन्यथा नामधेयम् आह -  "पिता नाम करोत्य् एकाक्षरं द्व्यक्षरं त्र्यक्षरं चतुरक्षरम् अपरिमितं वा घोषवदाद्यन्तरन्तस्थं दीर्घाभिनिष्ठानान्तम्" इति । अयम् अर्थः -  घोषवन्ति यान्य् अक्षराणि वर्गतृतीयचतुर्थानि तान्य् आदौ कार्याणि । अन्तस्था यरलवास् ते मध्ये कर्तव्याः । अभिनिष्ठानो विसर्जनीयः । एतदन्त इत्य् अर्थः । अथ वा पितामहादिनमसंबन्धं नम कुर्यात् यद् आह शङ्खः -  "कुलदेवतानक्षत्राभिसंबन्धं पिता कुर्याद् अन्यो वा कुलवृद्धः" इति । स्त्रीणां पुनर् नमधेयं मनुर् आह ।

> स्त्रीणां सुखोयम् अक्रूरं विस्पष्टार्थम् मनोहरम् ।

> मङ्गल्यं दीर्घवर्णान्तम् आशीर्वादाभिधानवत् ॥ इति ।

सुखोद्यं सुखोच्चारणम् । मङ्गल्यं मङ्गलवाचि । दीर्घवर्ण आकार ईकारो वा । अत एव पारस्करः -  "अयुग्माक्षरम् आकारान्तं स्त्रियै तद्धितम्" इति । शङ्खो ऽपि -  "ईकारान्तं स्त्रीणाम् एवं कृते नम्नि शुचि तत्कुलं भवति" इति ।

**इति स्मृतिचन्द्रिकायां नमकरणम्**

###  निष्क्रमणम्
**अथ निष्क्रमणम्**

तत्र मनुः ।

> चतुर्थे मासि कर्तव्यं शिशोर् निष्क्रमणं गृहात् । इति ।

यस्मिन् जन्मेति शेषः । पुराणे ऽपि ।

> द्वादशे ऽहनि कर्तव्यं सिशोर् निष्क्रमणं गृहात् । 

> चतुर्थे मासि कर्तव्यं तथान्येषाम् मतं विभो ॥ इति ।

ततः किं कर्तव्यम् इति, शङ्ख आह ।

> चतुर्थे मासि कर्तव्यं बालस्याद् इत्य् अदर्शनम् ॥ इति ।

यमो ऽपि ।

> ततस् तृतीये कर्तव्यं मासि सूर्यस्य दर्शनम् ।

> चतुर्थे मासि कर्तव्यं शिशोश् चन्द्रस्य दर्शनम् ॥ इति ।

लोगाक्षिर् अपि -  "तृतीये मासे दर्शनम् आदित्यस्य" इति । अत्रापि यथास्वगृह्यं व्यवस्था । येषां तु शाखिनाम् अनाम्नातं तेषां तु विकल्प एव ।

**इति स्मृतिचन्द्रिकयां निष्क्रमणम्**

###  कर्णवेधः
**अथ कर्णवेधः**

तत्र ज्योतिःशास्त्रम् ।

> कार्त्तिके पौषमासे वा चैत्रे वा फाल्गुने ऽपि वा ।

> कर्णवेधं प्रशंसन्ति शुक्लपक्षे शुभे दिने ॥

> सुनक्षत्रे शुभे चन्द्रे सुस्थ्ये शीर्षोदये शुभे ।

> दिनच्छिद्रव्यतीपातविष्टिवैधृतिवर्जितिए ॥

> शिशोर् अजातदन्तस्य मातुर् उत्सङ्गवर्तिनः ।

> सौचिको वेधयेत् कर्णौ सूच्या द्विगुणसूत्रया ॥

> हस्तो ऽश्विनी स्वातिपुनर्वसू च तिष्येन्दुचित्रा हरिरेवती च ।

> चन्द्रे ऽनुकूले गुरुशुक्रवाए कर्णौ तु वेदाव् अमरेज्यलग्ने ॥

अमरेज्यो बृहस्पतिः ।

**इति स्मृतिचन्द्रिकायां कर्णवेधनम्**

### अन्नप्राशनम्
**अथान्नप्राशनम्**

तत्र मनुः ।

> षष्ठे ऽन्नप्राशनं मासि यच् चेष्टं मङ्गलं कुले ।

यमो ऽपि ।

> ततो ऽन्नप्राशनं मसि षष्टे कर्षं यथाविधि ।

> अष्टमे वाथ कर्तव्यं यच् चेष्टं मङ्गलं कुले ॥

लोगाक्षिर् अपि -  "षष्ठे मास्य् अन्नप्राशनं जातेषु दन्तेषु वा" इति । शङ्खो ऽपि -  "संवत्सरे ऽन्नप्राशनम् अर्धसंवत्सर इत्य् एके" इति । अत्रापि यथास्वगृह्यं व्यवस्था । मार्कण्डेयो ऽत्र वेशेषम् आह ।

> देवतापुरतस् तस्य धात्र्युत्सङ्गगतस्य च ।

> अलङ्कृतस्य दातव्यम् अन्नं पात्रे ऽथ काञ्चने ॥

> मध्वाज्यकनकोपेतं प्राशयेत् पायसं तु तत् ।

> कृतप्राशम् अथोत्सङ्गाद् धात्री बालं समुत्सृजेत् ॥ इति ।

अन्नप्राशनानन्तरं बालस्य जीविकापरीक्षाम् आह स एव ।

> देवाग्रतो ऽथ विन्यस्य शिल्पं भाण्डानि सर्वशः ।

> शस्त्राणि चैव शास्त्राणि ततः पश्येत् तु लक्षणम् ॥

> प्रथमं यत् स्पृशेद् बालः ततो भाण्डं स्वयं तथा ।

> जीविका तस्य बालस्य तेनैव तु भविष्यति ॥ इति ।

**इति स्मृतिचन्द्रिकायां अन्नप्राशनम्**

###  चूडाकरणम्
**अथ चूडाकरणम्**

तत्र मनुः ।

> चूडाकर्म द्विजातीनां सर्वेषाम् एव धर्मतः ।

> प्रथमाब्दे तृतीये वा कर्तव्यं श्रुतिचोदनात् ॥

यमो ऽपि ।

> ततः संवत्सरे पूर्णे चूडाकर्म विधीयते ।

> द्वितीये वा तृतीये वा कर्तव्यं श्रुतिचोदनात् ॥ इति ।

बैजावापो ऽपि -  "तृतीये वर्षे चूडाकर्म पञ्चमे वा" इति । लोगाक्षिर् अपि -  "तृतीयस्य वर्षस्य बूयिष्ठो गते चूडाः कर्तव्याः" इति । चूडाः शिखाः । शौनको ऽपि -  "तृतीये वर्षे चौलं यथाकुलधर्मं वा" इति । यस्मिन् कुले यथा चूडाकर्म तथैव कार्यम् इत्य् अर्थः । अत्रापि तत्तद्गृह्यानुसारेण व्यवस्था । अत्र ऋषिव्यवस्थया चूडादिनियमम् आह लोगाक्षिः -  "दक्षिणतः कमुजा वासिष्ठानाम् उभयतो ऽत्रिकाश्यपानां मुण्डा भृगवः पञ्चचूडा अङ्गिरसः वाजिम् एके मङ्गलार्थाशिखिनो ऽन्ये यथाकुलधर्मं वा सुक्लपक्षस्य पुण्याहे पर्वणि वा" इति । कमुजा चूडा । वाजिः केशपङ्क्तिः । अन्ये तु शिखामात्रं यत्र क्वचन मङ्गलर्थं कुर्वन्ति । अत्र (च) जन्मप्रभृति वर्षसंख्या वेदितव्या, "जन्मनो ऽधितृतीये वर्षे चौलं पुनर्वस्योः" इत्य् आपस्प्तम्बसमरणात् । पुनर्वसुग्रहणं विहितनक्षत्रोपलक्षणार्थम् । अत एव व्यासः ।

> अश्विनो श्रवणं स्वाती चित्रा पुष्यपुनर्वसू ।

> धनिष्ठारेवतीज्येष्ठामृगहस्तेषु कारयेत् ॥

क्षौरम् इति शेषः । तथा निषिद्धान्य् अपि स एवाह ।

> नक्षत्रे तु न कुर्वीत यस्मिन् जातो भवेन् नरः ।

> न प्रोष्ठददयोः कर्यं नैवाग्नेये च भारत ॥

> तिथिं प्रतिपदं रिक्तां विष्टिं चैव विवर्जयेत् ।

> वारं शनैश्चरादित्यभौमानां रत्रिम् एव च ॥ इति ।

ज्योतिःशास्त्रे ऽपि ।

> क्षौरे तु मासं क्षपयेद् दिनेश्वरः 

> शनैश्चरः सप्त कुजस् तथाष्टौ ।

> आचार्यशुक्रेन्दुबुधाः क्रमेण दद्युर् 

> दशैकादश सप्त पञ्च ॥ इति ।

तथा केषुचिद् विषयेषु नक्षत्रे निषेधापवादो ज्योतिःशास्त्रे वर्णितः ।

> नृपाज्ञया ब्राह्मणसंमतौ वा

> बन्धस्य मोक्षे क्रतुदीक्षणेषु ।

> विवाहकाले मृतसूतके च 

> सर्वेषु शस्तं क्षुरकर्म कर्यम् ॥ इति ।

**इति स्मृतिचन्द्रिकायां चूडाकरणम्**

###  स्त्रीसंस्काराः
**अथ स्त्रीसंस्काराः**

तत्र याज्ञवल्क्यः ।

> तूष्णीम् एताः क्रियाः स्त्रीणां विवाहस् तु समन्त्रकः । 

याः जातकर्मादिचूडाकरणपर्यन्ताः क्रियास् ताः स्त्रीणां विना मन्त्रेण कार्याः । अर्वाक् पुनर् विशेषज्ञापनात् सर्वं मन्त्रेणैव । मनुर् अपि ।

> अमन्त्रका तु कार्येयं स्त्रीणाम् आवृद् अशेषतः ।

> संस्कारार्थं शरीरस्य यथाकालं यथाक्रमम् ॥ इति ।

आवृज् जातकर्मादिक्रिया । अनेनोक्तकर्मकालातिक्रमो न कार्य इत्य् आह । अत एव तदतिक्रमे प्रयश्चित्तम् आह कात्यायनः ।

> देवतानां विपर्यासे जुहोतिषु कथं भवेत् ।

> सर्वप्रायस्चित्तं हुत्वा क्रमशो जुहुयात् पुनः ॥

> संस्कारा अतिपद्येरन् स्वकालाच् चेत् कथंचन ।

> हुत्वैतद् एव कर्तव्याः ये तूपनयनाद् अधः ॥

सर्वप्रायस्चित्तम् अपि तेनैवोक्तम् -  "सर्वप्रायश्चित्तं च पञ्चभिः प्रत्यृचम् ऽत्वं नो अग्नेऽ इति द्वाभ्याम्, ऽअयाश् चाग्नेऽ, ऽये ते शतम्ऽ, ऽउद् उत्तमम्ऽ इति च" इति । उपनयनकालातिपत्तौ व्रात्यस्तोमाद्य् एव । गोबिलस् तु विशेषम् आह ।

> तूष्णीम् एताः क्रियाः स्त्रीणाम् अमन्त्रेण तु होमतः । इति ।

स्त्रीणां तु विवाह एवोपनयनम् इत्य् आह मनुः ।

> वैवाहिको विधिः स्त्रीणाम् औपनायनिकः स्मृतः ।

> पतिसेवा गुरौ वासो गृहार्थो ऽग्निपरिक्रिया ॥ इति ।

अत्र पतिसेवा गुरुशुश्रूषा । गृहार्थो गृहकृत्यं तत्करणम् अग्निपरिचर्येति । अतश् चात्रापि प्राग् उपनयनात् कमचारवादभक्षा इत्यादि समानम् । यत् तु हारितेनोक्तम् -  "द्विविधाः स्त्रियो ब्रह्मवादिन्यः सद्योवध्वश् च । तत्र ब्रह्मवादिनीनाम् उपनयनम् अग्नीन्धनं वेधाध्ययनं स्वगृहे च भिक्षाचर्येति । सद्योवधूनां चोपस्थिते विवाहे कथंचिद् उपनयनमत्रं कृत्वा विवाहः कार्यः" इति । तत् कल्पान्तराभिप्रायम् । तथा च यमः ।

> पुरा कल्पे तु नारीणां मौञ्जीबन्धनम् इष्यते ।

> अध्यापनं च वेदानां सावित्रीवचनं तथा ॥

> पिता पितृव्यो भ्राता व नैनाम् अध्यपयेत् परः ।

> स्वगृहे चैव कन्यायाः भैक्षचर्या विधीयते ॥

> वर्जयेद् अजिनं चीरं जटाधारणम् एव च । इति ।

**इति स्मृतिचन्द्रिकायां स्त्रीसंस्काराः**

### अनुपनीत-धर्माः
**अथानुपनीतधर्माः**

तत्र गौतमः -  "प्राग् उपनयनात् कमचारवादभक्षः" इति । कामचार इच्छागतिः । कामवादो ऽश्लीलादिभाषणम् । कामभक्षः पर्युषितदिभोजनम् । एतेषु प्राग् उपनयनान् न दोष इत्य् अभिप्रायः । तथा च विष्णुपुराणम् ।

> भक्ष्याभक्ष्ये तथापेये वाच्यवाच्ये तथानृते ।

> अस्मिन् काले न दोषः स्यात् स यवन् नोपनीयते ॥ इति ।

न चापेय इत्य् अनेन मद्यादिपाने न दोष इति शङ्कनीयम्, वर्जयेद् इत्य् अनुवृत्तौ, "नित्यं मद्यं ब्राह्मणः" इति गौतमस्मरणात् । नित्यग्रहणम् अनुपनीतस्यापि निषेधप्राप्त्यर्थम् । न च प्राग् उपनयनाद् ब्राह्मण्यम् एव नास्तीत्य् अपि शङ्कनीयम्,

> गर्भाष्टमे ऽब्दे कुर्वीत ब्राह्मणस्योपनायनम् ।

इति मनुना ब्राह्मणस्य सत उपनयनविधानात् । एवं गौतमादिवचनं महापातकादिव्यतिरिक्तविषयम् इति मन्तव्यम् । तथा च स्मृत्यन्तरम् ।

> स्यात् कामचारभक्षोक्तिर् महतः पातकाद् ऋते । इति ।

इतरत्रापि क्वचित् कमभक्षस्यपवदम् आह गौतमः -  "ब्रह्मचारी अहुतात् स्यात्" इति । हुतं हुतशिष्टं चरुपुरोषाशादि । तद् अत्तीति हुतात् न हुताद् अहुतात् । यथायम् अहुतात् स्यात् । तथा चह यमः ।

> वैश्वदेवं पुरोडाशम् अग्निमध्याच् च यद् धुतम् ।

> यो ह्य् अद्याच् छिशुर् आकृष्य मात्रा रक्ष्यः प्रयत्नतः ॥ इति ।

वैश्वदेवं वैश्वदेवशिष्टम् । तथा कामचारस्याप्य् अपवादम् आह गौतमः -  "ब्रह्मचारी" इति । यदा तु कथंचिद् गर्भाष्टमकालाद् उपनयनातिक्रमः तदापि तेन ब्रह्मचारिणा भवितव्यम् इति तस्यार्थः । न च ब्रह्मचारीत्य् एतद् ब्रह्मचारिधर्मप्राप्त्यर्थम् इति शङ्कनीयम् । यत आह वसिष्ठः ।

> न ह्य् अस्य विद्यते कर्म किंचिद् आ मौञ्जिबन्धनात् ।

> वृत्त्या शूद्रसमस् तावद् यावद् वेदेन जायते ॥ इति ।

गौतमो ऽपि -  "यथोपपादमूत्रपुरीषो भवति" इति । न तस्योदङ्मुखो दिवा रात्रौ दक्षिणामुख इत्यदयो नियमाः सन्तीत्य् अर्थः । एवं सर्वत्रानियमे प्राप्ते क्वचिन् नियमार्थम् आह स एव -  "नास्याचमनकल्पो विद्यते" इति । कल्पः प्रकार इत्य् अर्थः । अनेनाचमननिमित्तेष्व् आचमनमात्रम् अस्तीति ज्ञायते, कल्पमात्रस्यैव निषेधात् । अत एवम् अभिधानेन अनाचान्तस्पर्शे ऽपि पित्रादेर् अशुद्धिर् नास्तीत्य् अह स एव -  "न तदुपस्पर्शनाद् आशौचम्" इति । तावन्मात्रेणैव तस्य प्रयतत्वाद् इत्य् अभिप्रायः । 

> <span style="text-decoration - underline;">नन्व् एवं</span> तर्हि चण्डालसूतिकादिस्पृष्टस्पर्शे ऽप्य् अशुद्धिर् न स्यात् ।

> <span style="text-decoration - underline;">मैवम्</span>, गौतमवाक्ये चण्डालादेर् अप्रकृतत्वात्, "पतितचण्डालसूतिकोदक्याशवस्पृष्टितत्स्पृष्ट्युपस्पर्शने सचेलोदकस्पर्शनाच् छुद्द्येत्" इत्य् अत्र वचोविशेषानभिधानाच् च । अतः "न तदुपस्पर्शनाद् आशौचम्" इत्य् एतत्, "न तस्याचमनकल्पो विद्यते" इति प्रकृताचमनविषयम् एवेति मन्तव्यम् । अनेनैवाभिप्रायेण आपस्तम्बो ऽप्य् आह -  "आ अन्नप्राशनाद् गर्भा नाप्रयता भवन्ति । आ परिसंवत्सराद् इत्य् एके । यावता वा दिशो न प्रजानीयुः । आ उपनयनाद् इत्य् अपरम् । अत्र ह्य् अधिकारः श्रास्त्रैर् भवति" इति । अत्र ह्य् अधिकार इति हेतुबलाद् अन्ये इत्यादिपक्षत्रयं पूर्वपक्षत्वेनोपन्यस्तम् इत्य् उक्तं तद्भाष्ये । तथा शुद्ध्यन्तरण्य् आह गौतमः -  "अन्यत्रापामार्जनप्रधावनावोक्षणेभ्यः" इति । अपामार्जनम् उच्छिष्टावयवानां सोदकेन पाणिना संमार्जनम् । प्रधावनं प्रक्षालनम् अमेध्यालिप्तस्य । अवोक्षणं प्रोक्षणम् अशुचिसंस्पृष्टस्य । एतेभ्यो ऽन्यत्राचमनं शुद्धिहेतुर् इत्य् अर्थः । एवम् आचमनादिभिः कृतशौचम् अपि नाग्निहोत्रादौ नियुञ्ज्यात् । तद् आह गौतमः -  "न त्वे वैनम् अग्निहवनबलिहरणयोर् नियुञ्ज्यात्" इति । तस्य मन्त्रहीनत्वाद् इत्य् अभिप्रायः । मनुर् अपि ।

> नैव कन्या न युवतिर् नाल्पविद्यो न बालिसः ।

> होता स्याद् अग्निहोत्रस्य नार्तो नासंस्क्र्तो ऽपि च ॥ इति ।

न च मन्त्रान् ग्रहयित्वा विनियोग इत्य् आह गौतमः -  "न ब्रह्माभिव्याहारेयद् अन्यत्र स्वधानिनयनात्" इति । स्वधानिनयनं प्रेतकर्म । तत्रानुपनीतस्यापि मन्त्राध्ययनम् अविरुद्धम् इत्य् अर्थः । ब्रह्मग्रहणं स्मृत्यङ्गाद्यनिषिद्धार्थम् । मनुर् अपि ।

> न ह्य् अस्मिन् युज्यते कर्म किंचिद् आ मौञ्जिबन्धनात् ।

> नाभिव्याहारेयद् ब्रह्म स्वधानिनयनाद् ऋते ॥ इति ।

**इति स्मृतिचन्द्रिकायाम् अनुपनीतधर्माः**

###  विद्यारम्भः
**अथ विद्यारम्भः**

तत्र मार्कण्डेयः ।

> प्राप्ते तु पञ्चमे वर्षे अप्रसुप्ते जनार्दने ।

> षष्ठीं प्रतिपदं चैव वर्जयित्वा तथाष्टमीम् ॥

> रिक्तां पञ्चदशीं चैव सरभौमदिने तथा ।

> एवं सुनिश्चिते काले विद्यारम्भं तु कारयेत् ॥

> पूजयित्वा हरिं लक्ष्मीं देवीं चैव सरस्वतीम् ।

> स्वविध्यसूत्रकारांश् च स्वां विद्यां च विशेषतः ॥

> एतेषाम् एव देवानां नाम्ना तु जुयुयाद् घृतम् ।

> दक्षिणाभिर् द्विजेन्द्राणां कर्तव्यं चात्र पूजनम् ॥

> प्राङ्मुखो गुरुर् आसीनो वारुणाभिमुखं शिशुम् ।

> अध्यापयेत् तु प्रथमं द्विजाशीर्भिः सुपूजितम् ॥

> ततः प्रभृत्य् अनध्यायान् वर्जनीयान् विवर्जयेत् ।

> अष्टमीद्वितयं चैव पक्षान्ते च दिनद्वयम् ॥

> आशौच इन्द्रयात्रायां भूकम्पे राहुदर्शने ।

> व्यतीपाते त्व् अहोरात्रम् उल्कापाते तथैव च ॥ इति ।

**इति स्मृतिचन्द्रिकायां विद्यारम्भः **

### उपनयनम्
**अथोपनयनम्**

तत्र याज्ञवल्क्यः ।

> गर्भाष्टमे वाब्दे ब्राह्मणस्योपनायनम् ।

> राज्ञां एकादशे सैके विशाम् एके यथाकुलम् ॥ इति ।

उपनयनम् एवोपनायनम् । तद् ब्राह्मणस्य गर्भग्रहणाद् आरभ्य जन्मतो वाष्टमे वर्षे कार्यम् । एकेन सह वर्तत इति सैकम् । तस्मिन्न् एकादशे द्वादश इत्य् अर्थः । राजन्यवैश्ययोर् अपि गर्भाद् एव वर्षसंख्या,

> गर्भाष्टमे ऽब्दे कुर्वीत ब्राह्मणस्योपनायनम् ।

> गर्भाद् एकादशे राज्ञः गर्भात् तु द्वादशे विशः ॥

इति मनुस्मरणात् । अत्र लोगाक्षिः -  "सप्तमे वर्षे ब्राह्मणस्योपनायनं नवमे राजन्यस्य एकादशे वैश्यस्येति । गर्भपञ्चमे ब्राह्मणम् उपनयेद् गर्भाष्टमे वा गर्भैकादशे राजन्यं गर्भद्वादशे वैश्यं गर्भषोडशे वा" इति । गौतमस् तु काम्योपनयनम् आह -  "नवमे पञ्चमे वा काम्यम्" इति । तत्रापि गर्भाद्य् एव वर्षसंख्या, नित्यं कम्यं चोपनयनम् उक्त्वा, "गर्भादिसंख्या वर्षाणाम्" इति तेनैवोक्तत्वात् । एतच् च ब्राह्मणविषयम् । यद् आह अङ्गिराः ।

> ब्रह्मवर्चसकामस्य पञ्चमे ऽब्दे ऽग्रजन्मनः ।

> आयुष्कामस्य नवमे कार्यं मौञ्जीनिबन्धनम् ॥ इति ।

मनुर् अपि ।

> ब्रह्मवर्चसकामस्य कार्यं विप्रस्य पञ्चमे । इति ।

क्षत्रियवैश्ययोस् तु अङ्गिरसोक्तं द्रष्टव्यम् ।

> षष्टे तथा द्वादशे च राज्ञो वृद्धिर् बलायुषोः ।

> ईहायुषोस् तु वैश्यस्य अष्टमे च चतुर्दशे ॥ इति ।

ईहा कृष्यादिविषया चेष्टा । अत्र षष्ठाष्टमयोर् बले वेदितव्ये । तथा च मनुः ।

> राज्ञो बलार्थिनः षष्ठे वैश्यस्येहार्थिनो ऽष्टमे ।

एवम् अन्यस्मिन्न् अपि काले फलान्तरोद्देशेन कार्यम् । तद् आह आपस्तम्बः -  "अथ काम्यानि । सप्तमे ब्रह्मवर्चसकामम् । अष्टम आयुष्कमम् । नवमे तेजस्कामम् । दसमे ऽन्नाद्यकामम् । एकादश इन्द्रियकामम् । द्वादशे पशुकामम्" इति । एतच् च वर्णत्रयसाधारणम् । तद् उपनयनानन्तरम् अस्य विधानाद् इत्य् उक्तं तद्भाष्ये । अत्र च ब्राह्मणादीनां द्वितीयं जन्म । तद् आह वसिष्ठः ।

> मातुर् यद् अग्रे जननं द्वितीयं मौञ्जिबन्धनम् । इति ।

अत्रोपपत्तिम् आह मनुः ।

> तत्र यद् ब्रह्मजन्मास्य मौञ्जीबन्धनचिह्नितम् ।

> तत्रास्य माता सावित्री पिता त्व् आचार्य उच्यते ॥

> वेदप्रदानाद् आचार्यं पितरं परिचक्षते ॥ इति ।

आपस्तम्बो ऽपि -  "स हि विद्यातस् तं जनयति । तच् छ्रेष्टं जन्म । शरीरम् एव मातापितरौ जनयतः" इति । एवं ब्राह्मणादीनां त्रयाणाम् एव द्विजत्वं न शूद्रस्य । तस्य द्वितीयजन्मनो ऽभावात् । तथा च याज्ञवल्क्यः ।

> मातुर् यद् अग्रे जायन्ते द्वितीयं मौञ्जिबन्धनात् ।

> ब्राह्मणक्षत्रियविशस् तस्माद् एते द्विजाः स्मृताः ॥ इति ।

अत्र च वर्णव्यवस्थायाम् ऋतुनियमम् आह आपस्तम्बः -  "वसन्त ब्राह्मणम् उपनयीत ग्रीष्मे रजन्यं शरदि वैश्यम्" इति । अथ वा माघादयः पञ्च मासा ग्राह्याः । तथा च ज्योतिःशास्त्रम् - 

> माघादिषु तु मासेषु मौञ्जी पञ्चसु शस्यते । इति ।

एतच् च वर्णत्रयसाधारणम् । तद् उक्तं ज्योतिःशास्त्र एव ।

> ऋतुर् वसन्तः शुभदो ऽग्रजानां ग्रीष्मो नृपाणां च सरद् विशां च ।

> व्रतस्य बन्धे यदि वाखिलानां माघादयः पञ्च भवन्ति मासाः ॥ इति ।

यजुःशाखिनां तु पुनर् वसन्तग्रहणं नियमार्थम् इत्य् उक्तं धर्मभाष्ये (आप्ध् १।१९?) । वसन्तादयो ऽपि सूर्यस्य राशिद्वययोगाद् भवन्ति । एतद् अपि तत्रैवोक्तम् ।

> मृगादिराशिद्वयभानुयोगात् षडर्तवः स्युः शिशिरो वसन्तः ।

> ग्रीष्मश् च वर्षाश् च शरच् च तद्वद् हेमन्तनामा कथितश् च षष्ठः ॥ इति ।

मृगो मकरः । अनेन मीनमेषयोर् वसन्त इत्य् उक्तं भवति । श्रुतिस् तु मधुमधवाव् एव वसन्त इत्य् आह -  "मधुश् च माधवश् च वासन्तिकावृत्" इति । मधुमाधवौ चैत्रवैशाखौ । एवं तिथ्यादयो ऽपि ज्योतिःशत्रे ऽवगन्तव्याः ।

> नष्टचन्द्रे ऽष्टगे शुक्रे निरंशे चैव भास्करैः ।

> कर्तव्यं नोपनयनं नानधाये जलग्रहे ॥ इति ।

राशेः प्रथमभागस्थितः सूर्यो निरंशः । गलग्रहो ऽपि तत्रैवोक्तः ।

> त्रयोदशीचतुष्कं तु सप्तम्यादित्रयं तथा ।

> चतुर्थ्य् एकाकिनी प्रोक्ता अष्टाव् एते गलग्रहाः ॥ इति ।

> गुरुर् भृगुसुतो धात्रीपुरः शशधरात्मजः 

> स्युर् एते ऋग्यजुःसामाथर्वणाम् अधिपाः क्रमात् ॥ इति ।

भृगुसुतः शुक्रः । धात्रीपुत्रो ऽङ्गारकः । शसधरात्मजो बुधः । एते ऋगादीनां क्रमेणाधिपा भवन्ति । तस्मिन् वारे तच्छाखीयस्योपनयनं कार्यम् इत्य् अभिप्रायः ।

> हस्तत्रये पुष्यधनिष्ठयोश् च पौष्णश्विसौम्यादितिविष्णुभेषु ।

> शस्ते तिथौ चन्द्रबलेन युक्ते कार्यौ द्विजानां व्रतबन्धमोक्षौ ॥ इति ।

**इति स्मृतिचन्दिकायाम् उपनयनमुख्यकालाः **

####  गौणकालाः
**अथ गौणकालाः**

तत्र मनुः ।

> आ षोषशाद् ब्राह्मणस्य सावित्री नातिवर्तते ।

> आ द्वाविंशात् क्षत्रबन्धोर् आ चतुर्विंशतेर् विशः ॥ इति ।

आकारश् चायम् अभिविधौ । यत आह व्यासः ।

> औपनायनिकः कालः परः षोडशवार्षिकः । 

> द्वाविंशतिः परो ऽन्यस्य स्याच् चतुर्विंशतिः परः ॥ इति ।

परो ऽन्तिमः । तत ऊर्ध्वं गौणकालो ऽपि नास्तीत्य् अर्थः । अत एव तदतिक्रमे पातित्यम् आह यमः । 

> समतिक्रान्तकालाश् च पतिताः सर्व एव ते । इति ।

व्यासो ऽपि ।

> ब्राह्मणक्षत्रियविशां कालश् चेद् अत्यगाद् अयम् ।

> सावित्रीपतिता व्रात्याः परिहार्याः प्रयत्नतः ॥ इति ।

परिहार्या इति वदन् एते संसर्गानर्हा इत्य् अह । अत एव वसिष्ठः -  "नैनान् उपनयेयुर् नाध्यापयेयुर् न याजयेयुर् नैभिर् व्यवहरेयुः" इति । मनुर् अपि । 

> नैतैर् अपूतैर् विधिवद् आपद्य् अपि च कर्हिचित् ।

> ब्राह्मान् यौनांश् च संबन्धान् नाचरेद् ब्राह्मनः सह ॥ इति ।

ब्रह्मसंबन्धो ऽध्यापनादि । अपूतैर् अकृतप्रायश्चित्तैर् इत्य् अर्थः । अत एव संग्रहकारः ।

> व्रात्यस्याकृतचित्तस्य न कार्यम् उपनायनम् ।

> अध्यापनं याजनं च विवाहादि च वर्जयेत् ॥ इति ।

प्रायश्चित्तम् अपि याज्ञवल्क्येनोक्तम् ।

> अत ऊर्ध्वं पतन्त्य् एते सर्वधर्मबहिष्कृताः ।

> सावित्रीपतिता व्रात्या व्रात्यस्तोमाद् ऋते क्रतोः ॥ इति ।

व्रात्यस्तोमो व्रात्यानां प्रायश्चित्तार्थः क्रतुः । तं विहायान्यत्रानधिकार इत्य् अर्थः । तत्र त्व् अपत्नीकस्यानधीतवेदस्याक्र्ताधानस्य च वचनाद् अधिकार इत्य् अवोरोधः । वसिष्ठस् तु प्रायस्चित्तान्तरम् अप्य् आह -  "पतितसावित्रीक उद्दालकव्रतं वरेत् । द्वौ मासौ यावकेन वर्तेत । मसं पयसा । अर्धमासम् आमिक्षयाष्टरात्रं घ्र्तेन षड्रात्रम् अयाचितं त्रिरात्रम् अब्भक्षणम् अहोरात्रम् उपवासः । अश्वमेधावभृथं वा गच्छेद् व्रात्यस्तोमेन वा यजेत" इति । अस्यार्थः -  उद्दालकेन दृष्टम् इत्य् एतद् उद्दलकव्रतम् । तत्र द्वौ मासौ यवकेनेत्यादिना तत्स्वरूपम् आह । यवको यवकृता यवागूः तयैव मासद्वयं वर्तेत । अयाचितं तु सर्वव्रतसाधारणं हविष्यं भुञ्जीत, विशेषानभिधानात् । तच् च सकृद् एव कार्यं प्रायस्चित्तस्य दुःखात्मकत्वात् । उपवासे तूदकस्यापि निवृत्तिः पूर्वम् अब्भक्षणेनैव त्रिरारविधानद् इति । 

**इति गौणकालाः**

#### अजिनानि
**अथाजिनानि**

तत्र गौतमः -  "कृष्णरुरुबस्ताजिनानि" इति । कृष्णः कृष्णमृगः । रुरुर् गौरमृगः । बस्तः छागः । एतेषाम् अजिनानि ब्राह्मणक्षत्रियविशां क्रमेण भवन्ति । बृहस्पतिः ।

> कृष्णाजिनं ब्राह्मणस्य रौरवं क्षत्रियस्य तु ।

> बस्ताजिनं तु वैश्यस्य सर्वेषां वा गवाजिनम् ॥ इति ।

पारस्करस् तु -  "सर्वेषां वा गव्यम्" इति । यमो ऽपि ।

> कृष्णाजिनं ब्राह्मणस्य् रौरवं क्षत्रियस्य तु ।

> बस्ताजिनं तु वैश्यस्य सर्वेषां रौरवाजिनम् ॥ इति ।

एतान्य् उत्तरीयाणि, "कृष्णरुरुबस्ताजिनान्य् उत्तरीयाणि" इति शङ्खस्मरणात् । पारस्करो ऽपि -  "ऐणयम् अजिनम् उत्तरीयं ब्राह्मणस्य रौरवं राजन्यस्याजं गव्यं वा वैश्यस्य सर्वेषां वा गव्यम्" इति । एणः कृष्णमृगः ।

**इति स्मृतिचन्द्रिकायाम् अजिनानि **

####  वासांसि
**अथ वासांसि**

तत्र गौतमः -  "शाणक्षौमचीरकुतपाः सर्वेषां कार्पासं वाविकृतम्" इति । शाणं शणविकारम् । क्षौमम् अतसीसूरनिर्मितम् । चीरं दर्भादिनिष्पन्नम् । कुतपः पार्वतीयाजरोमनिर्मितः कम्बलः । अविकृतम् अरागसंबन्धम् । एतानि सर्वेषाम् अविशेषेण वासांसि भवन्तीत्य् अर्थः । वसिष्ठो ऽपि -  "सर्वेषां वा तान्तवम् अरक्तम्" इति । मनुस् तु वर्णव्यवस्थया वासोनियमम् आह ।

> वसीरन्न् आनुपूर्व्येण शाणक्षौमाविकानि च । इति ।

वसिष्ठो ऽपि -  "शुकम् अहतं वासो ब्राह्मणस्य कार्पासं माञ्जिष्ठं । क्षौमं क्षत्रियस्य पीतं कौशेयं वैश्यस्य" इति । अहस्तस्य लक्षणम् आह प्रचेताः ।

> ईषद्धौतं नवं श्वेतं सदशं यन् न धारितम् ।

> अहतं तद्विजानीयात् सर्वकर्मसु पावनम् ॥

मञ्जित्ष्ठया विकृतं माञ्जिष्ठम् । केचिद् ब्राह्मणस्य काषायं वस्त्रम् इच्छन्ति । तद् आह आपस्तम्बः -  "काषायं चैके वस्त्रम् उपदिशन्ति । माञ्जिष्ठं राजन्यस्य हारिद्रं वैश्यस्य" इति । कषायरञ्जितं काषायम् । हरिद्रया विकृतं हारिद्रम् । काषाये तु विशेषम् आह गौतमः -  "वार्क्षं ब्राह्मणस्य माञ्जिष्ठहारिद्रे इतरयोः" इति । वृक्षकषायनिर्मितं वार्क्षम् । पैठीनसिस् तु सर्वेषां काषायम् आह -  "कमण्डलुं यज्ञोपवीतं काषायं वस्त्रम् इति समानानि" इति । एतच् च परिधानार्थम्,

> क्षौमकार्पासकुतपचर्मवल्कलकम्बलाः ।

> सर्वं न धारयेच् छुक्लं वासस् तत्परिधानकम् ॥

इति मनुस्मरणात् । 

**इति स्मृतिचन्द्रिकायां वासांसि**

####  दण्डाः
**अथ दण्डाः**

तत्र मनुः ।

> ब्राह्मणो बैल्वपालाशौ क्षत्रियो वटखादिरौ ।

> पैलवौदुम्बरौ वैश्यो दण्डान् अर्हन्ति धर्मतः ॥ इति ।

पुराणे ऽपि ।

> ब्राह्मणो बैल्वपालाशौ तृतीयः प्लक्षजस् तथा ।

> न्यग्रोधखादिरौ क्षत्रे तथान्यो वेतसोद्भवः ॥

> पैलवौदुम्बरौ वैश्ये तृतीयो ऽश्वत्त्थजस् तथा ॥ इति ।

एतच् च न दण्डसमुच्चयार्थम्, किं तु विकल्प एव । यद् आह यमः ।

> विप्रस्य दण्डः पालाशो बैल्वो वा धर्तः स्मृतः ।

> आश्वत्थः क्षत्रियस्याथ खादिरो वापि धर्मतः ॥

> औदुम्बरो ऽथ वैश्यस्य प्लाक्षो वा दण्ड उच्यते ॥ इति ।

पारस्करस् तु विशेषम् आह -  "पालाशो ब्राह्मणस्य् दण्डः बैल्वो राजन्यस्य औदुम्बरो वैश्यस्य सर्वे वा सर्वेषाम्" इति । गौतमो ऽपि -  "यज्ञियो वा सर्वेषाम्" इति । यज्ञियो यज्ञार्थ इत्य् अर्थः । एतद् उक्तदण्डालाभविषयम् । अत एव यमः ।

> एतेषाम् अप्य् अलाभे तु सर्वेषां सर्वयज्ञियाः । इति ।

अनेनैवाभिप्रायेणाह आपस्तम्बः -  "वार्क्षो दण्ड इत्य् अवर्णसंयोगेनैके उपदिशन्ति" इति । गौतमो ऽपि -  "अपीडिता यूपवक्राः ससल्काः" इति । अपीडिता वल्लीवेष्टनादिभिः । यूपवक्रा यूपवन् नताग्रा इत्य् अर्थः । तथा च व्यास ।

> शिरोललाटनासाग्रप्रमाणा यूपवन् नताः । इति ।

मनुर् अपि दण्डप्रमाणम् अह ।

> केशान्तिको ब्राह्मणस्य् दण्डः कार्यः प्रमाणतः ।

> ललाटसंमितो राज्ञः स्यत् तु नासान्तिको विशः ॥ इति ।

केशान्तिको मूर्धप्रमाण इत्य् अर्थः । अत एव गौतमः -  "मूर्धललाटनासाग्रप्रमाणाः" इति । वसिष्ठस् तु विशेषम् आह; "घ्राणसंमितो ब्राह्मणस्य् ललाटसंमितः क्xअत्रियस्य केशसंनितो वैश्यस्य । इति । शङ्खो ऽपि -  "केशावधिललाटांसतुल्याः प्रोक्ताः क्रमेण तु । इति 

**इति स्मृतिचन्द्रिकायां दण्डाः**

####  मेखलाः
**अथ मेखलाः**

तत्र गौतमः -  "मौञ्जीज्यामौर्वीसौत्र्यो मेखलाः क्रमेण" इति । मुञ्जनिर्मिता मौञ्जी । सा ब्राह्मणस्य मेखला । मौर्वी मूर्वामयी ज्या धनुर् गुणः क्षत्रियस्य । (शण)सूत्रकृता सौत्री । सा वैश्यस्य । तथा च मनुः । 

> मौञ्जी त्रिवृत् समा श्लक्ष्णा कार्या विप्रस्य मेखला ।

> क्षत्रियस्य तु मौर्वी ज्या वैश्यस्य शणतान्तवी ॥ इति ।

त्रिवृत् त्रिगुणा । तथा च प्रेचेताः -  "त्रिगुणाः प्रदक्षिणा मेखलाः" इति । वसिष्ठस् तु मेखलाविशेषम् आह -  "मौञ्जीरशना ब्राह्मणस्य धनुर्ज्या क्षत्रियस्य तान्तवी वैश्यस्य" इति । पैठीनसिर् अपि -  "मौञ्जी मेखलाश्मान्तकी ब्राह्मणस्य बाल्वजी । मौर्वी वा राजन्यस्य शाणी क्षौमी च वैश्यस्य" इति । क्षुमा अतसी । एतद् उक्तमुञ्जाद्यभावे वेदितव्यम् । अत एव मनुः ।

> मुञ्जाभावे तु कर्तव्या कुशाश्मातक बल्वजैः ।

> त्रिवृता  ग्रन्थिनैकेन त्रिभिः पञ्चभिर् एव च ॥ इति ।

त्रिवृता त्रिगुणेत्य् अर्थः । मुञ्जग्रहणं मूर्वाद्युपलक्षणार्थम् । अत एव यमः ।

> विप्रस्य मेखला मौञ्जी ज्या मौर्वी क्षत्रियस्य तु ।

> शणसूत्री तु वैश्यस्य मेखला धर्मतः स्मृताः ॥

> एतासाम् अप्य् अभावे तु कुशाश्मातकबल्वजैः ।

> मेखलास् त्रिवृतः कार्याः ग्रन्थिनैकेन वा त्रिभिः ॥ इति ।

**इति स्मृतिचन्द्रिकायां मेखलाः**

####  यज्ञोपवीतम्
**अथ यज्ञोपवीतम्**

तत्र मनुः ।

> कार्पासम् उपवीतं स्याद् विप्रस्योर्ध्ववृतं त्रिवृत् ।

> शणसूत्रम् अयं राज्ञो वैश्यस्याविकसौत्रिकम् ॥ इति ।

त्रिवृच् च । नवसूत्रम् "नव वै त्रिवृत्" इति श्रुतेः । गृह्यपरिशिष्टे ऽपि -  "उपवीतम् अयुग्मसरं त्रिवृद् यज्ञोपवीतम्" इति । अयुग्मसरम् अयुग्मगुणं त्रिगुणम् इति यावत् । एकैकश् च गुणो विषमतन्तुकः त्रितन्तुक एव । अन्यथा नवतन्तुत्वव्याघातात् । उक्तं च देवलेन ।

> यज्ञोपवीतं कुर्वीत सूत्रेण नवतन्तुकम् । इति ।

एवं च नवतन्तुकं त्रिवृद् यज्ञोपवीतम् इत्य् उक्तं भवति । तद् ऊर्ध्ववृतं कार्यम् । तद् आह दत्तात्रेयः ।

> अधोवृत्तैस् त्रिभिः सूत्रैः पुनश् चोर्ध्ववृतैस् त्रिवृत् ।

कात्यायनो ऽपि ।

> त्रिवृद् ऊर्ध्ववृतं कार्यं तन्तुत्रयम् अधोवृतम् । इति ।

ऊर्ध्ववृतस्य लक्षणम् आह संग्रहकारः ।

> करेण दक्षिणेनोर्ध्वं गतेन त्रिगुणीकृतम् ।

> वलितं मानवे सूत्रं शास्त्र ऊर्ध्ववृतं स्मृतम् ॥ इति ।

ऊर्ध्वं गतेन ऊर्ध्वं स्थितेन दक्षिणेन करेण यद् वलितं तद् ऊर्ध्ववृतम् इत्य् अर्थः । युक्तं चैतत्, अन्यथा गमनवलनयोर् यौगपद्याद् अनेन गतेन वलितम् इत्य् अन्वयः स्यात् । अत्रोपवीतप्रयोगम् आह देवलः ।

> ग्रामान् निष्क्रम्य संख्याय षण्णवत्यङ्गुलीषु तत् ।

> यावत् त्रिगुणितं सूत्रं प्रक्षाल्याब्लिङ्गिकैस् त्रिभिः ॥

> देवागारे ऽथ वा गोष्ठे नद्यां वान्यत्र वा शुचौ ।

> सावित्र्या त्रिवृतं कुर्यान् नवसूत्रं तु तद् भवेत् ॥

> बिल्वाश्वत्थादियज्ञीयवृक्षस्यान्यतमस्य तु ।

> बध्नीयात् तत्सजीवं तु पितृभ्यो नम इत्य् अथ ॥

> ब्रुवन्न् आवेष्टितव्यं स्यात् पितॄणां तृत्पिदं हि तत् ।

> त्रिस् ताडयेत् करतलं देवादीनां हि तृप्तिदम् ॥

> सव्ये मृदं गृहीत्वास्मिन् स्थापयेद् भूरि इति ब्रुवन् ।

> पत्रं पुष्पं फलं वापि व्याहृतीभिः प्रतिक्षिपेत् ॥

> अभिमन्त्र्याथ भूर् अग्निं चेति वृत्तत्रयं त्रिभिः ।

> हरिब्रह्मेश्वरेभ्यश् च प्रणम्यावदधाति तत् ॥ इति ।

अथ धारण्मन्त्रस् तु गृह्यपरिशिष्टे ऽभिहितः ।

> यज्ञोपवीतं परमं पवित्रं प्रजापतेर् यत् सहजं पुरस्तात् ।

> आयुष्यम् अग्र्यं प्रतिमुञ्च शुभ्रं यज्ञोपवीतं बलम् अस्तु तेजः ॥ इति ।

साङ्ख्यायनगृह्ये ऽपि -  "यज्ञोपवीतम् असि यज्ञस्य चोपन्ह्यामि" इति । अत्र प्रतितन्तु देवताभेदम् आह देवलः ।

> ओङ्कारः प्रथमस् तन्तुर् द्वितीयो ऽग्निस् तथैव च ।

> तृतीयो नागदैवत्यश् चतुर्थः सोमदेवतः ॥

> पञ्चमः पितृदैवत्यः षष्ठश् चैव प्रजापतिः ।

> सप्तमो वायुदैवतः सूर्यश् चाष्टम एव च ॥

> नवमः सर्वदैवत्य इत्य् एते नव तन्तवः ॥ इति ।

अत्र ग्रन्थिनियमम् आह कात्यायनः ।

> त्रिवृतं चोपवीतं स्यात् तस्यैको ग्रन्थिर् इष्यते ।

तत्र देवलः ।

> एकेन ग्रन्थिना तन्तुर् द्विगुणस् त्रिगुणो ऽथ वा । इति ।

य एताम् उपवीतोत्पत्तिं न जानाति तस्य सर्वक्रियानैष्फल्यम् आह पितामहः ।

> य एतं न विजानाति यज्ञसूत्रसमुद्भवम् ।

> वेदोक्तं निष्फलं तस्य स्नानदानजपादिकम् ॥

> ब्राह्मणो यो न जानाति उपवीतस्य संस्थितिम् ।

> मोहात्मा सहते भारं पशुर् गौर् इव सर्वदा ॥ इति ।

कात्यायनस् तु परिमाणान्तरम् आह ।

> पृष्ठवंशे च नाभ्यां च धृतं यद् विन्दतेर् कटिम् ।

> तद् धार्यम् उपवीतं स्यान् नातिलम्बं न चोच्छ्रितम् ॥ इति ।

अत्रातिलम्बात्युच्छ्रितप्रतिषेधान् मध्ये कथंचिद् अलाभे परिमाणान्तरम् अविरुद्धम् इति ज्ञायते । अत एव देवलः ।

> स्तनाद् ऊर्ध्वम् अधो नाभेर् न कर्तव्यं कथंचन । इति ।

अधो नाभेर् इत्य् अतिलम्बाभिप्रायम् । उक्तोपवीतालाभे ऽपि स एवाह ।

> कार्पासक्षौमगोवालशणवल्कतृणोद्भवम् ।

> सदा संभवता कार्यम् उपवीतं द्विजातिभिः ॥ इति ।

क्षुमा अतसी । वल्कं तरुत्वक् । तृणोद्भवं कुशनिर्मितम् । तथा च गोबिलः -  "यज्ञोपवीतं कुरुते सूत्रं वस्त्रं कुशरज्जुं वा" इति । बोधायनो ऽपि -  "कौशं सूत्रं वा त्रिवृद् यज्ञोपवीतम्" इति । सूत्रम् अपि वस्त्राभावे वेदितव्यम्, "अपि वाससा यज्ञोपवितार्थं कुर्यात् तदभावे त्रिवृता सूत्रेण" इति ऋष्यशृङ्गस्मरणात् । अनेनोपवीतं नित्यं धार्यम् इत्य् उक्तं भवति । अत एव भृगुः ।

> सदोपवीतिना भाव्यं सदा बद्धशिखेन च ।

> विशिखो ऽनुपवीतश् च यत् करोति न तत् कृतम् ॥ इति ।

न चानेन सदोपवीतित्वं कर्मकाल एवेति शङ्कनीयम् । यतः स एवाह ।

> मन्त्रपूतं स्थितं काये यस्य यज्ञोपवीतकम् ।

> नोत्तारयेत् ततः प्राज्ञो यदीच्छेच् छ्रेय आत्मनः ॥

> कायस्थम् एव यत् कार्यम् उत्थाप्यं न कदाचन ।

> सकृद् उत्तारणात् तस्य प्रायश्चित्ती भवेद् द्विजः ॥ इति ।

एतच् चोपवीतं बटोर् एकम् एव । तद् आह देवलः ।

> ब्रह्मचारिण एकं तु स्नानात् प्रभृति तद् द्वयम् । इति ।

भृगुर् अपि ।

> उपवीतं वटोर् एकं द्वे तथेतरयोः स्मृतम् ।

> एकम् एव यतीनां स्याद् इति शास्त्रस्य निर्णयः ॥ इति ।

इतरयोर् गृहस्थवनस्थयोर् इत्य् अर्थः । एतच् च नित्याभिप्रायम्, बहुषु कामश्रवणात् । तद् आह देवलः ।

> बहूनि चायुष्कामस्येत्यादि काम्यं प्रचक्षते । इति ।

केशसंसर्गे ऽपि स एवाह ।

> सूत्रं सलोमकं चेत् स्यात् ततः कृत्वा विलोमकम् ।

> सावित्र्या दशकृत्वो ऽध्बिर् मन्त्रिताभिस् तद् उक्षयेत् ॥

> विच्छिन्नं वाप्य् अधोयातं भुक्त्वा निर्मितम् उत्सृजेत् । इति ।

मनुस् तु घृतयज्ञोपवीतादिनाशे प्रतिपत्तिनियमम् आह ।

> मेखलाम् अजितनं दण्डम् उपवीतं कमण्डलुम् ।

> अप्सु प्रास्य विनष्टानि गृहीत्वान्यानि मन्त्रवत् ॥ इति ।

**इति स्मृतिचन्द्रिकायां यज्ञोपवीतम्**

### अग्निकार्यम्
**अथाग्निकार्यम्**

तत्र संवर्तः ।

> अग्निकार्यं च कुर्वीत मेधावी तदनन्तरम् । इति ।

संध्योपासनानन्तरम् इत्य् अर्थः । एतच् च कालद्वये ऽपि कार्यम् । तद् आह याज्ञवल्क्यः ।

> अग्निकार्यं ततः कुर्यात् संध्ययोर् उभयोर् अपि । इति ।

सुमन्तुर् अपि ।

> ब्रह्मचर्यं ततो भक्षं संध्ययोर् अग्निकर्म च । इति ।

केचित् सायम् एवाग्निकार्यम् इच्छन्ति । तद् आह आपस्तम्बः -  "सायम् एवाग्निपूजेत्य् एके" इति । अग्नीन्धनम् अग्निपूजा । अत एव लोगाक्षिः -  "सायम् एवाग्निम् इन्धीतेत्य् एके" इति । एतच् च होमात्मकम् एव न समिदाधानमात्रम् । अत एव शङ्खः ।

> प्रयतः काल उत्थाय स्नातो हुतहुताशनः ।

> कुर्वीत प्रयतो भक्त्या गुरूणाम् अभिवादनम् ॥ इति ।

हुतशब्दप्रयोगाद् धोम एवायम् इत्य् अभिप्रायः । देवता चात्र मान्त्रवर्णिकी । मनुर् अपि ।

> दूराद् आहृत्य समिधः संनिदध्याद् विहायसि ।

> सायं प्रातश् च जुहुयात् ताभिर् अग्निम् अतन्द्रितः ॥ इति ।

विहायसि मण्टपादौ । दूराद् अपरिगृहीतदेशाद् इत्य् अर्थः । अत एव आपस्तम्बः -  "यथा कथा च परपरिग्रहम् अभिमन्यते स्तेनो ह भवति" इति । बैजावापस् तु समिदाहरणे दिङ्नियमम् आह -  "पुरास्तमयात् प्राग् उदीचीं दिशं गत्वाहिंसन्न् अरण्यात् समिधम् आहरेत् । शुष्का ब्रह्मवर्चसकाम आर्द्रस् तेजःकाम उभयीर् उभयकामः" इति । पुरास्तमयाद् इति वदन्न् अस्तम् इते निषेधम् आह । अत एव आपस्तम्बः -  "नास्तम् इते समिद्धारो गच्छेत्" (आप्ध् १।४।१५) इति । समिन्नियमो ऽपि वायुपुराणे दर्शितः ।

> पालाश्यः समिधः कार्याः खादिर्यस् तदलाभतः ।

> शमीरौहिताश्वत्थास् तदभावे ऽर्कवेतसौ ॥ इति ।

कात्यायनस् तु सावित्रिकं समित्प्रमाणम् आह ।

> नाङ्गुष्ठाद् अधिका कार्या समित् स्थूलतया क्वचित् ।

> न वियुक्ता त्वचा चैव न सकीटा न पाटिता ॥

> प्रादेशान् नाधिका न्यूना तथा न स्याद् विशाखिका ।

> न सपर्णा न निर्वीर्या होमेषु च विजानता ॥

> विशीर्णा विदला ह्रस्वा वक्रा ससुषिरा कृशा ।

> दीर्घा स्थूला धुणैर् दष्टा कर्मसिद्धिविनाशिका ॥ इति ।

आपस्तम्बो ऽपि सार्वत्रिकं नियमविशेषम् आह -  "नाप्रोक्षितम् इन्धनम् अग्नाव् आदध्यात्" इति । अग्निकार्याकरणे दृष्टदोषम् अप्य् आह हारीतः ।

> पुरा जग्राह वै मृत्युः हिंसयन् ब्रह्मचारिणम् ।

> अग्निस् तं मोक्षयमास तस्मात् परिचरेद् धि तम् ॥

> ब्रह्मचारी यदा त्व् अग्नाव् आदध्यात् समिधो न हित् ।

> गृह्णीयात् तं तदा मृत्युर् अदध्यात् समिधस् ततः ॥ इति ।

**इति स्मृतिचन्द्रिकायाम् अग्निकार्यम्**

**इदानीम् अभिवादनाद्युपयोगित्वेन **

**गुर्वादिस्वरूपनिरूपणं क्रियते**

तत्र मनुः ।

> निषेकादीनि कर्माणि यः करोति यथाविधि ।

> संभवयति चान्नेन स विप्रो गुरुर् उच्यते ॥

निषेको गर्भाधानम् । अन्नसंभावनं वेदप्रदानस्यापि प्रदर्शनार्थम् । अत एव याज्ञवल्क्यः ।

> स गुरुर् यः क्रियाः कृत्वा वेदम् अस्मै प्रयच्छति ।

क्रियाः निषेकाद्याः । एवं च यो निषेकादीन्य् उपनयनान्तानि कृत्वा वेदं प्रदाय चान्नेन संभवयति स गुरुर् इत्य् उक्तं भवति । एतच् च गुरुत्वं पितुर् एव नान्यस्य, तस्यैव निषेकाद्यधिकारात् । ततश् च पितुर् एवोपनयनादाव् अधिकार इत्य् उक्तं भवति । अत एव बृहस्पतिः ।

> एवं दण्डादिभिर् युक्तं संस्कृत्य तनयं पिता ।

> वेदम् अध्यापयेद् यत्नाच् छास्त्रं मन्वादिकं तथा ॥ इति ।

एवं च,

> उपनीय ददद् वेदम् आचार्यः स उदाहृतः ।

इति यद् आचार्यस्योपनयनादिकर्तृत्वं तत् पितुर् अभावे योग्यताविरहे वा द्रष्टव्यम् । संनिहितयोग्यपितृपरित्यागे कारणाभावात् । योग्यताविरहे च परित्यागे ऽस्त्य् एव । तथा च यमः ।

> नाध्यपयति नाधीते पतनीयेषु वर्तते ।

> इत्य् एतैर् लक्षणैर् युक्तस् त्यक्तव्यो व्रतिना गुरुः ॥ इति ।

गुरुर् अत्रोपनेता । अत एव आपस्तम्बः -  "तमसो वा एष तमः प्रविशति यम् अविद्वान् उपनयते यश् चाविद्वान् इति हि ब्राह्मणम् । तस्मिन्न् अभिजनविद्यासमुदेतं समाहितं संस्कर्तारम् ईप्सेत्" इति । यश् चाविद्वान् उपनयते सो ऽपि तमः प्रविशतीत्य् अर्थः । एतच् च लक्षणाभिधानं पितृव्यतिरिक्तानां गुरुत्वम् औपचारिकम् इति दर्शयितुम् । अत एव मनुः श्रुतोपकारिणः पूज्यत्वमात्राभिप्रायेण् गुरुशब्दम् आह ।

> अल्पं वा बहु वा यस्य श्रुतस्योपकरोति यः ।

> तम् अपीह गुरुं विद्याच् छ्रुतोपक्रियया तया ॥ इति ।

अपिशब्दप्रयोगाद् इत्य् अभिप्रायः । यत् तु देवलेनोक्तम्,

> उपाध्यायः पिता ज्येष्ठो भ्राता चैव महीपतिः ।

> मातुलः श्वशुरस् त्राता मातामहपितामहौ ॥

> वर्णज्येष्ठः पितृव्यश् च पुंस्य् एते गुरवः स्मृताः ।

> माता मातामही गुर्वी पितुर् मातुश् च सोदराः ॥

> श्वश्रूः पितामही ज्येष्ठा धात्री च गुरवः स्त्रियाम् ।

> इत्य् उक्तो गुरुवर्गो ऽयं मातृतः मितृतो द्विधा ॥ इति ।

तद् अपि पित्रादिवन् मान्यत्वाभिप्रायम् । तथा च व्यासः ।

> मातामहो मातुलश् च पितृव्यः श्वशुरो गुरुः ।

> पूर्वजः स्नातकश् चर्त्विक् मान्यास् ते गुरवः सदा ॥

> मातृष्वसा तातुलानी स्वश्रूर् धात्री पितृष्वसा ।

> पितामही पितृव्यस्त्री गुरुस्त्री मातृवच् चरेत् ॥ इति ।

मनुर् अपि ।

> पितुर् भगिन्यां मातुश् च ज्यायस्यां च स्वसर्य् अपि ।

> मातृवद् भक्तिम् आतिष्ठेन् माता त्व् आभ्यो गरीयसी ॥ इति ।

आचार्यस्यापि लक्षणम् आह याज्ञवल्क्यः ।

> उपनीय ददद् वेदम् आचार्यः स उदाहृतः । इति ।

यो यस्योपनयनमात्रं कृत्वा वेदं प्रयच्छति स तस्याचार्य इत्य् अर्थः । वेदग्रहणं कल्पसूत्रादेर् अपि प्रदर्शनार्थम् । अत एव मनुः ।

> उपनीय तु यश् शिष्यं वेदम् अध्यापयेद् द्विजः ।

> सकल्पं सरहस्यं च तम् आचार्यं प्रचक्षते ॥ इति ।

रहस्यम् उपनिषत् । एतच् चोपनयनादिकर्तृत्वम् पितुर् अभावे ज्येष्ठभ्रातुर् एव वेदितव्यम्,

> पितृवत् पालयेत् पुत्रान् ज्येष्ठो भ्राता यवीयसः ।

> पितृवच् चापि वर्तेरन् ज्येष्ठभ्रातरि धर्मतः ॥

इति मनुना तयोः पितृपुत्रधर्मातिदेशात् । यस् तु वेदभागम् अङ्गानि वा वृत्त्यर्थम् अध्यापयति स उपाध्यायः । तद् आह मनुः ।

> एकदेशं तु वेदस्य वेदाङ्गान्य् अथ वा पुनः ।

> यो ऽध्यपयति वृत्त्यर्थम् उपाध्यायः स उच्यते ॥ इति ।

वृत्त्तिर् जीविका । अत एव शङ्खः ।

> भृतकाध्यापको यस् तु उपाध्यायः स उच्यते । इति ।

मूल्येनाध्ययनं भृतकाध्यापनम् । तथा च विष्णुः -  "यस् त्व् एनं मूल्येनाध्यापयेत् तम् उपाध्यायम्" इति । विद्याद् इति शेषः । ऋत्विग्लक्षणम् अपि मनुनैवोक्तम् ।

> अग्न्याधेयं पाकयज्ञान् अग्निष्टोमादिकान् मखान् ।

> यः करोति वृतो यस्य स तस्यर्त्विग् इहोच्यते ॥ इति ।

एते च पूर्वोक्ताचार्योपाध्यायर्त्विजो यथापूर्वं मान्या वेदितव्याः । तथा च याज्ञवल्क्यः ।

> एते मान्या यथापूर्वं येभ्यो माता गरीयसी ।

मान्याः पूज्या इत्य् अर्थः । गरीयसी गुरुतरा पूज्यतमेति यावत् । देवलो ऽपि ।

> गुरूणाम् अपि सर्वेषां पूज्याः पञ्च विशेषतः ।

> यो भावयति या सूते येअन् विद्योपदिश्यते ॥

> ज्येष्ठभ्राता च भर्ता च पञ्चैते गुरवः स्मृताः ।

> तेषाम् आदास् त्रयः श्रेष्ठास् तेषां माता सुपूजिता ॥ इति ।

अत्रोपपत्तिम् आह व्यासः ।

> मासान् दशोदरस्थं या धृत्वा शूलैः समाकुला ।

> वेदनाविविधैर् दुःखैः प्रसूयेत विमूर्च्छिता ॥

> प्राणैर् अपि प्रियान् पुत्रान् मन्यते सुतवत्सला ।

> कस् तस्या निष्कृतिं कर्तुं शक्तो वर्षशतैर् अपि ॥ इति ।

अत इयं पूज्यतमेत्य् अभिप्रायः । तस्या निष्कृतिर् आनृण्यम् । अत्र शङ्खः -  "न पुत्रः पितुर् मुच्येतान्यत्र सौत्रामणीयागाज् जीवन्न् ऋणान् मातुः" इति । मनुर् अपि मातैव गरीयसीत्य् आह ।

> उपाध्यायान् दशाचार्य आचार्याणां शतं पिता ।

> सहस्रं तु पितॄण् माता गौरवेणातिरिच्यते ॥ इति ।

एतच् च संस्कारादिकरणरहितोत्पादकमात्रविषयम् । अन्यथा तु पितैव श्रेयान् । तथा च पुराणम् ।

> द्वौ गुरू पुरुषस्येह पिता माता च धर्मतः ।

> धरा गुरुतरा तद्वन् माता गुरुतरा ततः ॥

> तयोर् अपि पिता श्रेयान् बीजप्रादान्यदर्शनात् ।

> अभावे बीजिनो माता तदभावे तु पूर्वजः ॥ इति ।

आचार्यो ऽपि जनकमात्रापेक्षया गरीयान् एव । तद् आह मनुः ।

> उत्पादकब्रह्मदात्रोर् गरीयान् ब्रह्मदः पिता ।

ब्रह्मद आचार्यः न तूपाध्यायः । यतो ऽनन्तरम् आह ।

> ब्रह्मजन्म हि विप्रस्य प्रेत्य चेह च शाश्वतम् ।

यद् ब्रह्मग्रहणार्थं जन्मोपनयनाख्यं तद् यतः करोतीत्य् अर्थः । यस् तु बालो वृद्धम् अध्यापयति सो ऽपि गरीयान् इत्य् आह विष्णुः -  "बाले समानवयसि वाध्यापके गुरुवद् वर्तेत" इति । अत्र पुरावृत्तम् आह मनुः ।

> अध्यापयामास पितॄन् शिशुर् आङ्गिरसः कविः ।

> पुत्रका इति होवाच ज्ञानेन परिगृह्य तान् ॥

> ते तम् अर्थम् अपृच्छन्त् देवान् आगतमन्यवः ।

> देवाश् चैतान् समेत्योचुर् न्याय्यं वः शिशुर् उक्तवान् ॥

> अज्ञो भवति वै बालः पिता भवति मन्त्रदः ।

> अज्ञं हि बाल इत्य् आहुः पितेत्य् एव च मन्त्रदम् ॥

> न हायनैर् न पलितैर् न वित्तैर् न बन्धुभिः ।

> ऋषयश् चक्रिरे धर्मं यो ऽनूचानः स नो महान् ॥ 

हायनादिभिर् महत्त्वम् इति न धर्मं व्यवस्थापितवन्तः । किं तु यो ऽनूचानः प्रवक्ता स एव महान् इति । अत एव चास्मै न द्रुह्यात् । तद् अह मनुः ।

> य आवृणोत्य् अवितथं ब्रह्मणा श्रवणाव् उभौ ।

> स माता स पिता ज्ञेयस् तं न द्रुह्येत् कदाचन ॥

आवृणोत्य् आपूरयति । अवितथं विस्वरादिरहितं कृत्वेत्य् अर्थः । व्यासो ऽपि ।

> उपाध्यायं पितरं मातरं च ये द्रुह्यन्ति मनसा कर्मणा वा ।

> तेषां पापं भ्रूणहत्यावशिष्टं तस्माद् एभ्यः पापकृन् नास्ति लोके ॥

मनुर् अपि ।

> आचार्यश् च पिता चैव माता भ्राता च पूर्वजः ।

> नार्तेनाप्य् अवमन्तव्या ब्राह्मणेन विशेषतः ॥ इति ।

यस् तु पित्रोर् नित्यं प्रियम् एवाचरति स धर्मजातम् अवाप्नोतीत्य् आह देवलः ।

> यावत् पिता च माता च द्वाव् एतौ निर्विकारिणौ ।

> तावत् सर्वं परित्यज्य पुत्रः स्यात् तत्परायणः ॥

> माता पिता च सुप्रीतौ स्यातां पुत्रगुणैर् यदि ।

> स पुतः सकलं धर्मं प्राप्नुयात् तेन कर्मणा ॥

विकारो मरणम् । मनुर् अपि ।

> यं मातापितरौ क्लेशं सहेते संभवे नृणाम् ।

> न तस्य निष्कृतिः सक्या कर्तुं वर्षशतैर् अपि ॥

> तयोर् नित्यं प्रियं ब्रूयाद् आचार्यस्य च सर्वदा ।

> तेषु हि त्रिषु तुष्टेषु तपः सर्वं समाप्यते ॥

> तेषां त्रयाणां शुश्रूषा परमं तप उच्यते ।

> न तैर् अभ्यननुज्ञतो धर्मम् अन्यं समाचरेत् ॥

> त एव हि त्रयो लोकास् त एव त्रय आश्रमाः ।

> त एव हि त्रयो वेदास् त एवोक्तास् त्रयो ऽग्नयः ॥

> पिता वै गार्हपत्याग्निः माताग्निर् दक्षिणाः स्मृतः (?) ।

> गुरुर् आहवनीयो ऽग्निः साग्नित्रेता गरीयसी ॥

> इमं लोकं मातृभक्त्या पितृभक्त्या तु मध्यमम् ।

> गुरुशुश्रूषया चैव ब्रह्मलोकं समश्नुते ॥

> सर्वे तस्यादृता धर्मा यस्यैते त्रय आदृताः ।

> अनादृतास् तु यस्यैत सर्वास् तस्याफलाः क्रियाः ॥

> यावत् त्रयस् ते जीवेयुस् तावन् नान्यं समाचरेत् ।

> तेष्व् एव नित्यं शुश्रूषां कुर्यात् प्रियहिते रतः ॥

> तेषाम् अनुपरोधेन पारत्र्यं यद् यद् आचरेत् ।

> तत् तन् निवेदयेत् तेभ्यो मनोवचनकर्मभिः ।

> एष धर्मः परः साक्षाद् उपधर्मो ऽन्य उच्यते ॥ 

पारत्र्यं पारलौकिकम् । देवलो ऽपि । ।

> नास्ति मातृसमं दैवं नस्ति पित्रा समो गुरुः ।

> तयोः प्रत्युपकारो हि न कथंचन विद्यते ॥ इति ।

**इति स्मृतिचन्द्रिकायां गुर्वादिनिरूपणम्**

### अभिवादनम्
**अथाभिवादनम्**

तत्र याज्ञवल्क्यः ।

> ततो ऽभिवादयेद् विद्वान् असाव् अहम् इति ब्रुवन् ।

ततो ऽग्निकार्याद् अनन्तरम् इत्य् अर्थः । असाव् इत्य् अस्य स्थाने स्वं नाम कीर्तयेत् । तथा च मनुः ।

> अभिवादनात् परं विप्रो ज्यायांसम् अभिवादयन् ।

> असौ नामाहम् अस्मीति स्वं नाम परिकीर्तयेत् ॥

अभिवादात् "अभिवादये" इत्य् अस्य शब्दस्योपरि देवदत्तनामाहम् अस्मीति स्वनाम ब्रूयात् । अस्योपरि भोःशब्दो ऽपि कीर्तनीयः । तद् आह स एव ।

> भोःशब्दं कीर्तयेद् अन्ते स्वस्य नाम्नो ऽभिवादने । इति ।

एवं सत्य् एवां प्रयोगो भवति "अभिवादये देवदत्तनामाहम् अस्मि भो" इति । तत्र आपस्तम्बः -  "दक्षिणं बाहुं श्रोत्रसमं प्रसार्य ब्राह्मणो ऽभिवादयीतोरःसमं राजन्यो मधसमं वैश्यो नीचैः शूद्रः प्राञ्जलिः" इति । एतच् च हस्तद्वयेन कार्यम् अन्यथा दोषश्रवणात् । तथा च विष्णुः ।

> जन्मप्रभृति यत् किंचिच् चेतसा धर्मम् आचरेत् ।

> सर्वं तन् निष्फलं याति एकहस्ताभिवादनात् ॥

एतद् अपि विद्वद्विषयम् । यद् आह स एव ।

> शिष्याणाम् आशिषं दद्यात् पद्माकारौ गुरोर् अथ ।

> अजाकर्णेन विदुषां मूर्खाणाम् एकपाणिना ॥

पद्माकारौ व्यत्यस्ताव् इत्य् अर्थः । अत्रिर् अपि ।

> दक्षिणं पाणिम् उद्धृत्य प्राकारम् अभिवादयेत् ।

> श्रोत्रिये त्व् अञ्जलिः कार्यः पादोपग्रहणं गुरोः ॥ इति ।

ब्राह्मणसमवाये त्व् अभिवादनक्रमम् आह मनुः ।

> लौकिकं वैदिकं वापि तथाध्यात्मिकम् एव वा ।

> आददीत यतो ज्ञानं तं पूर्वम् अभिवादयेत् ॥ इति ।

एतच् च प्रत्युत्थाय कार्यम्, "सर्वत्र प्रत्युत्थायाभिवदनम्" इत्य् आपस्तम्बस्मरणात् । मनुर् आपि ।

> ऊर्ध्वं प्राणा ह्य् उत्क्रमन्ति (?) यूनः स्थविर आगते ।

> प्रत्युत्थानाभिवादाभ्यां पुनस् तान् प्रतिपद्यते ॥

एतच्छीलस्यायुरादयो ऽपि विवर्धन्त इत् स एवाह ।

> अभिवादनशीलस्य नित्यवृद्धोपसेविनः (?) ।

> चत्वारि तस्य वर्धन्ते आयुर् विद्या यशो बलम् ॥ इति ।

अभिवादितेन यद् वदितव्यं तद् अपि मनुर् एवाह ।

> आयुष्मान् भव सौम्येति वाच्यो विप्रो ऽभिवादने ।

> अकारश् चास्य नाम्नो ऽन्ते वाच्यः पूर्वाक्षरः प्लुतः ॥

अकार इत्य् एतन् नाम्नो ऽन्तस्वरोपलक्षणार्थम्, नाम्नः सर्वत्राकारान्तत्वनियमाभावात् । अतश् चाभिवादकनाम्नो ऽन्ते यो ऽयम् अकाराद्यः स्वरः पूर्वाक्षरः स एव प्लुतः कार्यः । न पुनर् अपूर्वो ऽकारो नाम्नो ऽन्ते विधीयते । पूर्वाक्षरत्वं च पूरम् अक्षरं यस्य स पूर्वाक्षर इति । वसिष्ठो ऽपि -  "आमन्त्रिते स्वरो ऽन्त्यो ऽस्य प्लुतः" इति । आमन्त्रिते कर्तव्ये ऽभिवादकनाम्नो ऽन्ते यः स्वरः स प्लुतो भवति त्रिमात्रो भवतीत्य् अर्थः । एवं चैवं प्रयोगो भवति "आयुष्मान् भव सौम्य देवदता" इति । ये तु नामसंबन्धं प्रत्यभिवादनं न जानते तान् अभिवादयन् "अहं भो" इति ब्रूयात् । सर्वाः स्त्रियश् च । तथा च मनुः ।

> नामधेयस्य ये केचिद् अभिवादं न जानते ।

> तान् प्राज्ञो ऽहम् इति ब्रूयात् स्त्रियः सर्वास् तथैव च ॥ इति ।

यस् तु प्रत्यभिवादनस्वरूपम् एव न जानाति नासाव् अभिवाद्य इत्य् आह स एव ।

> यो न वेत्त्य् अभिवादस्य विप्रः प्रत्यभिवादनम् ।

> नाभिवाद्यः स विदुषा यथा शूद्रस् तथैव सः ॥ इति ।

यः पुनर् जानन्न् अपि प्रत्यभिवादनादि न करोति तस्य दोषो भविष्यत्पुराणे दर्शितः ।

> अभिवादे कृते यस् तु न करोत्य् अभिवादनम् ।

> आशिषं वा न कुरुते स याति नरकं ध्रुवम् ॥

> अभिवादे कृते यस् तु तं विप्रं नाभिवदयेत् ।

> श्मशाने जायते वृक्षो गृध्रकाकोपसेवितः ॥ इति ।

यमो ऽपि ।

> अभिवादे तु यः पूर्वम् आशिषं न प्रयच्छति ।

> यद् दुष्कृतं भवेत् तस्य तस्माद् भागं प्रपद्यते ॥

> तस्मात् पूर्वाभिभाषी स्याच् चण्डालस्यापि धर्मवित् ।

> सुरां पिबेति वक्तव्यम् एवं धर्मो न हीयते ॥ इति ।

आशिषम् अपि स एवाह ।

> स्वस्तीति ब्राह्मणो ब्रूयाद् आयुष्मान् इति भूमिपः ।

> वर्दताम् इति वैश्यस् तु शूद्रस् तु स्वागतं वदेत् ॥

एतच् च सर्ववर्णसाधारणम् । तथा च भविष्यत्पुराणे ।

> ब्राःमणः सर्ववर्णानां स्वस्ति कुर्याद् इति स्थितिः ।

स्वस्तिशब्दार्थम् अपि यम एवाह ।

> यत् सुखं त्रिषु लोकेषु व्याधिव्यसनवर्जितम् ।

> यस्मिन् सर्वे स्थिताः कामाः सा स्वस्तीत्य् अभिसंज्ञिता ॥

एतच् चाभिवादनम् अधिकवयसाम् एव कार्यम्, "ज्यायांसम् अभिवादयेत्" इति मनुस्मरणात् । अत एव चर्त्विगादीनां मान्यत्वे ऽपि कनीयसाम् अनभिवाद्यत्वम् आह गौतमः -  "ऋत्विक्श्वशुरपितृव्यमातुलानां तु यवीससां प्रत्युत्तानम् अनभिवाध्याः" इति । यत् तु वसिष्ठेनोक्तम्, "ऋत्विक्श्वशुरपितृव्यमातुलान् अवरवयसः प्र्त्युत्तायाभिवदेत्" इति, तद् अप्य् अभिवदेद् आभिमुख्येन वदेद् इत्य् अभिभाषणमात्राभिप्रायम् । अत एव बोधायनः -  "ऋत्विक्श्वशुरपितृव्यमातुलानां तु यवीयसां प्रत्युत्थायाभिभाषणम्" इति । अभिभाषणे ऽपि नियमम् आह मनुः ।

> ब्राह्मणं कुशलं पृच्छेत् क्षत्रबन्धुम् अनामयम् ।

> वैश्यं क्षेमं समागम्य शूद्रम् आरोग्यम् एव च ॥ इति ।

आपस्तम्बो ऽपि -  "कुशलम् अवरवयसं वयस्यं वा पृच्छेत्" इति । वयस्यश् समानवयाः । एतद् अपि श्रोत्रियविषयम्, यद् आह स एव, "नासंभाष्य श्रोत्रियं व्यतिक्रमेद् अरण्ये च स्त्रियम्" इति । स्त्रीसंभाषणे ऽपि नियमम् आह मनुः ।

> परपत्नी तु या स्त्री स्याद् असंबन्धा च योनितः ।

> तां ब्रूयाद् भवतीत्य् एव सुभगे भगिनीति वा ॥

एवं च कनीयसि वयस्ये वाभिभाषणमात्रम्, ज्यायस्यभिवादनम् इति मन्तव्यम् । तत्र ज्यायस्त्वं कियता कालेन भवतीत्य् अपेक्षिते मनुर् आह ।

> दशाब्दाख्यं पौरसख्यं पञ्चाब्दाख्यं कलाभृताम् ।

> त्र्यब्दपूर्वं श्रोत्रियाणां स्वल्पेनापि स्वयोनिषु ॥

समानपुरनिवासिनां दशभिर् वर्षैः पूर्वः सखा भवति । ततो ऽधिको ज्यायान् । कलाभृतां गीतनृत्यादिविद्यावतां पञ्चाब्दपूर्वः सखा । श्रोतिर्याणां वेदाध्यायिनां त्र्यब्दपूर्वः सखा भवति । ततो ऽधिको ज्यायान् । स्वयोनिषु भ्रात्रादिषु स्वल्पेनापि वयसा पूर्वः सखा भवति । ततो ऽधिको ऽप्य् अभिवाद्य इत्य् अर्थः । एतच् च ब्राह्मणविषयम् । यद् आह मनुः ।

> ब्राह्मणं दशवर्षं तु सतवर्षं तु भूमिपं ।

> पितापुत्रौ विजानीयाद् ब्राह्मणस् तु तयोः पिता ॥

अतो ब्राह्मण एवाभिवाद्य इत्य् अभिप्रायः । अत एव शातातपः ।

> अभिवाद्यो नमस्कार्यः सिरसा वन्द्य एव च ।

> ब्राह्मणः क्षत्रियाद्यैस् तु श्रीकामैः सादरं सदा ॥

> नाभिवाद्यास् तु विप्रेण क्षत्रियाद्याः कदाचन ।

> ज्ञानकर्मगुणोपेता यद्य् अप्य् एते बहुश्रुताः ॥ इति ।

अत एव क्षत्रियाद्यभिवादने प्रायश्चित्तम् अप्य् आह स एव ।

> क्षत्रं वैश्यं वाभिवाद्य प्रायश्चित्तं कथं भवेत् ।

> ब्राह्मणानां दशाष्टौ च अभिवाद्य विशुध्यति ॥

> अभिवाद्य द्विजः शूद्रं सचेलं स्नानम् आचरेत् ।

> ब्राह्मणानां शतं सम्यग् अभिवाद्य विशुध्यति ॥

> अर्चयेत् पुण्दरीकाक्षं देवं वापि त्रिलोचनम् ।

> ब्राह्मणं वा महाभागम् अभिवाद्य विशुध्यति ॥

ब्राह्मणेष्व् अपि क्वचित् क्वचिद् अभिवादस्यापवादम् आह विष्णुः ।

> सभासु चैव सर्वासु यज्ञे राजगृहेषु च ।

> नमस्कारं प्रकुर्वीत ब्राह्मणान् नाभिवादयेत् ॥

गुर्वादिविषये त्व् अभिवादन एव विशेषम् आह गौतमः -  "गुरोः पादोपसंग्रहणं प्रातः" इति । गुरुर् अत्राचार्यः । यतः स एवाह -  "मातृपितृतद्वधूनां पूर्व्जानां विद्यागुरूणां तद्गुरूणां च" इति । पूर्वजा ज्येष्ठभ्रातरः । विद्यागुरव उपाध्यायाः । तद्गुरवो मात्रादिगुरवः । एतेषाम् अपि पादोपसंग्रहणं कार्यम् इत्य् अर्थः । पादोपसंग्रहणं पादस्पर्शनम् । तत्प्रकारम् आह मनुः ।

> व्यस्त्यस्तपाणिना कार्यम् उपसंग्रहणं गुरोः ।

> सव्येन सव्यः स्प्रष्टव्यो दक्षिणेन तु दक्षिणः ॥

सव्यदक्षिणाभ्यां पाणिभ्यां गुरोः सव्यदक्षिणपादौ स्पृशेद् इत्य् अर्थः । अत्र विशेषम् आह पैठीनसिः -  "उत्तानाभ्यां हस्ताभ्यां दक्षिणेन दक्षिणं सव्येन सव्यं पादाव् अभिवादयेत्" इति । बोधायनो ऽपि -  "श्रोत्रे संस्पृश्य" इति । उपसंग्रहणम् इति शेषः । एतच् च गुरुपत्नीनाम् अपि कार्यम् । तद् आह मनुः ।

> गुरुवत् प्रतिपूज्याः स्युः सवर्णगुरुयोषितः ।

> असवर्णास् तु संपूज्याः प्रत्युत्थानाभिवादनैः ॥

एवं भ्रातृभार्या अप्य् उपसंग्राह्याः । तद् आह स एव ।

> भ्रातृभार्योपसंग्राह्या सवर्णाहन्य् अहन्य् अपि ।

> विप्रोष्य तूपसंग्राह्या ज्ञातिसंबन्धयोषितः ॥ इति ।

एवम् अविशेषेणोपसंग्रहणे प्राप्ते क्वचिद् अपवादम् आह स एव ।

> गुरुपत्नी तु युवतिर् नाभिवाद्येह पादयोः ।

> पूर्णविंशतिवर्षेण गुणदोषौ विजानता ॥

अत्र हेतुम् आह स एव ।

> अविद्वांसम् अलं लोके विद्वांसम् अपि वा पुनः ।

> प्रमदा ह्य् उत्पथं नेतुं कामक्रोधवशानुगम् ॥

विद्वांसम् अविद्वांसं वा स्त्रियः कामादिवशगम् उत्पथं नेतुं यतो ऽलं समर्था इत्य् अर्थः । अतः ।

> कामं तु गुरुपत्नीनां युवतीनां युव भुवि ।

> विधिवद् वन्दनं कुर्याद् असाव् अहम् इति ब्रुवन् ॥

> विप्रस् तु पादग्रहणम् अन्वहं चाभिवादनम् ।

> गुरुदारेषु कुर्वीत सतां धर्मम् अनुस्मरन् ॥

अत्राभिवादनविधानम् आह आपस्तम्बः -  "न सोपानद्वेष्टितशिरा अवहितपाणिर् वाभिवादयीत" इति । अवहितपाणिर् अप्रसारितपाणिः । प्रचेतसाप्य् उक्तम् -  "सोपानत्कस् त्व् आचमनशयनयानारोहणाभिवादननमस्कारादीन् वर्जयेत्" इति । शङ्खो ऽपि -  "नोदकुम्भहस्तो ऽभिवादयेन् न बैक्षं चरन्न् अपुष्पान्नहस्तो नाशुचिर् न देवपितृकार्यं कुर्वन् न शयानः" इति । आपस्तम्बो ऽपि -  "अप्रयतेन नाभिवाद्यम् । तथाप्रयताय । अप्रयतश् च न प्रत्यभिवदेत् । प्रतिवयसः स्त्रियः" इति । बौधायनो ऽपि -  "समिद्धार्य् उदकुम्भपुष्पान्नहस्तो नाबिवादयेत्" इति । एवम् अभिवाद्ये ऽपि द्रष्टव्यम् । तथा चापस्तम्बः ।

> समित्पुष्पकुशाज्याम्बुमृदन्नाक्षतपाणिकम् ।

> जपं होमं च कुर्वाणं नाभिवाद्येत वै द्विजम् ॥

कात्यायनो ऽपि ।

> स्रुक्पाणिकम् अनाज्ञातम् अशक्तं रिपुम् आतुरम् ।

> योगिनं च तपःसक्तं कनिष्ठं नाभिवादयेत् ॥

शातातपो ऽपि ।

> उदक्यां सूतिकां नारीं भर्तृघ्नीं गर्भघातिनीम् ।

> अभिवाद्य द्विजो मोहाद् अहोरात्रेण शुध्यति ॥

> पाषण्डं पतितं व्रात्यं महापतिकिनं शठम् ।

> नास्तिकं च कृतघ्नं च नाभिवन्देत् कथंचन ॥

> धावन्तं च प्रमत्तं च मूत्रोत्सर्जनतत्परम् ।

> भुञ्जानम् आचमानार्हं (?) नाभिवादेत् द्विजोत्तमः ॥

> वसन्तं जृम्भमाणं च कुर्वन्तं दन्तधावनम् ।

> अभ्यक्तशिरसं चैव स्नास्यन्तं नाभिवादयेत् ॥

तथा च जमदग्निः ।

> देवताप्रतिमां दृष्ट्वा यतिं दृष्ट्वा त्रिदण्डिनम् ।

> नमस्कारं न कुर्याच् चेद् अहोरात्रेण शुध्यति ॥

**इति स्मृतिचन्द्रिकायाम् अभिवादनम्**

####  मान्यत्वनिमित्तानि
**अथ मान्यत्वनिमित्तानि**

तत्र याज्ञवल्क्यः ।

> विद्याकर्मवयोबन्धुवित्तैर् मान्या यथाक्रमम् ।

विद्या श्रुतिस्मृती । कर्म विहितक्रिया । वय आत्मनो ऽतिरिक्तम् । बन्धुः स्वजनसंपत्तिः । वित्तं धनम् । एतैर् युक्ताः क्रमेण मान्या वेदितव्याः । पूर्वं पूर्वं गरीय इत्य् अर्थः । तथा च मनुः ।

> वित्तं बन्धुर् वयः कर्म विद्या भवति पञ्चमी ।

> एतानि मान्यस्थानानि गरीयो यद् यद् उत्तरम् ॥

मान्यस्थानानि मान्यत्वनिमित्तानीत्य् अर्थः । एतेभ्यो वित्तदिभ्यः श्रुतं गरीयः तस्य दृष्टादृष्टमूलत्वात् । तद् आह गौतमः -  "श्रुतं तु सर्वेभ्यो गरीयस् तन्मूलत्वाद् धर्मस्य" इति । एतैर् वित्तादिभिर् युक्तो हीनजातिर् अप्य् उत्कृष्टजतिवन् मान्य इत्य् आह मनुः ।

> पञ्चानां त्रिषु वर्णेषु भूयांसि गुणवन्ति च ।

> यत्र स्युर्ः सो ऽत्र मानार्हः शूद्रो ऽपि दशमीं गतः ॥

वर्षशतस्यान्तिमो भागो दशमी । नवतिहायनातीत इत्य् अर्थः । एतच् च वार्धकं वित्तादियोगोपलक्षणार्थम् । अत एव याज्ञवल्क्यः ।

> एतैः प्रभूतैः शूद्रो ऽपि वार्धके मानम् अर्हति । इति ।

वित्तादिराहित्ये ऽपि केषांचित् पथो दानेन मानम् आह मनुः ।

> चक्रिणो दशमीस्थस्य रोगिणो भारिणः स्त्रियाः ।

> स्नातकस्य च राज्ञश् च पन्था देयो वरस्य च ॥

चक्री शाकतिकः । स्नातकः कृतसमावर्तनः । वरो विवाहोद्यतः । एतेषां पथि मिलितानां पन्था देयः मार्गाद् अपसर्तव्यम् इत्य् अर्थः । यदा तु तेषाम् एव मेलनं मार्गे पथो दानेन स्नातकराजानौ मान्यौ । तद् आह स एव ।

> तेषां तु समवेतानां मान्यौ स्नातकपार्थिवौ ।

तयोश् च मेलने स्नातक एव राज्ञा माननीय इत्य् आह स एव ।

> राजस्नातकयोर् एवं स्नातको नृपमानभाक् ।

याज्ञवल्क्यो ऽपि ।

> वृद्धभारिनृत्पस्नातस्त्रीरोगिवरचक्रिणाम् ।

> पन्था देयो नृपस् तेषां मान्यः स्नातस् तु भूपतेः ॥

वृद्धग्रहणं बालादेर् अपि प्रदर्शनार्थम् । अत एव पथा देय इत्य् अनुवृत्तौ शङ्खः -  "बालवृद्धमृतोपहतदेहभाराक्रान्तस्त्रीस्नातकप्रव्रजितेभ्यः" इति । स्त्री चात्र गर्भिणी वेदितव्या । तथा च बोधायनः ।

> वृद्धाय भारतप्ताय गर्भिण्यै दुर्बलाय च ।

> पन्था देयो ब्राह्मणाय गवे राज्ञे ह्य् अचक्षुषे ॥ इति ।

**इति स्मृतिचन्द्रिकायां मान्यत्वनिमित्तानि**

###  भिक्षाटनम्
**अथ भिक्षाटनम्**

तत्र मनुः ।

> प्रतिगृह्येप्सितं दण्डम् उपस्थाय च भास्करम् ।

> प्रदक्षिणं परीत्याग्निं चरेद् भैक्षं यथाविधि ॥

यथाशास्त्रम् इत्य् अर्थः । तत् कथम् इत्य् अपेक्षिते गौतमः -  "आदिमध्यान्तेषु बवच्छब्दः प्रयोज्यो वर्णानुपूर्व्येण" इति । भिक्षाप्रार्थनावाक्ये वर्णक्रमेणादिमध्यवसानेषु भवच्छब्दः प्रयोक्तव्य इत्य् अर्थः । तथा च मनुः ।

> भवत्पूर्वं चरेद् भैक्षम् उपनीतो द्विजोत्तमः ।

> भवन्मध्यं तु राजन्यः वैश्यस् तु भवदुत्तरम् ॥

अत्रैवं प्रयोगः -  भवति भिकां देहीति ब्राह्मणः, भिक्षां भवति देहीति क्षत्रियः, भिक्षां देहि भवतीति वैश्यः । अत्र याज्ञवल्क्यः ।

> ब्राह्मणेxउ चरेद् भैक्षम् अनिन्द्येष्व् आत्मवृत्तये ।

भिक्षाणां समूहो भैक्षम् । तत्प्राप्तं चरेद् इत्य् अर्थः । तच् च ब्राह्मणविषयम् । तद् आह व्यासः ।

> ब्राह्मणक्षत्रियविशश् चरेयुर् भैक्षम् अन्वहम् ।

> सजातीयगृहेष्व् एव सार्ववर्णिकम् एव वा ॥

अत्र विशेषम् आह मनुः ।

> वेदयज्ञैर् अहीनानां प्रशस्तानां स्वकर्मसु ।

> ब्रह्मचार्य् आहरेद् भैक्षं गृहेभ्यः प्रयतो ऽन्वहम् ॥

उक्तेष्व् अपि केषुचिद् अपवादम् आह स एव ।

> गुरोः कुले न भिक्षेत न ज्ञातिकुलबन्धुषु ।

गुरोः कुले गुरुगृह इत्य् अर्थः । यत् तु तेनैवोक्तम्,

> मातरं वा स्वसारं वा मातुर् वा भगिनीं निजाम् ।

> भिक्षेत भिक्षां प्रथमां या चैनं नावमानयेत् ॥ 

इति, तद् उपनयनाङ्गभिक्षाविषयम् इति, "गुरोः कुले न भिक्षेत" इत्य् अनेनाविरुद्धम् । अन्यत्र भिक्षालाभे गुरोः कुले भिक्षाटनम् अविरुद्धम् इत्य् आह गौतमः -  "आचार्यज्ञातिगुरुस्वेष्व् अलाभे ऽन्यत्र" । स्वेषु स्वकीयेषु बन्धुष्व् इत्य् अर्थः । अत्रापि पूर्वं पूर्वं परित्यजेद् यद्य् उत्तरोत्तरगृहेषु भिक्षा लभ्येत । तद् अपि तेनैवोक्तम् -  "तेषां पूर्वं पूर्वं परिहरेत्" इति । व्यासस् तु त्रैवर्णिकं भिक्षाचरणम् आह ।

> ब्राह्मणक्षत्रियविषश् चरेयुर् भैक्षम् अन्वहम् ।

> सजातीयगृहेष्व् एव सार्ववर्णिकम् एव वा ॥

सर्वशब्दस्य प्रकृतवर्णत्रयपरत्वाद् इत्य् अभिप्रायः । एतत् पूर्वोक्तसजातीयालाभविषयम् । तथा च भविष्यत्पुराणम् ।

> सर्वं वा चिवरेद् ग्रामं पूर्वोक्तानाम् असंभवे ।

> अन्त्यवर्ज्यं महाबाहो इत्य् आह भगवान् विभुः ॥

अन्त्यः शूद्रः । यत् तु मनुनोक्तम्,

> सर्वं वा विचरेद् ग्रामं पूर्वोक्तानाम् असंभवे ।

> नियम्य प्रयतो वाचम् अभिशस्तांश् च वर्जयेत् ॥ 

इति, तद् अपि पुराणेन समानार्थं न पुनः शूद्राद् अपि प्राप्त्यर्थम्, "वेदयज्ञैर् अहीनानाम्" इति तेनैवोक्तत्वात् । यद् अपि भविष्यत्पुराणे,

> चातुर्वर्ण्यं चरेद् भैक्षम् अलाभे कुरुनन्दन ।

इति, तद् अप्य् आपदि पूर्वपूर्वालाभे वेदितव्यम् । अत एव विष्णुः ।

> क्षत्रवैश्यगृहेष्व् एव क्रियावर्तिषु साधुषु ।

> चातुर्वर्ण्यं चरेद् भैक्षम् आपत्काल उपस्थिते ॥ इति ।

एतच् च सायं प्रातः कार्यम्, "सायं प्रातर् अमत्रेण भिक्षाचर्यं चरेत्" इत्य् आपस्तम्बस्मरणात् । अमत्रं शरावादि । अत एवैकान्नाशित्वनिषेधम् आह मनुः ।

> भैक्षेण वर्तयेन् नित्यं नैकन्नादी भवेद् व्रती ।

एतद् अनापद्विषयम् । तद् आह याज्ञवल्क्यः ।

> ब्रह्मचर्ये स्थितो नैकम् अन्नम् अद्याद् अनापदि । इति ।

भैक्षासिनः फलम् आह मनुः ।

> भैक्षेण व्रतिनो वृत्तिर् उपवाससमा स्मृता ।

अत्रिर् अपि ।

> शाकभक्षाः पयोभक्षाः ये चान्ये यावकाशिनः ।

> सर्वे ते भक्षभक्षस्य कलां नार्हन्ति षोडशीम् ॥

> तप्तकाञ्चनवर्णेन गवां मूत्रेण यावकम् ।

> पिबेद् द्वादश् वर्षाणि न तद् भैक्षसमं भवेत् ॥

यावको यवकृतो यवागूः । न चात्र फलश्रवणाद् अनियतं भिक्षाचरणम् इति वाच्यम्, अकरणे मनुना प्रायश्चित्तविधानात् - 

> अकृत्वा भक्षवरणम् असमिध्य च पावकम् ।

> अनातुरः सप्तरात्रम् अवकीर्णिव्रतं चरेत् ॥ इति ।

आपस्तम्बस् तु भिक्षमाणं ब्रह्मचारिणं न प्रत्याचक्षेतेत्य् आह -  "स्त्रीणां प्त्र्याचक्षाणानां समाहितो ब्रह्मचारीष्टं दत्तं हुतं प्रजां पशून् ब्रह्मवर्चसम् अन्नाद्यं वृङ्क्ते । तस्माद् उ ह वै ब्रह्मचारिसङ्घं चरन्तं न प्रत्याचक्षीत" इति । एतच् च व्रताध्यय्नादियोगिब्रह्मचारिविषयम् । अत एव मनुः ।

> भिक्षां च भिक्षवे दद्याद् विधिवद् ब्रह्मचारिणे । इति ।

विधिवद् इत्य् अनेन तद्विहीनस्य निषेधम् आह । अत एव वसिष्ठः ।

> अव्रता ह्य् अनधीयाना यत्र भैक्षचरा द्विजाः ।

> तं ग्रामं दण्डयेद् राजा चोरभक्तप्रदो हि सः ॥ इति ।

भिक्षादानं प्रकृत्याह मनुः ।

> हस्ते दत्ता तु या भिक्षा लवणं व्यञ्जनानि च ।

> भुक्त्वा ह्य् अशुचितां याति दाता स्वर्गं न गच्छति ॥ इति ।

एतच् च भैक्षं यावदर्थम् एवाहर्तव्यम् अन्यथा दोषश्रवणात् । तद् आह स एव ।

> आहारमात्राद् अधिकं न क्वचिद् भैक्षम् आहरेत् ।

> युज्यते स्तेयदोषेण कामतो ऽधिकम् आहरन् ॥

> माधूकरीं य आदाय ब्राह्मणेभ्यः प्रयच्छति ।

> स याति नरकं घोरं भोक्ता भुङ्क्ते च किल्बिषम् ॥

> तस्मान् नोपहरेद् भैक्षम् अतिरिक्तं कदचन ।

माधूकरी भिक्षा । कामत इति वदन् अकामतो ऽधिकाहरणे न दोष इत्य् आह । अत एवाधिकस्य प्रतिपत्तिनियमम् आह आपस्तम्बः -  "न चोच्छिष्टं कुर्याद् अशक्तौ भूमौ निखनेद् अप्सु वा प्रविशेद् आचार्याय वा पर्यवदध्याद् अन्तर्धिने वा शूद्राय" इति । अन्तर्धिने आचार्यदासायेत्य् अर्थः । न चात्रोच्छिष्टशब्देनाशुचिद्रव्याभिधानम् आशङ्कनीयम्, "नोच्छिष्टं कस्यचिद् दद्यात्" इति मनुना तस्य दाननिषेधात् । एवम् आहृत्य तद् भैक्षं गुरवे निवेद्याश्नीयात् । तथा च मनुः ।

> समाहृत्य तु तद् भैक्षं यावद् अर्थम् अमायया ।

> निवेद्य गुरवे ऽश्नीयाद् आचम्य प्राङ्मुखः शुचिः ॥ इति ।

गुर्वसंनिधाने तु तद्भार्यादिभ्यो निवेदयेत् । तद् आह गौतमः -  "असंनिधौ तु तद्भार्यापुत्रसब्रह्मचारिसद्भ्यः" इति । सब्रह्मचारी सहाध्यायी सन्तः श्रोत्रियाः । तथा चापस्तम्बः -  "विप्रवासे गुरोर् आचार्यगुलाय तैर् विप्रवासे ऽन्येभ्यो ऽपि श्रोत्रियेभ्यः" इति । ततो गुर्वाद्यनुज्ञया भुञ्जीत । तथा च हारीतः -  "भैक्षम् अवोक्षितं पर्यग्निकृतम् आदित्यदर्शितम् अनुज्ञातम् अमृतसंमितं प्राहुस् तद् अश्नन् ब्रह्मचारी ब्रह्मसिद्धिम् अवाप्नोति" इति । याज्ञवल्क्यो ऽपि ।

> कृताग्निकार्यो भुञ्जीत वाग्यतो गुर्वनुज्ञया ।

> आपोशनक्रियापूर्वं सत्कृत्यान्नम् अकुत्सयन् ॥

आपोशनक्रिया अमृतोपस्तरणम् असीत्य् एवमादिका । तां पूर्वं कृत्वा भुञ्जीत । सत्कृत्य पूजयित्वेत्य् अर्थः । तथा च मनुः ।

> पूजयेद् अशनं नित्यम् अद्याच् चैतद् अकुत्सयन् ।

> पूजितं ह्य् अशनं नित्यं बलम् ऊर्जं च यच्छति ॥

> अपूजितं तु यद् भुक्तम् उभयं तु हिनस्ति तत् ।

कुत्सयन्न् अनिन्दयन्न् इत्य् अर्थः । गौतमो ऽपि -  "सायं प्रातस् त्व् अन्नम् अभिपूजितम् अनिन्दन् भुञ्जीत" इति । सायं प्रातर् इति वदन् मध्ये भोजननिषेधम् आह मनुः ।

> सायं प्रातर् द्विजातीनाम् अशनं श्रुतिचोदितम् ।

> नान्तरा भोजनं कुर्याद् अग्निहोत्रसमो विधिः ॥

अग्निहोत्रसम इत्य् अनेन कलद्वये ऽपि भोजनम् आवश्यकम् इत्य् आह । तथा च श्रुतिः -  "तस्मात् सायं प्रातर् आश्येव स्यात्" इति । अत्र वसिष्ठः ।

> अष्टौ ग्रासा मुनेर् भक्ष्या वानप्रस्थस्य षोडश ।

> द्वात्रिंशतं गृहस्थस्य ह्य् अमितं ब्रह्मचारिणः ॥ इति ।

आपस्तम्बो ऽपि ।

> आहिताग्निर् अनड्वांश् च ब्रह्मचारी च ते त्रयः ।

> अश्नन्त एव सिध्यन्ति नैषां सिद्धिर् अनश्नताम् ॥ इति ।

न चात्रामितम् इत्य् अनेनात्यशनम् आशङ्कनीयम् । अत आह पैठीनसिः -  "काले ऽन्नाद्यं लघुक्षिप्रम् अल्पम् अद्याद् रसोत्तरम्" । मनुर् अपि ।

> न चैवात्यशनं कुर्यान् न चोच्छिष्टः क्वचिद् व्रजेत् ।

> अनारोग्यम् अनायुष्यम् अस्वर्ग्यं चातिभोजनम् ॥

> अपुण्यं लोकविद्विष्टं तस्मात् तत् परिवर्जयेत् ॥

तथा भोक्तुर् दिङ्नियमम् आह स एव ।

> आयुष्यं प्राङ्मुखो भुङ्क्ते यशस्यं दक्षिनामुखः ।

> श्रियं प्रत्यङ्मुखो भुङ्क्ते ऋतं भुङ्क्त उदङ्मुखः ॥

आयुषे हितम् आयुष्यम् । तत् प्राङ्मुखो भुङ्क्ते भुञ्जीतेत्य् अर्थः । एवं चायुष्कामः प्राङ्मुखो भुञ्जीतेत्य् उक्तं भवति । एवं यशसे हितं यशस्यम् । तद् दक्षिणामुखो भुञ्जीत । श्रियम् इच्छन् प्रत्यङ्मुखः । ऋतं सत्यम् । तद् इच्छन्न् उदङ्मुख इति । हारीतो ऽपि -  "प्राङ्मुख आयुष्कामो ऽश्नीयाद् यशो ऽर्थी दक्षिणामुखः श्रीकामः प्रत्यङ्मुखः" इति । यत् तु मनुनोक्तम्,

> यद् वेष्टितशिरा भुङ्क्ते यद् भुङ्क्ते दक्षिणामुखः ।

> सोपानत्कश् च यद् भुङ्क्ते तद् वै रक्षांसि गच्छति ॥ 

इति, तच् छ्राद्धविषयम्, तस्य तत्प्रकरणे पाठात् । अत्र पात्रनियमम् आह हारीतः -  "लोहमये मृन्मये वा पात्रे भुञ्जीत" । तच् च भुक्त्वा स्वयं प्रक्षालयेत् । तद् आह आपस्तम्बः -  "भुक्त्वा स्वयम् अमत्रं प्रक्षालयीत" इति । "भैक्षेण वर्तयेन् नित्यम्" इत्य् उक्तम् । तस्य क्वचिद् अपवदम् आह याज्ञवल्क्यः ।

> ब्राह्मणः कामम् अश्नीयाच् छ्राद्धे व्रतम् अपीडयन् ।

अपीडयन् मधुमांसादि वर्जयन्न् इत्य् अर्थः, तस्य ब्रह्मचरिणः प्रतिषिद्धत्वात् । अत एव मनुः ।

> प्रतिषिद्धं न भोक्तव्यं मधुमांसादि नित्यसः । इति ।

मधुनः पुनर् अकामेनोपपन्नस्य नैव दोषो ऽस्तीत्य् आह वसिष्ठः -  "अकामोपन्नं मधु वजसनेयके न दुष्यति" इति । यत् तु विष्णुनोक्तम् -  "श्राद्धक्र्तलवणशुक्तपर्युषितवर्जनम्" इति, तद् अनभ्यर्थिताभिप्रायम् । अत एव मनुः ।

> कामम् अभ्यर्थितो ऽश्नीयाद् व्रतम् अस्य न लुप्यते । इति ।

**इति स्मृतिचन्द्रिकायां भिक्षाटनम्**

### उपनीतधर्माः
**अथोपनीतधर्माः**

तत्र संवर्तः ।

> संध्यां प्रातः सनक्षत्राम् उपासीत यथाविधि ।

> सादित्यां पश्चिमां संध्याम् अर्धास्तमितभास्कराम् ॥

> तिष्ठन् पूर्वां जपं कुर्याद् ब्रह्मचारी समाहितः ।

> आसीनः पश्चिमां संध्यां जपं कुर्याद् अतन्द्रितः ॥

> अग्निकार्यं च कुर्वीत मेधावी तदनन्तरम् ।

> ततो ऽधीयीत वेदं तु वीक्षमाणो गुरोर् मुखम् ॥

> सायं प्रातश् च भिक्षेत ब्रह्मचारी समाहितः ।

> निवेद्य गुरवे ऽश्नीयात् प्राङ्मुखो वाग्यतः शुचिः ॥

मनुर् अपि ।

> नित्यं स्नात्वा शुचिः कुर्याद् देवर्षिपितृतर्पणम् ।

> देवताभ्यर्चनं कुर्यात् संध्योपासनम् एव च ॥ इति ।

अत्र दक्षः ।

> प्रातर् मध्याह्नयोः स्नानं वानप्रस्थगृहस्थयोः ।

> यतेस् त्रिषवणं प्रोक्तं सकृत् तु ब्रह्मचारिणः ॥ इति ।

अत्र विशेषम् आह विष्णुः -  "दण्डवन् मज्जनम्" इति । दण्डवद् इत्य् अनेनाङ्गनैर्मल्यं न कार्यम् इत्य् आह । अत एव आपस्तम्बः -  "नाप्सु श्लाघमानः स्नयात्" इति । अत्र ये त्व् असाधारणधर्मा अग्नीन्धनादयस् ते यावत् समावर्तनं तावद् एव कार्या इत्य् आह मनुः ।

> अग्नीन्धनं भैक्षचर्यम् अधःशय्यां गुरोर् हितम् ।

> आ समावर्तनं कुर्यात् कृतोपनयनो द्विजः ॥

एतच् चान्येषाम् अप्य् एवंजातीयानाम् उपलक्षणार्थम् । अत् एव पुराणम् ।

> मेखलाम् अजिनं दण्डम् उपवीतं च नित्यशः ।

> कौपीनं कटिसूत्रं च ब्रह्मचारी तु धारयेत् ॥

यमो ऽपि ।

> दण्डं कमण्डलुं वेदं मौञ्जीं च रशनां तथा ।

> धारयेद् ब्रह्मचर्यं च भिक्षान्नाशी गुरौ वसन् ॥

वेदो धर्भमुष्टिः । गुरौ गुरुगृह इत्य् अर्थः । अत्र वसतो ये धर्मास् तान् आह व्यासः ।

> जघन्यशायी पूर्वं स्याद् उत्थाय गुरुवेश्मनि ।

> यच् च शिष्येण कर्तव्यं कार्यं दासेन वा पुनः ॥

> कृतम् इत्य् एव तत् सर्वं कृत्वा तिष्ठेत् तु पार्श्वतः ।

> किङ्करः सर्वकार्येषु सर्वकर्मसु कोविदः ॥

> नाभुक्तवति नाश्नीयाद् अपीतवति नो पिबेत् ।

> न तिष्ठति तथासीत नासुप्ते प्रस्वपेत् तथा ॥

याज्ञवल्क्यो ऽपि ।

> गुरुं चैवाप्य् उपासीत स्वाध्यायर्थं समाहितः ।

> आहूतश् चाप्य् अधीयीत लब्धं चास्मै निवेदयेत् ॥

हारीतो ऽपि -  "अथोदकुम्भकुशपुष्पसमिन्मूलाहरनसंमार्जनोपलेपाङ्गशुश्रूषाप्रभृतिभिर् गच्छन्तं तिष्ठन्तं शयानम् आसीनं भक्त्यानुवर्तेत । नास्य निर्माल्यशयनासनच्छायापादुके वा कामयेत्" इति । आपस्तम्बो ऽपि -  "आचार्याधीनः स्याद् अन्यत्र पतनीयेभ्यः" इति । बोधायनो ऽपि -  "सर्वत्राप्रतिहतगुरुवाक्यो ऽन्यत्र पातकात्" इति । यमो ऽपि ।

> गुर्वधीनो ऽस्वतन्तः स्यात् पूर्वोत्थायी गुरोर् गृहे ।

> सदा जघन्यसंवेशी जितशिश्नो जितोदरः ॥

> जितनिद्रो जितालस्यो जितक्रोधो जितात्मवान् ।

> शुश्रूषुर् अनहंवादी गुरुदेवार्वने रतः ॥

गुर्वर्चनं गुरुपूजा । तस्याः फलम् आह शङ्खः ।

> न स्नानेन न होमेन नैवाग्निपरिचर्यया ।

> ब्रह्मचारी दिवं याति स याति गुरुपूजनात् ॥

मनुर् अपि नियमान्तराण्य् आह ।

> नीचशय्यासनं चास्य नित्यं स्याद् गुरुसंनिधौ ।

> गुरोश् च चक्षुर्विषये न यथेष्टासनो भवेत् ॥

एतच् च गवादिव्यतिरिक्तविषयम्, तत्र सहासनविधानात् । तद् आह स एव ।

> गो ऽश्वोष्ट्रयानप्रासादप्रस्तरेषु कटेषु च ।

> आसीत गुरुणा सार्धं शिलाफलकनौषु च ॥

विष्णुर् अपि -  "नास्यैकासनो भवेद् ऋते शिलाफलकयानेभ्यः" इति । तथा न गुरोः परीवादाद्य् आकर्णनीयम् । तथा च मनुः ।

> गुरोर् यत्र परीवादो निन्दा वापि प्रवर्तते ।

> कर्णौ तत्र पिधातव्यौ गन्तव्यं वा ततो ऽन्यतः ॥ इति ।

सद्दोषख्यापनं परीवादः । असद्दोषाभिधानं निन्दा । न च स्वेनापि परीवादादि कार्यम् । यद् आह स एव ।

> परीवादात् खरो भवति श्वा वै भवति निन्दकः ।

> परिभोक्ता क्रिमिर् भवति कीटो भवति मत्सरी ॥

अननुज्ञातगुरुधनोपजीवी परिभोक्ता । हारीतो ऽपि ।

> अमृतस्य प्रदातारं गुरुं यस् त्व अवमन्यते ।

> तच् चैनं दहति ब्रह्म तिर्यग्योनौ च जायते ॥

> ऋचं वा यदि वा पादम् अर्धं वा यदि वाक्षरम् ।

> सकाशाद् यस्य गृह्णीयान् नियतं तस्य गौरवम् ॥

तथा च गुर्वादेर् नामापि न कीर्तनीयम् । तथा च स्मृतिः ।

> आचार्यं चैव तत्पुत्रं तद्भार्यां दीक्षितं गुरुम् ।

> पितरं च पितृव्यांश् च मातरं मातुलं तथा ।

> हितैषणं च विद्वांसं श्वशुरं यतिम् एव च ।

> न ब्रूयान् नामतो विद्वान् मातुश् च भगिनीं तथा ॥ इति ।

यत्र पुनर् गुर्वादिनामग्रहणम् आवश्यकं तत्रोपाध्यायादिशब्देन स ब्रूयात् । तथा च गौतमः -  "नामगोत्रे गुरोः समानतो निर्दिशेत्" इति । समानतो मानेन सहेत्य् अर्थः । अत एव मनुः ।

> नोदाहरेद् अस्य नाम परोक्षं अपि केवलम् ।

> न चैवास्यानुकुर्वीत गतिभाषितचेष्टितम् ॥

तथा गुरुभार्यादेर् अपि शुश्रूषा कार्येत्य् आह विश्वामित्रः ।

> तद्भार्यापुत्र्योश् चैव वृद्धानां धर्मशालिनाम् ।

> शुश्रूषा सर्वथा कार्या प्रणामो भक्तिर् एव च ॥ इति ।

नारदो ऽपि ।

> आ विद्याग्रहणाच् छिष्यः शुश्रूषाप्रयतो गुरुम् ।

> तद्वृत्तिर् गुरुदारेषु गुरुपुत्रे तथैव च ॥ इति ।

सुमन्तुर् अपि ब्रह्मचारिनियमम् आह ।

> ब्रह्मचर्यं तपो भैक्षं संध्ययोर् अग्निकर्म च ।

> स्वाध्यायो गुरुवृत्तिश् च चर्येयं ब्रह्मचारिणः ॥ इति ।

तपःशब्देनात्र ब्रह्मचारिनियमा उच्यन्ते । तथा चापस्तम्बः -  "नियमेषु तपःशब्दः । तदतिक्रमे विद्याकर्म निःस्रवति" इति । अतो नियमानुष्ठानम् आवश्यकम् इत्य् अभिप्रायः । अत एव मनुः ।

> सेवेतेमांस् तु नियमान् ब्रह्मचारी गुरौ वसन् ।

> संनियम्येन्द्रियग्रामं तपोवृद्ध्यर्थम् आत्मनः ॥

> इन्द्रियाणां तु सर्वेषां यद्य् एकं क्षरतीन्द्रियम् ।

> तेनास्य क्षरति प्रज्ञा दृतेः पादाद् इवोदकम् ॥

ते च याज्ञवल्क्येनोक्ताः ।

> मधुमांसाञ्जनोच्छिष्टशुक्तं स्त्रीप्राणिहिंसनम् ।

> भास्करालोकनाश्लीलपरीवादादि वर्जयेत् ॥

मधु क्षौद्रम् । मांसं छागादेर् अपि वर्ज्यम् । एतच् च व्याधिराहित्ये वेदितव्यम्, अन्यथा तु वैद्योपदिष्टं मधुमांसादिकं गुरोर् उच्छिष्टं कृत्वा प्राश्नीयात् । तथा च वसिष्ठः -  "स चेद् व्याधीयीत कामं गुरोर् उच्छिष्टं भैषय्जार्थं सर्वं प्राश्नीयात्" इति । व्याधीयीत व्याधिमत्ताम् अनुभवतीत्य् अर्थः । अञ्जनं तैलादिना गात्रस्य, कज्जलादिना चाक्ष्णोः । एतद् अप्य् अन्यत्र वैद्योपदेशात् । औषधस्याव्रतघ्नत्वात् । तथा च स्मृतिः ।

> अष्टौ तान्य् अव्रघ्नानि आपो मूलं घृतं पयः ।

> हविर् ब्राह्मणकाम्या च गुरोर् वचनम् औषधम् ॥ इति ।

उच्छिष्टं गुरुव्यतिरिक्तस्य वर्जयेत् । तद् आह वसिष्ठः -  "उच्छिष्टम् अगुरोर् अभोज्यम्" इति । अगुरोर् अभोज्यम् इत्य् अनेन गुरोर् उच्छिष्टं भोज्यम् इत्य् आह । अत एव आपस्तम्बः -  "पितुर् ज्येष्ठस्य च भ्रातुर् उच्छिष्टं भोक्तव्यम्" इति । न च, "आचार्यः श्रेष्ठो गुरूणां मातेत्य् एके" इति मातुर् अपि गुरुत्वश्रवणात् तस्या उच्छिष्टं भोक्तव्यम् इति शङ्कनीयम्, "स गुरुर् यः क्रियाः कृत्वा वेदम् अस्मै प्रयच्छति" इति गुरुलक्षणवैलक्षण्यात् । अतस् तत्रौपचारिको गुरुशब्द इति मन्तव्यम् । अत एव मनुः ।

> गुरुवत् संप्रपूज्याः स्युः सवर्णा गुरुयोषितः । इति ।

अत एव गौतमो ऽपि -  "तद्भार्यापुत्रेषु चैवम्" इति गुरुधर्मातिदेशं कृत्वा तदुच्छिष्टभोजनापवादम् आह -  "नोच्छिष्टाशनस्नापनप्रसाधनपादप्रक्षालनोन्मर्दनोपसंग्रहणानि" इत् । प्रसाधनम् अलंकरणम् । उन्मर्दनम् अङ्गमर्दनम् । एवम् अतिशेषेण गुरोर् उच्छिष्टभोजने प्राप्ते क्वचिद् अपवादम् आह आपस्तम्बः -  "धर्मविप्रतिपत्ताव् अभोज्यम्" इति । अधर्मोपेतस्य पितुर् उच्छिष्टम् अभोज्यम् इत्य् अर्थः । शुक्तं निष्ठुरं वाक्यम् । तद् अपि वर्जयेत् । अत एव वर्जयेद् इत्य् अनुवृत्तौ गौतमः -  "शुक्ता वाचः" इति । भास्करालोकम् आदित्यावेक्षणम् । तद् अपि न कार्यम् इत्य् आह मनुः ।

> नेक्षेतोद्यन्तम् आदित्यम् अस्तंयन्तं कदाचन ।

> नोपस्पृष्टं न वारिस्थं न मध्यनभसो गतम् ॥

उपस्पृष्टं राहुग्रस्तम् । अश्लिलम् असत्यभाषणम् । परीवादः परनिन्दा । आदिग्रहणम् अन्येषाम् अपि नियमानाम् उपलक्षणार्थम् । अत एव गौतमः -  "वर्जयेन् मधुमांसगन्धमाल्य-दिवास्वप्नाञ्जनाभ्यञ्जनयानोपानच्छत्रकामक्रोधलोभमोहवादनस्नानदन्तधावन-हर्षनृत्तगीतपरिवादभयानि" इति । गन्धश् चन्दनादि । तस्य भोगार्थस्य प्रतिषेधो न देवताशिष्टस्य । तथा च स्मृतिः -  "देवताशिष्टम् एव गृह्णीयाद् ब्रह्मचारी" इति । एवं मालायाम् अपि द्रष्टव्यम् । यानं शिबिकादि । वादो बहुप्रलापः । वादनं भेरीताडनादि । स्नानम् उपभोगार्थम्, नित्यस्य विहितत्वात् । भयं परस्य । मनुर् अपि ।

> वर्जयेन् मधु मांसं च गन्धमाल्यरसान् स्त्रियः ।

> शुक्तानि चैव सर्वाणि प्राणिनां चैव हिंसनम् ॥

> अभ्यङ्गम् अञ्जनं चाक्ष्णोर् उपानच्छत्रधारणम् ।

> कामं क्रोधं च लोभं च नर्तनं गीतवादनम् ॥

> द्यूतं च जनवादं च परिवादं तथानृतम् ।

> स्त्रीणां च प्रेक्षणालम्भम् उपघातं परस्य च ॥ इति ।

रसा इष्ङुरसादयः । मधुनो रसत्वे ऽपि पृथङ्ग्रहणं प्रायश्चित्तगुरुत्वख्यापनार्थम् । स्त्रीप्रेक्षणालम्भने तु यत्र मैथुनशङ्का तत्रैव वर्जयेत्, इतरत्राशक्यपरिहारत्वात् । अत एव वर्जयेद् इत्य् अनुवृत्तौ गौतमः -  "स्त्रीप्रेक्षणालम्भने मैथुनशङ्कायाम्" इति । तथा नियमान्तराण्य् अपि स एवाह -  "गुरुदर्शने कण्ठप्रावृतावसक्थिकापाश्रयणपादप्रसारणानि निष्ठीवितहसितविजृम्भितावस्फोटनानि" । अत्रापि वर्जयेद् इत्य् अनुवर्तते । कण्ठप्रावृतं वस्त्रादिना कण्ठप्रावरणम् । अवसक्थिका जान्वोर् मध्यस्य च वस्त्रादिना बन्धनम् । अपाश्रयणं कुड्यादिसंश्रयणम् । विजृम्भितं जृम्भणम् । अवस्फोटनं भुजास्फालनादि । हसितं प्रसिद्धम् । तच् च यद्य् अशक्यपरिहारं तदा मुखं पिधाय कार्यम् । तद् आह आपस्तम्बः -  "यदि स्मयेतापिगृह्य स्मयेतति हि ब्राह्मणम् । नोपजिघ्रेत् स्त्रियं मुखेन न हृदयेन प्रार्थयेन् नाकारणाद् उपस्पृशेत्" इति । पुनर् आपस्तम्बः -  "दत्वा नानुकथयेत् कृत्वा च ननुस्मरेद् आत्मप्रशंसा परगर्हाम् इति च वर्जयेत्" इति । हारीतो ऽपि -  "हयगमरथचैत्य-वृक्षविषमारोहणप्रचयनसंसिद्धिसर्पणमहानद्यर्णवप्रतरणमहासाहसविरुद्धानि वर्जयेत्" इति । आपस्तम्बो ऽपि -  "स्त्रीभिर् यावद् अर्थसंभाषी मृदुः शान्तो दान्तो ह्रीमन् दृढधृतिः" इति । विष्णुर् अपि -  "कृतलवणं ब्रह्मचारी वर्जयेत्" इति । कृतलवणम् ऊषरलवणम् । मनुर् अपि ।

> नैनं ग्रामे ऽभिनिम्लोचेत् सूर्यो नाभ्युदयात् क्वचित् ।

> सूर्येण ह्य् अभिनिर्मुक्तः शयानो ऽभ्युदितश् च यः ॥

> प्रायश्चित्तम् अकुर्वाणो युक्तः स्यान् महतैनसा ।

> मुण्डो वा जटिलो वा स्याद् अथ वा स्याच् छिखाजटः ॥ इति ।

मुण्डः शिखाविहीनः, "मुण्डः शिखी वा" इति गौतमस्मरणात् । कात्यायनो ऽपि ।

> सशिखं वपनं कार्यम् आ स्नानाद् ब्रह्मचारिणः ।

> आ शरीरविमोक्षात् तु ब्रह्मचर्यं न चेद् भवेत् ॥ इति ।

एतच् छन्दोगाभिप्रायम् । तथा च श्रीविष्णुपुराणे भरतवाक्यम् ।

> एते लूनशिखास् तस्य दशनैर् अचिरोद्गतैः ।

> कुशकाशा विराजन्ते वटः सामगा इव ॥

"अधः शयीत" इत्य् उक्तं गौतमेन । तत्र विशेषम् आह यमः ।

> खट्वासनं च शयनं वर्जयेद् दन्तधावनम् ।

> स्वपेद् एकः कुशेष्व् एव न रेतः स्कन्दयेत् क्वचित् ॥

मनुर् अपि ।

> एकः शयीत सर्वत्र न रेतः स्कन्दयेत् क्वचित् ।

> कामाद् धि स्कन्दयेद् रेतो हिनस्ति व्रतम् आत्मनः ॥

व्रतं ब्रह्मचर्यम् । अकामत उत्सर्गे प्रायश्चित्तमात्रं न व्रतलोप इत्य् आह स एव ।

> स्वप्ने सिक्त्वा ब्रह्मचारी द्विजः शुक्लम् अकामतः ।

> स्नात्वार्कम् अर्चयित्वापि पुनर् माम् इत्य् ऋचं जपेत् ॥ इति ।

**इति स्मृतिचन्द्रिकायाम् उपनीतधर्माः**

###  वेदप्रशंसा
**अथ वेदप्रशंसा**

तत्र मनुः ।

> चातुर्वर्ण्यं त्रयो लोकाश् चत्वारश् चाश्रमाः पृथक् ।

> भूतं भव्यं भविष्यच् च सर्वं वेदात् प्रसिद्ध्यति ॥

याज्ञवल्क्यो ऽपि ।

> यज्ञानां तपसां चैव शुभानां चैव कर्मणाम् ।

> वेद एव द्विजातीनां निःश्रेयसकरः परः ॥

यज्ञादीनां कर्मणां मध्ये वेदाभ्यास एव द्विजातीनां पर उत्कृष्टो निःश्रेयसकरः, तस्य तपोरूपत्वात् । तथा च मनुः ।

> वेदम् एव सदाभ्यसेत् तपस् तप्स्यन् द्विजोत्तमः ।

> वेदाभ्यासो ऽपि विप्रस्य तपः परम् इहोच्यते ॥

> आ हैव स नखाग्रेभ्यः परमं तप्यते तपः ।

> यः स्रग्व्य् अपि द्विजो ऽधीते स्वाध्यायं शक्तितो ऽन्वहम् ॥

यः प्रत्यहं यथाशक्ति स्वाध्यायम् अधीते स आ नखाग्रेभ्यः परम् उत्कृष्टं तपः करोतीत्य् अर्थः । हेय्ति प्रसिद्धौ । स्रग्वी घृतमाल्यो नियमविहीनो ऽपीति यावत् । व्यासो ऽपि ।

> नान्यतो ज्ञायते धर्मः वेदाद् एवैष निर्बभौ ।

> तस्मात् सर्वप्रयत्नेन धर्मार्थी वेदम् अभ्यसेत् ॥

धर्मार्थी धर्मज्ञानार्थम् । अत एव मनुः ।

> पितृदेवमनुष्याणां वेदश् चक्षुर् सनातनः । इति ।

वेदविदः फलम् अपि स एवाह ।

> यथा जातबलो वह्निर् दहत्य् आर्द्रान् अपि द्रुमान् ।

> तथा दहति वेदज्ञः कर्मजं दोषम् आत्मनः ॥

तथा वेदविहीनस्य सर्वक्रियानैष्फल्यम् अपि स एवाह ।

> यथा षण्डो ऽफलः स्त्रीषु यथा गौर् गवि चाफला ।

> यथा चाज्ञे ऽफलं दानं तथा विप्रो ऽनृचो ऽफलः ॥

वसिष्ठो ऽपि ।

> यश् च काष्ठमयो हस्ती यश् च चर्ममयो मृगः ।

> यश् च विप्रो ऽनधीयानस् त्रयस् ते नामधारकाः ॥

यथा दार्वादिनिर्मितो हस्ती युद्धादिकर्मयोग्यो न भवति तथानधीयानो ऽपि स्वकर्मयोग्यो न भवतीत्य् अर्थः । अत एवायं ब्राह्मणो न भवतीत्य् आह स एव ।

> नानृचो ब्राह्मणो भवति न वणिङ् न कृषीवलः ।

> न शूद्रप्रेषणं कुर्वन् न स्तेनो न चिकित्सकः ॥

मनुर् अपि ।

> यो ऽनदीत्य द्विजो वेदान् अन्यत्र कुरुते श्रमम् ।

> स जीवन्न् एव शूद्रत्वम् आशु गच्छति सान्वयः ॥

अतः पूर्वं वेदाध्ययनेन भवितव्यम् इत्य् अर्थः । अत एव शङ्खः -  "न वेदम् अनधीत्यान्यां विद्याम् अधीयीतान्यत्र वेदाङ्गस्मृतिभ्यः" इति । अङ्गादेर् अपि तदर्थपरिज्ञानार्थत्वाद् इत्य् अभिप्रायः । तथा च हारीतः -  "वेदो वै विद्या ब्राह्मणस्य । तत्परिज्ञानार्थम् अङ्गानि" इति ।

**इति स्मृतिचन्द्रिकायां वेदप्रशंसा**

###  श्रुतप्रशंसा
**अथ श्रुतप्रशंसा**

तत्र लघुव्यासः ।

> न वेदपाठमात्रेण संतोषं कारयेद् बुधः ।

> पाठमात्रावसायी तु पङ्के गौर् इव सीदति ॥ इति ।

निरुक्ते ऽपि -  "स्थाणुर् अयं भारहरः किलाभूद् अधीत्य वेदं न विजानाति यो ऽर्थम्" इति । लघुव्यासो ऽपि ।

> वेदस्वाध्ययनं सर्वं धर्मशास्त्रस्य चापि यत् ।

> अजानतो ऽर्थं तत् सर्वं तुषाणां खण्डनं यथा ॥

> यथा पशुर् भारवाही न तस्य भजते फलम् ।

> द्विजस् तदर्थानभिज्ञो न वेदफलम् अश्नुते ॥

वैदिककर्मफलभाङ् न भवतीत्य् अर्थः । अत एवास्य शूद्रसमानत्वम् आह स एव ।

> यो ऽधीत्य विधिवद् विप्रो वेदार्थं न विचारयेत् ।

> स सान्वयः शूद्रसमः पात्रतां न प्रपद्यते ॥

अत एव चैतेषां वाङ्मात्रेणापि पूजा न कार्येत्य् आह स एव ।

> पाठमात्रपारान् नित्यं द्विजातींश् चार्थवर्जितान् ।

> पशून् इव स तान् प्राज्ञो वाङ्मात्रेणापि नार्चयेत् ॥

अतो ऽधीतवेदस्य तदर्थविचार आवश्यक इत्य् अभिप्रायः । अत एव दक्षः ।

> वेदस्वीकरणं पूर्वं विचारो ऽभ्यसनं जपः ।

> तद्दानं चैव शिष्येभ्यो वेदाभ्यासो हि पञ्चधा ॥

विचारो वेदार्थविचारः । लघुव्यासो ऽपि ।

> श्रुतहीनम् अधीतं यत् नह नापुत्र तद् भवेत् ।

> श्रुतं तु केवलम् अपि समुद्दाराय कल्पते ॥

किं पुनः समुच्चितम् इत्य् अभिप्रायः । तद् आह स एव ।

> ज्ञानं कर्म च संयुक्तं मुक्त्यर्थं कथितं यथा ।

> अधीतं श्रुतसंयुक्तं तथा श्रेष्ठं न केवलम् ॥

> समुच्चितं स्तोकम् अपि श्रुताधीतं विशिष्यते ।

> चतुर्णाम् अपि वर्णानां केवलाध्ययनाद् द्विजात् ॥ इति ।

वेदार्थविदः फलम् आह मनुः ।

> वेदशास्त्रार्थतत्त्वज्ञो यत्र यत्राश्रमे वसेत् ।

> इहैव तिष्ठन् लोके स ब्रह्मभूयाय कल्पते ॥

हारीतो ऽपि ।

> मन्त्रार्थ्ज्ञो जपन् जुह्वंस् तथैवाध्यापयन् द्विजः ।

> स्वर्गलोकम् अवाप्नोति नरकं तु विपर्यये ॥

निरुक्ते ऽपि -  "यो ऽर्थवित् सकलं भद्रम् अश्नुते स नाकम् एति ज्ञानविधूतपाप्मा" इति । मनुस् त्व् अभ्यसनीयानि शास्त्राण्य् आह ।

> बुद्धिवृद्धिकराण्य् आशु धान्यानि च हितानि च ।

> नित्यं शास्त्राण्य् अवेक्षेत निगमांश् चैव वैदिकान् ॥

पुराणे ऽपि ।

> धर्मशास्त्रं तु विज्ञेयं शब्दशास्त्रं तथैव च ।

> पुराणानीतिहासाश् च तद् आख्यानानि यानि च ॥

> महात्मनां च चरितं श्रोतव्यं नित्यम् एव च । इति ।

**इति स्मृतिचन्द्रिकायां श्रुतप्रशंसा**

### अध्ययनविधिः
**अथाध्ययनविधिः **

तत्र मनुः ।

> तपोविशेषैर् विविधैर् व्रतैश् च विधिचोदितैः ।

> वेदः कृत्स्नो ऽधिगन्तव्यः सरहस्यो द्विजन्मना ॥

रहस्यम् उपनिषत् । अधिगन्तव्यो ऽध्येतव्य इत्य् अर्थः । तथा च स्रुतिः -  "स्वाध्यायो ऽध्येतव्यः" इति । स्वकुलपरंपरागता शाखाध्येतव्येति यावत् । अत एव वसिष्ठः ।

> पारम्पर्यागतो येषां वेदः सपरिबृंहणः ।

> तच्छाखं कर्म कुर्वीत तच्छाखाध्ययनं तथा ॥ इति ।

शाखान्तराध्ययने शाखारण्डो भवतीत्य् अभिप्रायः । यद् आह स एव ।

> एकदेशे ऽपि शाखानां मध्ये यो ऽन्यतमं व्रजेत् ।

> स्वशाखां संपरित्यज्य शाखारण्डः स उच्यते ॥

तस्य दोषम् अप् स एवाह ।

> स्वशाखां यः परित्यज्य पारक्यम् अधिगच्छति ।

> स शूद्रवद् बहिष्कार्यः सर्वकर्मसु साधुभिः ॥

> आत्मशाखां परित्यज्य परशाखासु वर्तते ।

> उच्छेत्ता तस्य वंशस्य रौरवं नरकं व्रजेत् ॥

> स्वीयशाखोज्झिता येन ब्रह्म तेनोज्झितं परम् ।

> ब्रह्महैव स विज्ञेयः सद्भिर् नित्यं विगर्हितः ॥ इति ।

लोगाक्षिर् अपि ।

> यः स्वशाखां परित्यज्य पारक्यम् अधिगच्छति ।

> स शूद्रवद् बहिष्कार्यो हव्यकव्येषु दातृभिः ॥

अनेन स्वशाखाया अपरित्यागेन शाखान्तराध्ययनम् अविरुद्धम् इत्य् आह । अत एव वसिष्ठः ।

> अधीत्य शाखाम् आत्मीयां परशाखां ततः पठेत् ।

तथा नियमान्तरम् अपि स एवाह ।

> यच् छाखीयैस् तु संस्कारैः संस्कृतो ब्राह्मणो भवेत् ।

> तच् छाखाध्ययनं कुर्यात् त्यागेन पतितो भवेत् ॥

यस् तु स्वशाखीयं कर्म परित्यज्य शाखान्तरोक्तम् आचरति, सो ऽपि शाखारण्ड इत्य् आह वसिष्ठः ।

> न जातु परशाखोक्तं बुधः कर्म समाचरेत् ।

> आचरन् परशाखोक्तं शाखारण्डः प्रकीर्तितः ॥

संग्रहकारस् त्व् अस्याप् दोषम् आह ।

> यः स्वशाखोक्तम् उत्सृज्य परशाकोक्तम् आचरेत् ।

> अप्रमाणम् ऋषिं कृत्वा सो ऽन्धे तमसि मज्जति ॥

कात्यायनो ऽपि ।

> स्वशाखाश्रयम् उत्सृज्य परशाखाश्रयं तु यः ।

> कर्तुम् इच्छति दुर्मेधा मोघं तस्य विचेष्टितम् ॥

अनेनापि स्वशाखीयकर्मापरित्यागेन शाखान्तराश्रयणम् अविरुद्धम् इति ज्ञायते । तद् अपि तेनैवोक्तम् ।

> यन् नाम्नातं स्वशाखायां परोक्तम् अविरोधि च ।

> विद्वद्भिस् तद् अनुष्ठेयम् अग्निहोत्रादिकर्मवत् ॥ इति ।

अथाध्ययनारम्भं प्रकृत्याह मनुः ।

> ओङ्कारपूर्विकास् तिस्रो महाव्याहृतयो ऽव्ययाः ।

> त्रिपदा चैव सावित्री विज्ञेया ब्रह्मणो मुखम् ॥

ॐ भूर् भुवः सुवर् इति महाव्याह्र्तयस् तिस्रः । तत् सवितुर् इति सावित्री ब्रह्मणो मुखं वेदस्य मुखम् आरम्भ इत्य् अर्थः । गौतमस् तु पञ्च व्याहृतयः प्रयोज्या इत्य् आह -  "ॐपूर्वा व्याहृतयः पञ्च सत्यान्ताः" इति । एतच् चान्वहं वेदितव्यम् । तथा च संवर्तः ।

> प्रणवं प्राक् प्रयुञ्जीत व्याहृतीस् तदनन्तरम् ।

> सावित्र्याश् चानुवचनं ततो वृत्तान्तम् आरभेत् ॥

वृत्तान्तं यत् प्रस्तुतम् इत्य् अर्थः । प्रणवोच्चारणम् अपि प्राणायामत्रयाद् उपरि वेदितव्यम् । तद् आह मनुः ।

> प्राक्कूलान् पर्युपासीनः पवित्रैश् चैव पावितः ।

> प्राणायामैस् त्रिभिः पूतस् तत ॐकारम् अर्हति ॥

प्राक्कूलान् प्रागग्रान् इत्य् अर्थः । पवित्रं पावनम् इति । गौतमेनोक्तम् -  "प्राणोपस्पर्शनं दर्भैः" इति । प्राणा इति चक्षुरादीन्द्रियाणि श्रीषन्यान्य् उच्यन्ते । तानि दर्भैर् उपस्पृशेद् इत्य् अर्थः । प्राणायामा अपि तेनैवोक्ताः -  "प्राणायामास् त्रयः पञ्चदशमात्राः" इति । प्राणायामः प्राणनिरोधः निरुच्छ्वासेनावस्थानम् इति यावत् । लघ्वक्षरोच्चारणकालो मात्रा । पञ्चदशमात्रा इत्य् अनेन "सव्याहृतिकां सप्रणवाम्" इत्य् अस्य प्रतिषेधम् आह । एतच् च प्रणवोच्चारणम् अधीत्यापि कार्यम् । तद् आह मनुः ।

> ब्रह्मणः प्रणवं कुर्याद् आदाव् अन्ते च सर्वदा ।

> स्रवत्य् अन्ॐक्र्तं पूर्वं परस्ताच् च विशीर्यति ॥ इति ।

नियमान्तरम् अपि स एवाह ।

> ब्रह्मारम्भे ऽवसाने च पादौ ग्राह्यौ गुरोः सदा ।

पादग्रह्णम् उपसंग्रहणम् । यद् आह अङ्गिराः ।

> प्राप्ते वेदानुवचने विसर्गे चान्वहं गुरोः ।

> उपसंग्रहणं कार्यं विप्रोष्य त्व् आगतेन च ॥ इति ।

गौतमस् त्व् अध्येत्तुर् दिङ्नियमम् आह -  "प्राङ्मुखो दक्षिणतः शिष्य उदङ्मुखो वा" इति । मनुर् अपि ।

> अध्येष्यमाणस् त्व् आचान्तो यथाशास्त्रम् उदङ्मुखः ।

> ब्रह्माञ्जलिकृतो ऽध्याप्यो लघुवासा जितेन्द्रियः ॥

अध्येष्यमाण इति वचनाद् एतद् आचमनम् अध्ययनाङ्गम् । ब्रह्माञ्जलिम् अपि स एवाह ।

> संहत्य हस्ताव् अध्येयं स हि ब्रह्माञ्जलिः स्मृतः । इति ।

अत्र विशेषम् आह संवर्तः ।

> ततो ऽधीयीत वेदं तु वीक्षमाणो गुरोर् मुखम् ।

> हस्तौ तु संहतौ कार्यौ जानुभाम् उपरि स्थितौ ॥

गुरोर् मुखं वीक्षमाण इत्य् अनेन गुरुमुखाद् एव वेदो ऽध्येतव्य इत्य् आह । अत एव नारदः ।

> पुस्तकप्रत्ययाधीतं नाधीतं गुरुसंनिधौ ।

> भ्राजते न सभामध्ये जारगर्भ इव स्त्रियाः ॥

गुरुसंनिधाने ऽपि तदनुज्ञयाध्येतव्यम्, अन्यथा दोषश्रवणात् । तद् आह लघुव्यासः ।

> ऋचम् अर्धर्चम् अथ वा पादं वा यदि वाक्षरम् ।

> गृह्णाति यो ऽननुज्ञातो परस्मात् परतो द्विजः ॥

> स ब्रह्मस्तेयसंयुक्तो नरकं प्रतिपद्यते ।

तथा शूद्रसंनिधाने ऽपि नाध्येतव्यम् । तद् आह स एव ।

> अनध्यायेष्व् अधीतं यद् यच् च शूद्रस्य संनिधौ ।

> प्रतिग्रहनिमित्तं च नरकाय तद् उच्यते ॥

मनुर् अपि ।

> नाविस्पष्टम् अधीयीत न शूद्रजनसंनिधौ ।

> न निशान्ते परिश्रान्तो ब्रह्माधीत्य पुनः स्वपेत् ॥

अविस्पष्टं वर्णस्वरादिरहितम् । निशान्ते रात्रेर् अपरभागे । ब्रह्माधीत्य श्रान्तो ऽपि पुनर् न स्वपेद् इत्य् अर्थः । तथा च गौतमः -  "नापररात्रम् अधीत्य पुनः प्रतिसंविशेत्" इति । हारीतो ऽपि -  "ब्राह्मे मुहूर्ते प्रतिबुध्य स्वाद्यायम् आवर्त्य न प्रतिसंविशेत्" । नारदस् तु वर्णस्वरादिरहिताध्ययने दोषम् आह ।

> हस्तहीनं तु यो ऽधीते स्वरवर्णविवर्जितम् ।

> ऋग्यजुःसामभिर् दग्धो वियोनिम् अधिगच्छति ॥

> हस्तेनाधीयमानस् तु स्वरवर्णान् प्रयोजयन् ।

> ऋग्यजुःसामभिः पूतो ब्रह्मलोकं स गच्छति ॥

एतच् चाध्ययनादिफलं गर्भाधानादिसंस्कारवत एव नान्यस्येत्य् आह लघुव्यासः ।

> संस्कारवद्भिः कर्तव्यं वेदस्याध्ययनं द्विजैः ।

> शूद्रस्य फलवत् तत् स्याद् अन्यथा निष्फलं स्मृतम् ॥

नियमान्तराण्य् अपि स एवाह ।

> मेखलाजिनदण्डानां धारिभिर् ब्रह्मचारिभिः ।

> वेदः कृत्स्नो ऽधिगन्तव्यः सत्पथाचारवर्तिभिः ॥

> भिक्षाशिभिर् गुरोर् नित्यं शुश्रूषायां रतैस् तथा ।

> आ समाप्तेर् व्रतं कुर्याद् वेदस्य विधिर्वाद् (?) द्विजैः ॥

शुश्रूषा परिचर्या । तस्याः फलम् आह मनुः ।

> यथा खनन् कनित्रेण नरो वार्य् अधिगच्छति ।

> एवं गुरुगतां विद्यां शुश्रूषुर् अधिगच्छति ॥

नारदो विद्याधिगमोपायम् आह ।

> यो ऽहेर् इव ऋणाद् भीतः सौहित्यान् नरकाद् इव ।

> राक्षसीभ्य इव स्त्रीभ्यः स विद्याम् अधिगच्छति \।

> यत् कीटैः पांसुभिः श्लक्ष्णैर् वल्मीकः क्रियते महान् ।

> न तत्र बलसामर्थ्यम् उद्योगस् तत्र कारणम् ॥

> शनैर् विद्यां शनैर् अर्थान् आरोहेत् पर्वतं शनैः ।

तृप्तिः सौहित्यम् । तथा विघनहेतून् अपि स एवाह ।

> द्यूतं पुस्तकशुश्रूषा नाटकासक्तिर् एव च ।

> स्त्रियस् तन्द्री च निद्रा च विद्याविघ्नकराणि षट् ॥

शुस्रूषा श्रोतुम् इच्छा । तन्द्री आलस्यम् । एवम् उक्तनियमविहीनाद् अध्ययनाभावो वरम् इत्य् आह लघुव्यासः ।

> ऋक्पादम् अप्य् अधीयीत मार्गेणोक्तेन धर्मवित् ।

> न त्व् एव चतुरो वेदान् अन्यायेन कदाचन ॥

> वेदविप्लावनात् तेन वरं मौनं समाश्रितम् ।

> वेदविप्लावनाद् विप्रो नरकं यात्य् अधोमुखः ॥

वेदविप्लावकस्य लक्षणम् आह यमः ।

> यो ऽर्थार्थीमान् द्विजे दद्यात् पठेद् एवाविधानतः ।

> अनधाये च तं प्राहुर् वेदविप्लावकं बुधाः ॥

अत्र याज्ञवल्क्यः ।

> कृतज्ञो ऽद्रोही मेधावी शुचिः कल्पो ऽनसूयकः ।

> अध्याप्याः साधुशक्ताप्तस्वार्थदा धर्मतस् त्व् इमे ॥

कृतज्ञ उपकारस्मर्ता । अद्रोह्य् अनपराधी । मेधावी धारणावान् । शुचिः प्रयतः । कल्यो विरोगः । अनसूयकः परपुरुषदोषान् आविष्करणशीलः । साधुः वृत्तवान् । शक्तः शुश्रूषायां । आप्तो ऽप्रतारकः । स्वः ज्ञातिः । अर्थदो गुर्वर्थप्रदाता । इमे धर्मतः धर्मानतिरेकेणाध्याप्याः । 	<span style="text-decoration - underline;">नन्व्</span> अर्थदो ऽध्याप्य इत् न घटते,

> भृताद् अध्ययनादानं भृत्काध्यापनं तथा ।

इत्य् उपपातकमध्ये पठितत्वात् । 

> <span style="text-decoration - underline;">मैवं</span> भृतिसंप्रतिपत्तिपूर्वकम् एवाध्यापनं प्रतिषिद्धम् इतरस्य वृत्तिहेतुत्वेनाविरोधात् । अत एव मनुः ।

> धर्मार्थौ यत्र न स्यातां शुश्रूषा वापि तद्विधा ।

> तत्र विद्या न वक्तव्या शुभं बीजम् इवोषरे ॥

यमो ऽपि ।

> यतो धर्मागमो न स्यान् न शुस्रूषाधनागमौ ।

> विद्यया सह मर्तव्यं न विद्याम् ऊषरे वपेत् ॥

मनुस् तु ज्ञानदो ऽप्य् अध्याप्य इत्य् आह ।

> आचार्यपुत्रः शुस्रूषुर् ज्ञानदो धार्मिकः सुचिः ।

> आप्तः शक्तो ऽर्थदः साधुः स्वो ऽध्याप्या दश धर्मतः ॥

शक्तो विद्याग्रहणसमर्थः । ज्ञानदो विद्याप्रदः । नारदो ऽपि ।

> गुरुशुश्रूषया विद्या पुष्कलेन धनेन वा ।

> अथ वा विद्यया विद्या चतुर्थं नोपलभ्यते ॥

इमे ऽध्याप्या इति वदन्न् असूयकदयो नाध्याप्या इत्य् आह । अत एव वसिष्ठः ।

> विद्या ह वै ब्राह्मणम् आजगाम् गोपाय मा शेवधिस् ते ऽहम् अस्मि ।

> असूयकायानृजवे ऽयताय न मां ब्रूया वीर्यवती तथा स्याम् ॥

> यम् एव विद्याः शुचिम् अप्रमत्तं मेधाविनं ब्रह्मचर्योपपन्नम् ।

> यस् ते न द्रुह्येत् कतमच् च नाह तस्मै मां ब्रूया निधिपाय ब्रह्मन् ॥ इति ।

शेवधिः निधिः । विष्णुर् अपि -  "नपरीक्षितं यजयेन् नाध्यापयेन् नोपनयेत्" इति । अध्यापने नियमविशेषान् आह यमः ।

> सततं प्रातर् उत्थाय दन्तधावनपूर्वकम् ।

> स्नात्वा हुत्वाथ शिष्येभ्यो कुर्याद् अध्यापनं नरः ॥

आपस्तम्बो ऽपि -  "शयानश् चाध्यापनं वर्जयेन् न च तस्यां शय्यायाम् अध्यपयेद् यस्यां शयीत" इति । मनुर् अपि ।

> अध्येष्यमाणस् तु गुरुर् नित्यकालम् अतन्द्रितः ।

> अधीष्व भो इति ब्रूयाद् विरोमो ऽस्त्व् इति चारमेत् ॥

आरमेद् अध्यपनान् निवर्तयेतेत्य् अर्थः । यः पुनर् अनन्यमना नाधीते तं निर्भर्त्सनादिना शिक्षयेत् । तद् आह गौतमः -  "शिष्यशिष्तिर् अवधेन" इति । शिष्टिः शासनम् । अवधेन ताडनम् अकृत्वेत्य् अर्थः । शिष्यग्रहणम् अन्यस्यापि भार्यादेः शासनीयस्यान्यस्योपलक्षणार्थम् । अत एव मनुः ।

> भार्या पुत्रश् च दासश् च प्रेष्यो भ्राता च सोदरः ।

> प्राप्तापराधास् ताड्याः स्यू रज्ज्वा वेणुदलेन वा ॥

एतच् च निर्भर्त्सनादिना शासितुम् अशक्तौ वेदितव्यम् । अत एव गौतमः -  "अशक्तौ रज्जुवेणुदलाभ्यां तनुभ्याम्" इति । तादनम् इति शेषः । तच् च शिरसि न कार्यम् । तद् आह मनुः ।

> पृष्ठतस् तु शरीरस्य नोत्तमाङ्गे कथं चन ।

> अतो ऽन्यथा तु प्रहरन् प्राप्तः स्याच् चोरकिल्बिषम् ॥

यस् तु हस्तादिना ताडयति स राज्ञा शासनीय इत्य् आह गौतमः -  "अन्येन निघ्नन् राज्ञा शास्यः" इति । य पुनर् अर्थिने विद्यां न प्रयच्छति तस्य दोषम् आह वसिष्ठः -  "यो हि विद्याम् अधीत्यार्थिने न संप्रदद्यात् स कर्मानर्हः स्यात्" इति । यमो ऽपि ।

> संवत्सरोषिते शिष्ये गुरुर् ज्ञानं न निर्दिशेत् ।

> हरते दुष्क्र्तं तस्य शिष्यस्य वसतो गुरुः ॥

एतच् च शूद्रशिष्यव्यतिरिक्तविषयम् । तस्याध्ययननिषेधात् तथा चापस्तम्बः -  "अशूद्राणाम् अदुष्टकर्मणाम् उपायनं वेदाध्ययनम् अग्न्याधेयं फलवन्ति च कर्माणि" इति । एतच् चाध्ययनं ब्राह्मणाद् एव कार्यम् । तस्यैव प्रवचने ऽधिकारात् । तथा च मनुः ।

> अधीयीरंस् त्रयो वर्णाः स्वकर्मस्था द्विजातयः ।

> प्रब्रूयाद् ब्राह्मणस् तेषां नेतराव् इति निश्चयः ॥

एतद् अनापद्विषयम् । आपदि क्षत्रियादेर् अप्य् अध्ययनविधानात् । तद् आह स एव ।

> अब्राह्मणाद् अध्ययनम् आपत्काले विधीयते ।

> अनुव्रज्या च शुश्रूषा यावद् अध्ययनं गुरोः ॥

तत्रानुगमनमात्रम् एव शुश्रूषा । सापि यावद् अध्ययनं तावद् एव कार्यम् इत्य् अर्थय् । गौतमो ऽपि -  "आपत्कल्पो ब्राह्मणस्याभ्राह्मणाद् विद्योपयोगो ऽनुगमनं शुश्रूषा समाप्ते ब्राह्मणो गुरुः" इति । विद्याग्रहणम् अन्येषां रत्नप्रभृतीनाम् उपलक्षणार्थम् । अत एव देवलः ।

> रत्नान्य् आपः स्त्रियो विद्या धर्मः शौचं सुभाषितम् ।

> विविधानि च शिल्पानि समादेयानि सर्वतः ॥

मनुर् अपि ।

> श्रद्दधानः सुभां विद्याम् आददीतावराद् अपि ।

> अन्त्याद् अपि परं धर्मं स्त्रीरत्नं दुष्कुलाद् अपि ॥

> विषाद् अप्य् अमृतं ग्राह्यं बालाद् अपि सुभाषितम् ।

> अमित्राद् अपि सद्वृत्तम् अमेध्याद् अपि काञ्चनम् ॥

तथा विद्याफलम् अपि स एवाह ।

> तपो विद्यापि विप्रस्य निःश्रयसकरं परम् ।

> तपसा कल्मषं हन्ति विद्ययामृतम् अश्नुते ॥

देवलो ऽपि ।

> विद्या वित्तं तपश् चेति त्रीणि तेजांसि देहिनः ।

> इह चामुत्र च श्रेयस् तद् एतैः साध्यते त्रिभिः ॥

> विद्यया निर्मलं ज्योतिर् वित्तत्यागात् सुखोदयम् ।

> तपसा विमलां भूतिं प्राप्नुयान् मानवस् त्रिभिः ॥ इति ।

विद्यादानस्य फलम् आह यमः ।

> दशानां तु सहस्राणां युक्तानां धुर्यवाहिनाम् ।

> सुपात्रे विनियुक्तानां कन्या विद्या च तत्समम् ॥ इति ।

बृहस्पतिर् अपि ।

> सहस्रसंमिता धेनुर् अनड्वान् दश धेनवः ।

> दशानडुत्समं यानं दशयानसमो हयः ॥

> दशवाजिसमा कन्या भूमिदानं च तत्समम् ॥

> भूमिदानात् परं नास्ति विद्यादानं ततो ऽधिकम् ॥

मनुर् अपि ।

> सर्वेषाम् एव दानानां ब्रह्मदानं विशिष्यते ।

> वार्यन्नगोमहीवासस्तिलकाञ्चनसर्पिषाम् ॥

संवर्तो ऽपि ।

> विद्यादानेन सुमनाः शिवलोके महीयते । इति ।

**इति स्मृतिचन्द्रिकायाम् अध्ययनविधिः**

### उपाकरणम्
**अथोपाकरणम्**

तत्र याज्ञवल्क्यः ।

> अध्यायानाम् उपाकर्म श्रावण्यां श्रवणेन वा ।

> हस्तेनौषधिभावे वा पञ्चम्यां श्रावणस्य तु ॥

अधीयन्त इत्य् अध्याया वेदाः । तेषाम् उपाकर्माख्यं कर्म श्रावण्यां पौर्णमास्यां श्रवणेन वा नक्षत्रेण हस्तेन वा युक्तायां पञ्चम्याम् ओषधिप्रादुर्वावे सति कार्यम् । तथा च आश्वलायनः -  "अथातो ऽध्यायानाम् उपाकरणम् ओषधीनां प्रादुर्भावे श्रवणेन श्रावण्यां पञ्चम्यां हस्तेन वा" इति । यदा तु श्रावणे मासि न प्रादुर्भवन्त्य् ओधयस् (?) तदा प्रौष्ठपद्यां कर्यम् । अत एव शौनकः -  "तद् वार्षिकम् इत्य् एतद् आचक्षते" इति । वसिष्ठो ऽपि -  "अथातः स्वाध्यायोपाकर्म श्रावण्यां पौर्णमास्यां प्रौष्ठपद्यां वा" इति । प्रौष्ठपदी भाद्रपदस्य पौर्णमासी । तत्र श्रवणे नक्षत्रे विशेषम् आह व्यासः ।

> श्रवणेन तु यत् कर्म उत्तराषाढसंयुतम् ।

> संवत्सरकृतो ऽध्यायस् तत्क्षणाद् एव नश्यति ॥

> धनिष्ठासंयुतं कुर्याच् छ्रावणे कर्म तद् भवेत् ।

> तत् कर्म सफलं विद्याद् उपाकरणसंज्ञितम् ॥ इति ।

बोदायनस् त्व् आषाढ्याम् एवोपाकरणम् आह -  "श्रावण्यां पौर्णमास्याम् आषाढ्यां वोपाकृत्य तैष्यां माघ्यां वोत्सृजेत्" इति । तैषी तिष्यस्य पौर्णमासी । एवं छन्दांस्य् उपाकृत्यानन्तरं पक्षद्वये ऽपि सार्धांश् चतुरो मासान् अधीयीत । तथा च मनुः ।

> श्रावण्यां प्रौष्ठपद्यां वाप्य् उपाकृत्य यथाविधि ।

> युक्तः छन्दांश्य् अधीयीत मासान् विप्रो ऽर्धपञ्चमान् ॥

युक्तो यत्नवान् वसिष्ठस् त्व् अर्धषष्ठान् मासान् अधीयीतेत्य् आह -  "अर्धपञ्चमान् मासान् अर्धषष्ठान् वा" इति । एतच् चाध्ययनं गृहस्थस्याप्य् अविरुद्धम् । अत एवाधीयीतेत्य् अनुवृत्तौ शौनकः -  "समावृत्तो ब्रह्मचारिकल्पेन यथान्यायम् इतरे जायोपेयीत्य् एके" । इतरे ब्रह्मचारिण इत्य् अर्थः ।

**इति स्मृतिचन्द्रिकायाम् उपाकरणम्**

### उत्सर्जनम्
**अथोत्सर्जनम्**

तत्र मनुः ।

> पुष्ये तु छन्दसां कुर्याद् बहिर् उत्सर्जनं द्विजः ।

> माधशुक्लस्य वा प्राप्ते पूर्वाह्णे प्रथमे ऽहनि ॥

शुक्लप्रतिपदि पूर्वाह्णि इत्य् उभयत्रापि संबध्यते । अत्र यः श्रावण्याम् उपाकुर्याद् असौ पुण्यमासस्य शुक्लप्रतिपत् पूर्वाह्णे उत्सृजेत् । इतरस् तु माघे । अर्धपञ्चमान् मासान् अधीयीतेति तेनैवोक्तत्वात् । आपस्तम्बस् तु तैष्यां पौर्णमास्याम् उत्सर्जनम् आह -  "तैष्यां पौर्णमास्यां रोहिण्यां वा विरमेत्" इति । रोहिण्य् अपि तिष्यस्यैव ग्राह्या । तथा च याज्ञवल्क्यः ।

> पौषमासस्य रोहिण्याम् अष्टकायाम् अथापि वा ।

> जलान्ते छन्दसां कुर्याद् उत्सर्गं विधिवद् बहिः ॥ इति ।

अत्र पुराणम् ।

> उपाकर्मणि चोत्सर्गे यथाकालं समेत्य च ।

> ऋषीन् दर्भमयान् कृत्वा पूजयेत् तर्पयेत् ततः ॥ इति ।

एवम् उत्सृज्यानन्तरं छन्दांसि शुक्लपक्षेष्व् अधीयीत । वेदाङ्गानि कृष्णपक्षेष्व् अधीयीत । तथा च मनुः ।

> अत ऊर्ध्वं तु छन्दांसि शुक्लेषु नियतः पठेत् ।

> वेदाङ्गानि तु सर्वाणि कृष्णपक्षेषु संपठेत् ॥

वसिष्ठो ऽपि -  "अत ऊर्ध्वं शुक्लपषेष्व् अधीयीत कामं तु वेदाङ्गानि" इति । कामम् इति वदन्न् अङ्गाध्ययनम् अनध्याये ऽप्य् अविरुद्धम् इत्य् आह । अत एव मनुः ।

> वेदोपकरणे चैव स्वाध्याये चैव नैत्यके ।

> नानुरोधो ऽस्त्य् अनध्याये होममन्त्रेषु चैव हि ॥

वेदोपकरणान्य् अङ्गानि । नित्यस्वाध्यायो ब्रह्मयज्ञः । एतत् कर्मद्वयं छन्दसाम् अयातयामत्वायेत्य् आह कात्यायनः ।

> प्रत्यब्दं यद् उपाकर्म सोत्सर्गं विधिवत् द्विजैः ।

> क्रियते छन्दसां तेन पुनर् आप्यायनं भवेत् ॥

> अयातयामैश् छन्दोभिर् यत् कर्म क्रियते द्विजैः ।

> क्रीडमानैर् अपि सदा तत् तेषां सिद्धिकारणम् ॥ इति ।

**इति स्मृतिचन्द्रिकायाम् उत्सर्जनम्**

### अनध्यायाः
**अथानध्यायाः**

तत्र मनुः ।

> विद्युत्स्तनितवर्षेषु महोल्कानां च संप्लवे ।

> आकालिकम् अनध्यायम् एतेषु मनुर् अब्रवीत् ॥

स्तनितं मेधगर्जनम् । एतेषु विद्युदादिषु प्रत्येकम् आकालिको निमित्तकालाद् आरभ्य परेद्युर् यावत् स एव कालस् तावद् अनध्याय इत्य् अर्थः । एतच् च विद्युदादित्रयं वर्षाभ्यो ऽन्यत्र संध्याकाले वेदितव्यम् । यद् आह स एव ।

> एतान् अभ्युदितान् विद्याद् यदा प्रादुष्कृताग्निषु ।

> तदा विद्याद् अनध्यायम् अनृतौ चाब्भ्रदर्शने ॥

प्रादुष्करणं विहरणम् । तेनात्र संध्यकालो लक्ष्यते । अनृतौ वर्षाभ्यो ऽन्यत्र । अथाकालिका इत्य् अनुवृत्तौ गौतमः -  "स्तनयित्नुवर्षविद्युतश् च प्रादुष्कृताग्निषु" इति । उल्कायां तु सर्वदाकालिकम् एव । तथा च आपस्तम्बः -  "उल्कायाम् अग्नुयुत्पाते च सर्वासां विद्यानां सार्वकालिकम् आकालिकम्" इति । अग्न्युत्पाते तु मनुर् अपि।

> चओरैर् उपप्लुते ग्रामे संभ्रमे चाग्निकारिते ।

> आकालिकम् अनध्यायं विद्यात् सअर्वाद्भुतेषु च ॥

अद्भुतेषु रुधिरादिवर्षेषु । तथा च वसिष्ठः -  "उपलरुधिरपांसुवर्षेष्व् आकालिकम्" इति । यदा तु विद्युदादित्रयं युगपद् उत्पद्यते तदा त्र्यहम् अनध्यायः । अत एव त्रिरात्रम् इत्य् अनुवृत्तौ गौतमः -  "वर्षविद्युत्स्तनियित्नुसंनिपाते" इति । एतद् अपि वर्षाकालाद् अन्यत्र वेदितव्यम् । यद् आह आपस्तम्बः -  "विद्युत् स्तनयित्नुर् वृष्टिश् चापर्तौ यत्र संनिपतेयुस् त्र्यहम् अनध्यायो यावद् भूमिर् व्युदकेत्य् एके । एकेन द्वाभ्यां वैतेषाम् आकालम्" इति । भारद्वाजो ऽपि -  

> अग्न्युत्पाते ऽपर्तुवर्षे ग्रामे ऽनध्ययनं भवेत् ।

> आकालिकं त्रिरात्रं तु सविद्युत्स्तनयित्नुके ॥

यदा तु वर्षास्व् एव संध्यायां विद्युत्स्तनितः तदा सज्योतिर् अनध्यायः । तथा च मनुः ।

> प्रादुष्कृतेष्व् अग्निषु तु विद्युत्स्तनितनिःस्वने ।

> सज्योतिः स्याद् अनध्यायः शेषे रात्रौ यथा दिवा ॥

प्रातःसंध्यायां निमित्तोत्पाते सज्योतिर् यावत् सूर्यः तावद् एवानध्ययनं दिवेत्य् अर्थः । अपरस्यां तु यावन् नक्षत्राणि तावद् एव । शेषे ऋतौ यथा दिवानध्यायस् तथा रात्राव् अपीत्य् अर्थः । हारीतस् तु स्तनिते विशेषम् आह -  "सायं संध्यायां स्तनिते रात्रौ नाधीयेरन् । प्रातःसंध्यायां स्तनिते त्व् अहोरात्रम्" इति । आपस्तम्बो ऽपि -  "सप्रदोषम् अहर् अनध्यायो दह्रे ऽपरररात्रे स्तनयित्नुनोर्ध्वम् अर्धरात्राद् इत्य् एके गवां चावरोधे" इति । दह्रे अल्पे अपररात्रे स्तनयित्नुना गर्जितेन निमित्तेन सप्रदोषम् अहर् अनध्याय इत्य् अर्थः । निर्घातादयस् तु वर्षास्व् अप्य् आकालिका इत्य् आह मनुः ।

> निर्घाते भूमिचलने ज्योतिषां चोपसर्जने ।

> एतान् आकालिकान् विद्याद् अनध्यायान् ऋताव् अपि ॥

निर्घात आन्तरिक्षो द्वनिविशेषः । ज्योतिषाम् उपसर्जनं चन्द्रसूर्ययोः परिवेषः । आपस्तम्बस् तु परिवेषादौ तात्कालिकम् अनध्यायम् आह ।

> संध्यागर्जितनिर्घातभूकम्पोल्कानिपातने ।

> समाप्य वेदं द्युनिषम् आरण्यकम् अधीत्य च ॥

द्युनिषम् अहोरात्रम् । यतु तु यमेनोक्तम्,

> शक्रध्वजनिपाते च उल्कापाते तथैव च ।

> अनध्यायस् त्रिरात्रं तु भूमिकम्पे तथैव च ॥

इति, तद् उल्काया विद्युत्सहभावे द्रष्टव्यम् । अत एव वसिष्ठः -  "उल्काविद्युत्समासे त्रिरात्रम्" इति । अत्र मनुः ।

> अमावास्या गुरुं हन्ति शिष्यं हन्ति चतुर्दशी ।

> ब्रह्माष्टकापौर्णमास्यौ तस्मात् ताः परिवर्जयेत् ॥ इति । \
अत्र चानध्ययनम् अहोरात्रं वेदितव्यम् । अत एव द्युनिषम् इत्य् अनुवृत्तौ याज्ञवल्क्यः ।

> पञ्चदश्यां चतुर्दश्याम् अष्टम्यां राहुसूतके ।

> ऋतुसंधिषु भुक्त्वा च श्राद्धिकं प्रतिगृह्य च ॥

राहुसूतके चन्द्रसूर्योपरागे । ऋतुसंधिषु वसन्तादीनां संधिषु प्रतिपत्स्व् इत्य् अर्थः । तथा रामायणे हनुमद्वाक्यम् ।

> सा स्वभावेन तन्वङ्गी त्वद्वियोगाच् च कर्शिता ।

> प्रतिपत्पाठशीलस्य विद्येव तनुतां गता ॥ इति ।

हारीतो पि ।

> प्रतिपत्सु चतुर्दश्याम् अष्टम्यां पर्वणोर् द्वयोः ।

> श्वो ऽनध्याये ऽद्य शर्वर्यां नाधीयीत कदाचन ॥

स्मृत्यन्तरे ऽपि ।

> प्रदोषे तु त्रयोदश्यां नाध्येयं प्रतिपत्सु च । इति ।

श्राद्धसंबन्धि श्राद्धिकम् । तद् भुक्त्वा प्रतिगृह्य वा द्युनिषम् अनध्याय इत्य् अर्थः । तथा च वसिष्ठः 

> फलाण्य् अपस् तिलान् भक्ष्यान् यच् चान्यच् छ्राद्धिकं भवेत् ।

> प्रतिगृह्याप्य् अनध्यायाः पाल्याः स्युर् ब्राह्मणैः स्मृताः ॥

एतच् च एकोद्दिष्टव्यतिरिक्तविषयम्, तत्र त्रिरात्रविधानात् । तथा च मनुः ।

> प्रतिगृह्य द्विजो विद्वान् एकोद्दिष्टस्य केतनम् ।

> त्र्यहं न कीर्तयेद् ब्रह्म राज्ञो राहोश् च सूतके ॥

केतनं निमन्त्रणम् । राहुदर्शने शङ्खो ऽपि -  "राहुदर्शने शक्रद्वजप्रपतने आचार्ये च प्रमृते त्रिरात्रम्" इति । गौतमस् त्व् आकालिकम् आह -  "आकालिका निर्घातभूकम्पराहुदर्शनोकाः" इति । एवं च राहुदर्शने त्रिरात्राकालिकाहोरात्राणां विकल्पो वेदितव्यः । याज्ञवल्क्यो ऽप्य् आचार्यमरणे त्रिरात्रम् आह ।

> त्र्यहं प्रेतेष्व् अनध्यायः शिष्यर्त्विग्गुरुबन्धुषु ।

गुरुर् अत्राचार्यः, न मुख्यः तत्र दशाहविधानात् । अत एव बान्धवा अप्य् असपिण्डा एव ग्राह्याः । वसिष्ठस् तु शिष्यर्त्विगादिष्व् अप्य् अहोरात्रम् आह -  "आचार्यपुत्रशिष्यभार्यास्व् अहोरात्रम्, ऋत्विक्षु योनिसंबन्धेषु च" इति । योनिसंबन्धा मातुलादयः । एवं सब्रह्मचारिण्य् अपि द्रष्टव्यम् । अत एवाहोरात्रम् इत्य् अनुवृत्तौ गोबिलः -  

> सब्रह्मचारिणि प्रेते स्वे च भूमिपताव् अपि । इति ।

उपाकर्मोत्सर्जनयोस् तु त्रिरात्रं वेदितव्यम् । अत एव त्र्यहम् अनुवृत्तौ याज्ञवल्क्यः ।

> उपाकर्मणि चोत्सर्गे स्वशाखाश्रोत्रिये तथा । इति ।

मनुस् तूत्सर्जने पक्षिणीम् एकाहं त्रिरात्रं च विकल्पेनाह ।

> यथाशास्त्रं तु कृत्वैवम् उत्सर्वं छन्दसां बहिः ।

> विरमेत् पक्षिणीं रात्रिं यद् वाप्य् एकम् अहर्निशम् ॥

> उपाकर्मणि चोत्सर्गे त्रिरात्रं क्षपणं स्मृतम् । इति ।

उभयतः पक्षौ दिवाहनी यस्या रात्रेः सा पक्षिणी । एतेषां पक्षिण्यादीनां तत्तद्गृह्यानुसारेण व्यवस्था । आपस्तम्बस् तु उपाकरणम् आरब्य मासं प्रदोषे ऽनध्यायम् आह -  "श्रावण्यां पौर्ण्मास्याम् अध्यायम् उपाक्र्त्य मासं प्रदोषे नाधीयीत" इति । तत्र त्रयोदश्यादीनां तु मासाद् उपर्य् अपि नाधीयीत । तथा च पुराणम् ।

> मेधाकामस् त्रयोदश्यां सप्तम्यां च विशेषतः ।

> चतुर्त्यां च प्रदोषेषु न स्मरेन् न च कीर्तयेत् ॥

अत्र प्रजापतिः ।

> षष्ठी च द्वादशी चैव अर्धरात्रोननाडिका ।

> प्रदोषे न त्व् अधीयीत तृतीया नवनाडिका ॥

अर्धरात्रोननाडिका अर्धरात्राद् घटृइकयैकया हीनेत्य् अर्थः । नवनाडिका रात्राव् इति शेषः । प्रदोषे निशायाः प्रथमे प्रहरे । यथाह उशनाः -  "त्रयोदश्यां प्रथमांश् चतुरो मुहूर्तान् नाधीयीत" इति । दक्षो रजन्या मध्यमयामद्वये ऽनध्ययनम् आह ।

> प्रदोषपश्चिमौ यामौ वेदाभ्यासेन तौ नयेत् ।

> यामद्वयं शयानस् तु ब्रह्मभूयाय कल्पते ॥ इति ।

अत्र शातातपः ।

> पञ्चदश्यां चतुर्दश्याम् अष्टकासु महोत्सवे ।

> प्रदोषे च त्रयोदश्याम् अष्टम्यां प्रतिपद्य् अपि ॥

महोत्सवे प्रतिष्ठादौ । अष्टका अपि पैठीनसिनोक्ताः -  "पौषप्रभृतयः कृष्णे भवास् तिस्रो ऽष्टका मार्गशीर्षप्रभृतय इत्य् एके" इति । पुष्येण युक्ता पौर्णमासी पौषी । सा यस्मिन् मासि स पौषः । शौनकस् तु हेमन्तशिशिरयोः कृष्णे भवास् तिस्रो ऽष्टका इत्य् आह -  "हेमन्तशिसिरयोश् चतुर्णाम् अपरपक्षाणाम् अष्टमीष्व् अष्टकाः" इति । अत्र चानध्ययनम् अहोरात्रं वेदितव्यम् । तथा च मनुः ।

> अष्टकासु त्व् अहोरात्रम् ऋत्वन्तासु च रात्रिषु । इति ।

गौतमो ऽपि -  "कार्तिकी फाल्गुन्य् आषाढी पौर्णमासी । तिस्रो ऽष्टका त्रिरात्रम्" इति । उक्तपौर्णमासीर् आरभ्य त्रिरात्रम् । तथैव तिस्रो ऽष्टकाः सप्तम्यादयस् तास्व् अपि त्रिरात्रम् अनध्ययनम् इत्य् अर्थः । एवं महानवम्यादिष्व् अपि द्रष्टव्यम् । तथा च पुराणम् ।

> महानवम्यां द्वादश्यां भरण्यां च महातिथौ ।

> तथाक्षयतृतीयायां शिष्यान् नाध्यापयेद् बुधः ॥

> माघमासस्य सप्तम्यां रथाख्यायां च वर्जयेत् ।

> अध्यपनम् अथाभ्यक्तस्नानकाले च वर्जयेत् ॥

> नीयमानं शवं दृष्ट्वा महीस्थं वा द्विजोत्तमः ।

> अकालगर्जितादौ च परस्वाशौचकादिषु (?) ॥

> अनध्यायं बुधः कुर्याद् उपरागादिके ऽपि च ।

महानवम्याश्वयुजशुक्लनवमी । महाद्वादशी कार्तिकशुक्लद्वादशी । महाभरणी प्रौष्ठपद्य् अनन्तरा । अक्षयतृतीया वैशाखशुक्लतृतीया । रथाख्या माधशुक्लसप्तमी । नारदीये ऽपि ।

> अयने विषुवे चैव शयने बोधने हरेः ।

> अनध्यायस् तु कर्तव्यो मन्वादिषु युगादिषु ॥

पुराणन्तरे ऽपि ।

> युगादिषु च सर्वेषु तथा मन्वन्तरादिषु ।

> अनध्यायं प्रकुर्वीत या च सोपपदा तिथिः ॥

मन्वन्तरदयस् तु मत्स्यपुराणे दर्शिताः ।

> आश्वयुक्छिक्लनवमी कार्तिके द्वादशी तथा ।

> तृतीया चैत्रमासस्य तथा भाद्रपदस्य् च ॥

> फाल्युनस्य त्व् अमावस्या पुष्यस्यैकादशी तथा ।

> आषाढस्यापि दशमी माघमासस्य सप्तमी ॥

> श्रावणस्याष्टमी कृष्णा आषाढस्यापि पूर्णिमा ।

> कार्तीकी फाल्गुनी चैत्री ज्यैष्ठी पञ्चदशी सिता ॥

> मन्वन्त्रादयस् चैते दत्तस्याक्षयकारकाः । इति ।

युगादयो ऽपि विष्णुपुराणोक्ता वेदितव्याः ।

> वैशाखमासस्य सिता तृतीया नवम्य् असौ कार्तिकशुक्लपक्षे ।

> नभस्यमासस्य च कृष्णपक्षे त्रयोदशी पञ्चदशी च माघे ॥ इति ।

गौतमस् तु मधगमने ऽनध्यायम् आह -  "श्वनकुलसर्पमण्डूकमार्जाराणां त्र्यहम् उपवासो विप्रवासश् च" इति । अत्रोपवासः प्रायश्चित्तम् । विप्रवासः सहवासाभावः । सो ऽपि त्रिरात्रम् एव, श्वगोमायुमार्जारसर्पनकुलमूषिकानुवृत्तौ -  "एतेषाम् एवाधीयानानाम् अन्तरागमने त्रिरात्रम् उपवासस् त्र्यहं च विवसेत्" इति हारीतस्मरणात् । एतेनार्थात् त्र्यहम् अनध्याय इत्य् उक्तं भवति । वसिष्ठस् त्व् अहोरात्रोपवासम् आह -  "श्वमार्जारनकुलशीघ्रगानां त्व् अहोरात्रम्" इति । अभोजनम् इति शेषः, तस्यैवाधिकारात् । एतं च त्रिरात्राशक्तौ वेदितव्यम् । मार्जारगमने तु प्रायश्चित्तविसेषम् अह उशनाः -  "मार्जारान्तरागमने तु घृतं प्राश्य त्र्यहम् उपवसेत्" इति । आपस्तम्बस् तु चण्डालादिव्यवाये षण्मासानध्ययनम् आह -  "चण्डालश्वपाकशशकस्य षण्मासान्" इति । हस्तिव्याघ्रयोस् तु संवत्सरं वेदितव्यम् । तद् आह स एव -  "यदि हस्ती संवत्सरम् । व्याघ्रस् तथैव च" इति । मनुस् तु पश्वादिगमने द्युनिषम् अनध्यायम् आह ।

> पशुमण्डूकमार्जारश्वसर्पनकुलादिभिः ।

> अन्तरागमने विद्याद् अनध्यायम् अहर्निशम् ॥

याज्ञवल्क्यो ऽपि ।

> पशुमण्डुकनकुलश्वाहिमार्जारमूषिकैः ।

> कृते ऽन्तरे त्व् अहोरात्रं शक्रपाते तथोच्छ्रये ॥

शक्र्क़्पातोच्छ्रयोपलक्षितकाल इत्य् अर्थः । अत्र शक्रोच्छ्रयस्य कालम् आह गर्गः ।

> द्वादश्यां तु सिते पक्षे मासि प्रौष्ठपदे तथा ।

> शक्रम् उत्थापयेद् राजा विश्वश्रवणवासवे ॥ इति ।

विश्वशब्देन वैश्वदेवम् उत्तराषाढानक्षत्रम् उच्यते । वासवशब्देन वसुदैवत्यं धनिष्ठानक्षत्रम् उच्यते । शक्रपातो ऽपि तस्मिन्न् एव मासे । तथा च पुराणम् ।

> मासि भाद्रपदे राजन् शक्रयष्टिप्रपातनम् । इति ।

अत्र याज्ञवल्क्यः ।

> श्वक्रोष्टृगर्दभोलूकसामवाणार्तनिस्वने ।

क्रोष्टा सृगालः । उलूको घूकः (?) । वाणो वीणा, "वाणः शततन्तुर् भवति" इत् महाव्रते दर्शनात् । आर्तो दुःखितः । एतेषां निःस्वने शब्दे श्रूयमाणे तावत्कालं नधीयीत, "एतांस् तात्कालिकान् विधुः" इत्य् तेनैवोक्तत्वात् । मनुर् अपि ।

> नीहारे वाणशब्दे च संध्ययोर् उभयोर् अपि ।

एवं भेर्यादिनिःस्वने ऽपि द्रष्टव्यम्, "वानभेरीमृदङ्गगर्दार्तशब्देषु" इति गौतमस्मरणात् । गर्दः शकटः । सामशब्दे तु ऋग्यजुषोर् एवानध्यायो नान्यस्य । तद् आह मनुः ।

> सामध्वनौ ऋग्यजूंषि नाधीयीत कदाचन ।

यमो ऽपि ।

> सामशब्दे नर्ग्यजुषी मारुते चातिवायति । इति ।

तत्र हेतुम् आह मनुः ।

> ऋग्वेदो देवदैवत्यो यजुर्वेदस् तु मानुषः ।

> सामदेदः स्मृतः पित्र्यस् तस्मात् तस्याशुचिर् ध्वनिः ॥ इति ।

एवं मृदङ्गादिस्वने ऽपि साम्नाम् अनध्यायः, "शाखान्तरे च साम्नाम् अनध्ययः" इत्य् आपस्तम्बस्मरणात् । एवम् अमेध्यादिसंनिधाने ऽपि द्रष्टव्यम् । तथा च याज्ञवल्क्यः ।

> अमेध्यशवशूद्रान्त्यश्मशानपतितान्तिके ।

अन्तिके समीपे । विष्णुर् अपि -  "न शूद्रपतित्योः समीपे न देवयतनश्मशानचतुष्पथरथ्यासु नोदकान्ते न पीठोपनिहितपादो न वान्तो न विरिक्तो नाजीर्णः" इति । मनुर् अपि ।

> नाधीयीत श्मशानान्ते ग्रामान्ते गोव्रजे ऽपि वा ।

> वसित्वा मैथुनं वासः श्राद्धिकं प्रतिगृह्य च ॥ इति ।

अन्ते समीपे । मैथुनं वासः येन सह मैतुनम् आचरितं तद् वासः परिधायेत्य् अर्थः । एतद् अनिर्णिक्तवासोविषयम् । अत एव यमः ।

> वासस्य् अपि ह्य् अनिर्णिक्ते मैथुनाचरिते सदा ।

वसिष्ठो ऽपि -  "मैथुनव्यपेतायां शय्यायां वाससा च मिथुनव्यपेतेनानिर्णिक्तेन ग्रामान्तरे छर्दितस्य" इति । छर्दिते त्व् अहोरात्रम् अनध्ययः, "छर्दितश्राद्धमनुष्ययज्ञभोजनेष्व् अहोरात्रम्" इति गौतमस्मरणात् । अथ वा घृतं प्राश्यधीयीत । तद् आह आपस्तम्बः -  "छर्दयित्वा स्वप्नान्तं सर्पिर् वा प्राश्य" इति । स्वप्नान्तम् ओदयाद् इत्य् अर्थः । मनुस् तु ग्रामे ऽपि नधीयीतेत्य् आह ।

> नित्यानध्याय एव स्याद् ग्रमेषु नगरेषु च ।

> धर्मनैपुणकामानां पूतिगन्धे च सर्वतः ॥

ये गृहीतवेदास् ते धर्मनैपुणकामाः । इतरे विद्यानैपुणकमाः । अनेन विद्यानैपुणकामानां ग्रामेष्व् अध्ययनम् अविरुद्धम् इत्य् आह । अत एव वसिष्ठः -  "नगरेषु कामं गोमयपर्युक्षिते परिलिखिते वा" इति । अत एव मनुर् अपि ।

> अन्तर्गतशवे ग्रामे वृषलस्य च संनिधौ ।

> अनध्यायो रुद्यमाने समवाये जनस्य च ॥

वसिष्ठो ऽपि -  "संध्यास्व् अन्तःशवदिवाकीर्त्ये" इत् । दिवाकीर्त्यश् चण्डालः । अन्तःचण्डाले ग्रामे नाधीयीतेत्य् अर्थः । एतच् चतुष्पथादिष्व् अपि द्रष्टव्यम् । तथा च प्रचेताः -  "चतुष्पथमहापथरथ्याम् उद्यानेषु न देवसमीपे" । अधीयीतेति शेषः । गौतमो ऽपि -  "श्मशानग्रामान्तमहापथाशौचेषु" इति । श्मशाने तु विशेषम् आह आपस्तम्बः -  "श्मशाने सर्वतः शम्याप्रासात् ग्रामेणाध्यवसिते क्षेत्रेण वा नानध्यायः । श्मशानवच् छूद्रपतितौ । समानागार इत्य् एके । शूद्रायां तु प्रेक्षणप्रतिप्रेक्षणयोर् एवानध्यायः" इति । तथाश्वारूधो ऽपि नाधीयीत । तथा च मनुः ।

> नाधीयीताश्वम् आरूढो न वृक्षं च न हस्तिनम् ।

> न नावं न खरं नोष्ट्रं नेरिणस्थो न यानगः ॥

> शयानः प्रौढपादश् च कृत्वा चैवावसक्थिकाम् ।	

> नाधीयीतामिषं जग्ध्वा सूतकान्नाद्यम् एव च ॥

> न विवादे न कलहे न सेनायां न सङ्गरे ।

> न भुक्तमात्रे नाजीर्णे न वमित्वा न सूतके ॥ इति ।

इरिणम् ऊषरम् । प्रौढपाद आसनाद्यारूढपादः । अवसक्थिका जान्वोर् मध्यस्य च वस्त्रादिना बन्धनम् । भुक्तमात्रे यावद् आर्द्रपाणिर् इत्य् अर्थः । तथा च याज्ञवल्क्यः ।

> देशे ऽशुचाव् आत्मनि च विद्युत्स्तनितसंप्लवे ।

> भुक्त्वार्द्रपानिर् अम्भो ऽन्तरर्धरात्रे ऽतिमारुते ॥

संप्लवः पुनःपुनर् उद्भवः । मनुर् अपि ।

> उदके मध्यरात्रे च विण्मूत्रस्य विसर्जने ।

> उच्छिष्टश्राद्धभुक् चैव मनसापि न चिन्तयेत् ॥

बोधायनो ऽपि -  "मनसापि जननमरणयोर् अनध्यायः" इति । मनुस् तु पांसुवर्षादाव् अपि नाध्येतव्यम् इत्य् आह ।

> पांसुवर्षे दिशां दाहे गोमायुविरुते तथा ।

> श्वखरोष्ट्रे च रुवति पङ्क्तौ च न पठेद् द्विजः ॥

सर्वत्र ज्योतिषो दर्शनं दिग्दाहः । याज्ञवल्क्यो ऽपि ।

> पांसुवर्षे दिशां दाहे संध्यानीहारभीतिषु ।

> धावतः पूतिगन्धे च शिष्टे च गृहम् आगते ॥

धावतस् त्वरितं गच्छतः । शिष्टे चोक्तलक्षणे गृहम् आगते तदनुज्ञावधिर् अनध्याय इत्य् अर्थः । तथा च यमः ।

> आगतं चातिथिं दृष्ट्वा नाधीयीतैव बुद्धिमान् ।

> अभ्यनुज्ञापिते तस्मिन्न् अध्येतव्यं प्रत्नतः ॥

मनुर् अपि ।

> अतिथिं चानुज्ञाप्य मारुते वाति वा भृशम् ।

> रुधिरे च स्रुते गात्राच् छस्त्रेण च परिक्षते ॥

तथानृताव् अब्भ्रदर्सने ऽप्य् अनध्यायम् अह गौतमः -  "अब्भ्रदर्शने चापर्तौ" । अब्भ्रं जलधरो मेघः । एवं वृक्षविसेषच्छायायाम् अपि द्रष्टव्यम् । तथा च यमः ।

> श्लेष्मान्तकस्य छायायां शल्मलेर् मधुकस्य च ।

> कदाचिद् अपि नाध्येयं कोविदारकपित्थयोः ॥ इति ।

यत् पुनर् मनुनोक्तम्,

> द्वाव् एव वर्जयेन् नित्यम् अनधायौ प्रयत्नतः ।

> स्वाध्ययभूमिं चाशुद्धाम् आत्मानं चाशुचिं द्विजः ॥ इति ।

तद् ब्रह्मयज्ञाध्ययनविषयम् । तथा च श्रुतिः -  "तस्य वा एतस्य यज्ञस्य द्वाव् अनध्यायौ यद् आद्ताशुचिर् यद् देशः" इति । अत एव मनुः ।

> वेदोपकरणे चैव स्वाध्याये चैव नैत्यके ।

> नानुरोधो ऽस्त्य् अनध्याये होममन्त्रेषु चैव हि ॥ इति ।

वेदोपकरणान्य् अङ्गानि । नित्यस्वाध्यायो ब्रह्मयज्ञसंबन्धी । शौनको ऽपि ।

> नित्ये जपे च काम्ये च क्रतौ पारायणे ऽपि च ।

> नानध्यायो ऽस्ति वेदानां ग्रहणे ग्रहणे स्मृतः ॥ इति ।

एवम् उक्तानध्यायाध्ययने दोषम् आह लिखितः ।

> छिद्राण्य् एतानि विप्राणां ये ऽनध्यायाः प्रकीर्तिताः ।

> छिद्रेभ्यः स्रवति ब्रह्म ब्राह्मनेन यद् आर्जितम् ॥

> तत्काले तस्य रक्षांसि श्रियं ब्रह्म यशो बलम् ।

> सर्वं आदाय गच्छन्ति वर्जयन्तीप्सितं फलम् ॥

यमो ऽपि ।

> आयुः प्रज्ञां पशून् मेधां कृन्तामि सुक्र्तं च यत् ।

> अनध्ययेष्व् अभ्यसतो ब्रह्म व्याहरतस् तथा ॥

इन्द्रनारदसंवादे ऽपि ।

> अनध्यायेष्व् अधीयानान् किं शक्र न गतो ऽसि तान् ।

> असुरास् ते दुरात्मानो ब्रह्मघ्ना ब्रह्मदूषकाः ॥

> अनध्यायेष्व् अधीतं हि नाधीतं यदि वैदिकम् ।

> मृताः स्वर्गं न गच्छन्ति किं नारद न ते हताः ॥ इति ।

**इति स्मृतिचन्द्रिकायाम् अनध्यायः**

###  ब्रह्मचर्यकालावधिः
**अथ ब्रह्मचर्यकालावधिः**

तत्र आपस्तम्बः -  "उपेतस्याचार्यकुले ब्रह्मचारिवासः । अष्टाचत्वारिंशद् वर्षाणि । पादूनम् अर्धेन त्रिभिर् वा" इति । तथा च देवलः -  "अतः परम् अष्टाचत्वारिंशद्वार्षिकीं वेदव्रतचर्याम् आतिष्ठेद् अशक्तश् चेच् चतुर्विंशतिवार्षिकीं द्वादशवार्षिकीं वा" इति । एतद् अपि प्रतिवेदाभिप्रायम् । यद् आह बोधायनः -  "अष्टाचत्वारिंशद् वर्षाणि पौराणं वेदब्रह्मचर्यं चतुर्विंशतिं द्वादश वा प्रतिवेदम्" इति । यमो ऽपि ।

> वसेद् द्वादश् वर्षाणि चतुर्विंशतिम् एव वा ।

> षट्त्रिंषतं वा वर्षाणि प्रतिवेदं व्रतं चरेत् ॥

मनुस् तु वेदग्रहणान्तं ब्रह्मचर्यम् इत्य् आह ।

> षट्त्रिंशदाब्दिकं चर्यं गुरौ त्रैवेदिकं व्रतम् ।

> तदर्धिकं पादिकं वा ग्रहणान्तिकम् एव वा ॥

अस्यार्थः -  त्रैवेदिकम् ऋग्यजुःसामाख्यात्मकवेदत्रयविषयम् । तत् षट्त्रिंशदाब्दिकं कार्यम् । एवं च प्रतिवेदं द्वादश वर्षाणि ब्रह्मचर्यव्रतं चरेद् इत्य् उक्तं भवति । अर्धिकपक्षे प्रतिवेदं षड्वर्षाणि । पादिके तु त्रीण्य् एव । याज्ञवल्क्यो ऽपि ।

> प्रतिवेदं ब्रह्मचर्यं द्वादशाब्दानि पञ्च वा ।

> ग्रहणान्तिकम् इत्य् एके केशान्तश् चैव षोडशे ॥

केशान्तो गोदानाख्यं कर्म । तत् तु षडशे वर्षे कार्यम् इत्य् अर्थः । एतच् च ब्राह्मणविषयम् । यद् आह मनुः ।

> केशान्तः षोडशे वर्षे ब्राह्मणस्य विधीयते ।

> राजन्यबन्धोर् द्वाविंशे वैश्यस्य द्व्यधिके ततः ॥ इति ।

**इति स्मृतिचन्द्रिकायां ब्रह्मचर्यकालवधिः**

**ब्रह्मचारिद्वैविध्यम्**

द्विविधो ब्रह्मचारी उपकुर्वाणो नैष्ठिकश् च । तत्रोपकुर्वानस्योक्ता धर्माः । अधुना नैष्ठिकब्रह्मचारिणो धर्मा उच्यन्ते । तत्र याज्ञवल्क्यः ।

> नैष्ठिको ब्रह्मचारी तु वसेद् आचार्यसंनिधौ ।

> तदभावे ऽस्य तनये पत्न्यां वैश्वानरे ऽपि वा ॥

उपकुर्वाणोक्तविधिनात्मानं निष्ठाम् उत्क्रान्तिकालं गमतीति नैष्ठिकः । स पुनर् आचार्यादिसंनिधौ वसेत्, न समावर्तेतेत्य् अर्थः । अत्र च तदभाव इति सर्वत्रानुवर्तते । एवं च पत्न्यभावे ऽग्निं परिचरेद् इत्य् उक्तं भवति । एतच् च सपिण्डाभावविषयम् । यद् आह मनुः ।

> आचार्ये तु खलु प्रेते गुरुपुत्रे गुणान्विते ।

> गुरुदारे सपिण्डे वा गुरुवद् व्र्त्तिम् आचरेत् ॥

> एतेष्व् अविद्यमानेषु स्थानासनविहारवान् ।

> प्रयुञ्जानो ऽग्निशुश्रूषां साधयेद् देहम् आत्मनः ॥

स्थानासनविहारवान् कालविशेषाश्रयणेन उत्थानोपवेशगमनवान् इत्य् अर्थः । एतद् अप्य् अनूचानब्राह्मणगुर्वादिविषयम् अन्यथा दोषश्रवणात् । तद् आह स एव ।

> नाब्राह्मणे गुरौ शिष्यो वासम् आत्यन्तिकं वसेत् ।

> ब्राह्मणे वाननूचाने काङ्क्षन् गतिम् अनुत्तमाम् ॥ इति ।

तत्र वसतो ये धर्मास् तान् आह बृहस्पतिः ।

> उपकुर्वाणकस्यैतत् समादिष्टं मया व्रतम् ।

> अधुना संप्रवक्ष्यामि नैष्ठिकस्य समासतः ॥

> संध्याग्निकार्यं स्वाध्यायो भिक्षाधःशयनं दया ।

> आ मृत्योर् नैष्ठिकं कुर्वन् ब्रह्मलोकम् अवाप्नुयात् ॥ इति ।

वसिष्ठो ऽपि -  "संयतवाक् चतुर्थषष्ठाष्टकलभोजी भैक्षम् आचरेत् गुर्वधीनो जटिलः शिखाजटो वा गुरुं गच्छन् तम् अनुगच्छन् आसीनं चेत् तिष्ठन् शयानं चेद् आसीन उपासीत । आहूताध्यायी सर्वं लब्धं निवेद्य तदनुज्ञया भुञ्जीत । खट्वाशयनदन्तप्रक्षालनाञ्जनाभ्यञ्जनोपानच्छत्रवर्जी तिष्ठेद् अहनि रात्राव् आसीत । त्रिर् अहो ऽभ्युपेयाद् अपः" इति । अहनि त्रिर् अपो ऽभ्युपेयात् त्रिषवणस्नायी स्याद् इत्य् अर्थः । देवलो ऽपि -  "ब्रह्मसूत्राक्षमालादण्डकाष्ठकुण्डिकामौञ्जीमेखलाधारणं सकृद्भोजनम् असकृदवगाहनम् उभयकालम् अग्निहोत्रं संध्योपासनम् अलुप्तलोमकेसनखत्वग्गन्धमाल्यस्नेहाञ्जनाभ्यञ्जनवेषालंकारच्छत्रोपानद्वाहन-लङ्घनप्लवनधावनचिकित्साज्यौतिषलक्षणवास्तुविद्यामङ्गलपौष्टिकशान्तिकर्मगान्धर्व-सङ्घसमयबन्धनशिल्पलेखनकारुकर्मवेश्मक्षेत्रद्रव्यधनधान्यपरिच्छदवस्त्र-द्यूतव्यवहारज्ञभावलीलापरिहासप्रणयकुहकविस्मापनविदम्बनविवादोत्सेकपरिवेदन-रोदनपादोद्वर्तनवर्जनम्" इति । हारीतस् त्व् अग्निपरिचर्याविधिम् आह -  "यज्ञियाः समिध आहृत्य संमार्जनोपलेपनोद्बोधनसमूहनसमिन्धनपर्यग्निकरणपरिक्रमोपस्थानहोम-स्तोत्रनमस्कारादिभिर् अग्निं परिचरेन् नाग्निम् अधितिष्ठेन् न पद्भ्यां कर्षेन् न मुखेनोपधमेत् । नापश् चाग्निं च युगपद् धारयेत् । नाजीर्णभुङ् नार्थिभो दद्यान् नेन्धनेभ्यो दधद् अतिक्रामेन् न निष्ठीवेद् विविधचरुहविर्धानविशेषैर् आग्नेयैर् अहर् अहर् अग्निम् इन्धेतामन्त्र्य गच्छेद् आहृत्य निवेदयेत्" इति । एवं कुर्वतः फलम् आह मनुः ।

> आ समाप्तेः शरीरस्य यस् तु शुस्रूषते गुरुम् ।

> स गच्छत्य् अञ्जसा विप्रो ब्रह्मणः सद्म शाश्वतम् ॥

याज्ञवल्क्यो ऽपि ।

> अनेन विधिना देहं साधयन् विजितेन्द्रियः ।

> ब्रह्मलोकम् अवाप्नोति न चेहाजायते पुनः ॥

यमो ऽपि ।

> आ निपाताच् छरीरस्य ये चरन्त्य् ऊर्ध्वरेतसः ।

> ते यान्ति ब्रह्मणः स्थानं जायन्ते न पुनर् भुवि ॥

यत् तु हारीतेनोक्तम्, 

> भृत्योः परस्ताद् अमृता भवन्ति ये ब्राह्मणा ब्रह्मचर्यं चरन्ति ।

इति, तद् ब्रह्मविन्नैष्ठिकविषयम्, "सर्वे ते पुण्यलोका भवन्ति ब्रह्मसंस्थो ऽमृतत्वम् एति" इत् श्रुतेः । सर्व एते चत्वार आश्रमिणः कर्म कुर्वाणाः पुण्यलोका भवन्ति । यः पुनर् एषां मध्ये ब्रह्मसंस्थो ब्रह्मनिष्ठः सो ऽमृतत्वम् अपुनरावृत्तिलक्षणं फलम् एति । एतच् च नैष्ठिकत्वं कुब्जादीनां नित्यम् इत्य् आह विष्णुः ।

> कुब्जवामनजात्यन्धक्लीबपङ्ग्वार्तरोगिणाम् ।

> व्रतवर्या भवेत् तेषां यवज्जीवम् अनंशतः ॥

अनंशतः अंशाभावाद् इत्यर्थः । संग्रहकारो ऽपि ।

> पङ्ग्वादीनाम् अनंशत्वाद् असमर्थ्याच् च शास्त्रतः ।

> नियतं नैष्ठिकत्वं स्यात् कर्मस्व् अनधिकारतः ॥ इति ।

नन्व् एवं तर्हि कुब्जादीनाम् एव नैष्ठिकत्वम् अस्तु नेतरेषाम् । मैवम्,

> यदि त्व् आत्यन्तिकं वासं रोचयेत् गुरोः कुले ।

> युक्तः परिचरेद् एनम् आ शरीरविमोक्षणात् ॥

इति पाक्षिकत्वप्रतिपादकमनुवचनविरोधात् । न हि कुब्जादीनां पाक्षिकं नैष्ठिकत्वम् अस्ति । ननु च यदीतरेषाम् अपि नैष्ठिकत्वम् अस्ति, तर्हि "यावज्जीवम् अग्निहोत्रं जुहुयात्" इति गृहस्थधर्मविधायिका श्रुतिर् बाध्येत । मैवम्, नैष्ठिकत्वस्य पाक्षिकत्वेन विषयान्तरसंभवात्, ये हि स्त्रीरागवशाद् गार्हस्थ्यम् एव कमयन्ते तद्विषयेयं यवज्जीविका श्रुतिर् इत्य् अविरोधः । तथा च जाबालिः -  "गृही वनं प्रविशेत् । यदि गृहम् एव कामयेत तदा यावज्जीवम् अग्निहोत्रं जुहुयात्" इति । युक्तं चैतत्, अन्यथा "यम् इच्छेत् तम् आविशेद् यदि वेतरथा ब्रह्मचर्याद् एव प्रव्रजेत्" इत्यादयो बाध्येरन् । ननु च स्मार्तनैष्ठिकत्वस्य श्रौताग्निहोत्रादिना बाध एवास्तु । मैवम्, तस्यापि "ब्रह्मचार्य् आचार्यकुलवासी द्वितीयो ऽत्यन्तम् आत्मानम् आचार्यकुले ऽवसादयेत्" इत्य् एतच्छ्रुतिमूलत्वेनाविशेषात् । अतो न ब्रह्मचारिद्वैविध्यम् अपहातुं शक्यम् । उक्तं च हारीतेन -  "द्विविधो ब्रह्मचारी उपकुर्वाण्ō नैष्ठिकस् च" इति । <span style="text-decoration - underline;">ननु</span> ब्रह्मचारिद्वैविध्ये चत्वार आश्रमा इत्य् आपस्तम्बादिवचनं बाध्येत । <span style="text-decoration - underline;">मैवम्</span>, संकल्पभेदमात्रेण नित्यकाम्याग्निहोत्रवद् अनयोर् अभेदोपपत्तेः । अत एव दक्षः ।

> द्वितीयो नैष्ठिकश् चैव तस्मिन्न् एवाश्रमे स्थितः । इति ।

तस्मिन्न् एवाश्रमे इति वदन् तद्धर्मातिदेशम् आह । अत एव गौतमः -  "तत्रोक्तं ब्रह्मचारिणः" इति । तत्रोपकुर्वाणप्रकरणे यद् उक्तम् अग्नीन्धनभैक्षचर्यादिकं तन् नैष्ठिकस्यापि भवतीत्य् अर्थः ।

**इति स्मृतिचन्द्रिकायां ब्रह्मचारिप्रकरणम्**

### आश्रमसमुच्चयविकल्पौ
**अथाश्रमसमुच्चयविकल्पौ**

तत्र समुच्चयं प्रकृत्याह मनुः ।

> ब्रह्मचारी गृहस्थश् च वानप्रस्थो यतिस् तथा ।

> एते गृहस्थप्रभवाश् चत्वारः पृथग् आश्रमाः ॥

> सर्वे ऽपि क्रमशस् त्व् एते यथाशास्त्रं निषेविताः ।

> यथोक्तकारिणं विप्रं नयन्ति परमां गतिम् ॥

गृहस्थप्रभवास् तदुपजीविन इत्य् अर्थः । क्रमश इत्य् अनेनाश्रमप्रातिलोम्यं प्रतिषिद्धम् इत्य् आह । अत एव दक्षः ।

> त्रयाणाम् आनुलोम्यं स्यात् प्रातिलोम्यं न विद्यते ।

> प्रातिलोम्येन यो जाति न तस्मात् पापकृत्तमः ॥ इति ।

अत एव मृतभार्येण पुनर् विवाहासामर्थ्ये न ब्रह्मचारिणा भवितव्यम् इत्य् आह स एव ।

> यो गृहाश्रमम् आस्थाय ब्रह्मचारी भवेत् पुनः ।

> न यतिर् न वनस्थश् च स सर्वाश्रमवर्जितः ॥ इति ।

आपस्तम्बो ऽपि समुच्चयम् एवाह -  "चत्वार आश्रमाः गार्हस्त्यम् आचार्यकुलं मौनं वानप्रस्थ्यम् इति । तेषु सर्वेषु यथोपदेशम् अव्यग्रो वर्तमानः क्षेमं गच्छति" इति । पुराणे ऽपि ।

> ब्रह्मचारी गृहस्थश् च वानप्रस्थश् च भिक्षुकः ।

> अप्रमत्तो भवान् येन मा गाः (?) पुत्र कुवर्त्वमा ॥

जाबालिश्रुतिस् तु चतुर्णां त्रयाणां द्वयोर् वा समुच्चयम् आह -  "ब्रह्मचर्यं परिसमाप्य गृही भवेत् । गृही भूत्वा वनी भवेत् । वनी भूत्वा प्रव्रजेत् । यदि वेतरथा ब्रह्मचर्याद् एव प्रव्रजेत् । गृहाद् वा वनाद् वा" । मनुस् तु सकलसमुच्चये कालव्यवस्थाम् आह ।

> चतुर्थम् आयुषो भागम् उषित्वाद्यं गुरौ द्विजः ।

> द्वितीयम् आयुषो भागं कृतदारो गृहे वसेत् ॥

> वनेषु तु विहृत्यैवं तृतीयं भागम् आयुषः ।

> चतुर्थम् आयुषो भागं त्यक्त्वा सङ्गान् परिव्रजेत् ॥

"शतायुर् वै पुरुषः" इति श्रुत्यभिहितायुश्चतुर्थो भागः पञ्चविंशतिवर्षाणीत्य् अर्थः । एवं कुर्वतः फलम् आह हारीतः ।

> अनेन विधिना यो हि आश्रमान् उपसेवते ।

> स सर्वलोकान् निर्जित्य ब्रह्मलोकाय कल्पते ॥ इति ।

यत् तु गौतमेनोक्तम्, "ऐकाश्रम्यं त्व् आचर्याः प्रत्यक्षविधानाद् गार्हस्थ्यस्य" इति, तद् गार्हस्थ्यस्य श्रैष्ठ्यप्रतिपादनपरम्, इतरेषाम् अपि, "ब्रह्मचर्यं परिसमाप्य गृही भवेत् । गृही भूत्वा वनी भवेत् । वनी भूत्वा प्रव्रजेत्," "अष्टमे वर्षे ब्राह्मणम् उपनयीत," इत्यादिप्रत्यक्षश्रुतिविहितत्वेनाविशेषात् । अत एव वसिष्ठः ।

> गृहस्थ एव यजते गृहस्थस् तप्यते तपः ।

> चतुर्णाम् आश्रमाणां च गृहस्थश् च विशिष्यते ॥

मनुर् अपि ।

> सर्वेषाम् अपि चैतेषां वेदस्मृतिविधानतः ।

> गृहस्थ उच्यते श्रेष्ठः स त्रीन् एतान् बिभर्ति हि ॥

> यथा नदीनदाः सर्वे सागरे यान्ति संस्थितिम् ।

> तथैवाश्रमिणः सर्वे गृहस्थे यान्ति संस्थितिम् ॥

वसिष्ठस् तु चतुर्णाम् आश्रमाणां विकल्पम् आह -  "चत्वार आश्रमा ब्रह्मचारिगृहस्थवानप्रथपरिव्राजकाः । तेषां वेदम् अधीत्य वेदौ वा वेदान् वा ऽविशीर्णब्रह्मचर्यो यम् इच्छेत् तम् आवसेत्" इति । वेदं वेदौ वेदान् वेति फलभूयस्त्वाभिप्रायम् । वेदम् अधीत्याविप्लुतब्रह्मचर्यस् तेषाम् आश्रमाणां मध्ये यम् इच्छेत् तम् आवसेत् आश्रयेत् तत्रैव निष्ठां यायाद् इत्य् अर्थः । भविष्यत्पुराणे ऽपि ।

> गार्हस्थ्यम् इच्छन् भूपाल कुर्याद् दारपरिग्रहम् ।

> ब्रह्मचर्येण वा कालं नयेत् संकल्पपूर्वकम् ॥

> वैखानसो वापि भवेत् परिव्राड् अथ वेच्छया।

गौतमो ऽपि -  "तस्याश्रमविकल्पम् एके ब्रुवते" इति । उशनसाप्य् उक्तम् ।

> आचार्येणाभ्यनुज्ञातश् चतुर्णाम् एकम् आश्रमम् ।

> आ विमोक्षाच् छरीरस्य सो ऽनुतिष्ठेद् यथाविधि ॥ इति ।

एवं च यस्य समुच्चयानुष्ठानसामर्थ्यं नास्ति तस्यायं विकल्प इत्य् मन्तव्यम् । आ विमोक्षाद् अनुतिष्ठेद् इत्य् अनेन आश्रमिना स्थातव्यम् इत्य् आह । अत एव दक्षः ।

> अनाश्रमी न तिष्ठेत दिनम् एकम् अपि द्विजः ।

> आश्रमेण विना तिष्ठन् प्रायश्चित्ती यतो हि सः ॥

> जपे होमे तथा दाने स्वाध्याये वा रतः सदा ।

> नासौ फलम् अवाप्नोति कुर्वाणो ऽप्य् आश्रमाच् च्युतः ॥

हारीतो ऽपि ।

> अनाश्रमी व्यपेतश् च आश्रमी च निरर्थकः ।

> मिथ्याश्रमी च सर्वे वै निरयं यान्ति मानवाः ॥ इति ।

एतच् चाश्रमचतुष्टयं ब्राह्मणादिवर्णत्रस्य वेदितव्यम् । अत एव कल्पानां सूत्रकारः -  "त्रयाणां वर्णानां चत्वार आश्रमाः" इति । एवं च यद् उक्तं मनुना,

> एष वो ऽभिहितो धर्मो ब्राह्मणस्य चतुर्विधः ।

इति, तद् द्विजात्युपलक्षणार्थम् इति मन्तव्यम् ।

**इति स्मृतिचन्द्रिकायाम् आश्रमनिर्णयः**

###  समावर्तनम्
**अथ समावर्तनम्**

तत्र दक्षः ।

> स्वीकरोति यदा वेदं चरेद् वेदव्रतानि च ।

> ब्रह्मचारी भवेत् तावद् ऊर्ध्वं स्नातो गृही भवेत् ॥

व्रतानि ब्रह्मचर्यम् । वेदस्वीकरणं वेदार्थविचारस्यापि प्रदर्शनार्थम् । अत एव स्मृत्यन्तरं -  "वेदम् अधीत्य छन्दोविषयान् अर्थान् बुध्वा स्नायात्" इति । लघुव्यासो ऽपि ।

> ऋक्पादम् अप्य् अधीत्यातो न्यायतस् तु तदर्थवित् ।

> सम्यग् व्रतानि संसेव्य समावर्तनम् अर्हति ॥ इति ।

न्यायतो गुरुमुखावेक्षणाद्युक्तन्ययेनेत्य् अर्थः । एतच् च समुच्चयसंपदनसमर्थविषयम् । अथ वा व्रतमात्रसमाप्ताव् अपि स्नानं भवत्य् एव । तद् आह याज्ञवल्क्यो ऽपि ।

> गुरवे तु वरं दत्वा स्नायाद् वा तदनुज्ञया ।

> वेदं व्रतानि वा पारं नीत्वा ह्य् उभयम् एव वा ॥

पूर्वोक्तन्यायेन वेदं व्रतान्य् उभयं वा पारं नीत्वा समाप्य गुरवे वरम् अभिलषितं दत्वा समावर्तेतेत्य् अर्थः । एतेन स्नातकत्रैविध्यं प्रतिपदितं भवति । यद् आह हारीत -  "त्रयः स्नातका भवन्ति विद्यास्नातको व्रतस्नातको विद्याव्रतस्नातकश् च" इति । यः समाप्य वेदम् असमाप्य व्रतानि समावर्तते स विद्यास्नातकः । यस् तु समाप्य व्रतान्य् असमाप्य वेदं स व्रतस्नातकः । यः पुनर् उभयं समाप्य स्नाति स विद्याव्रतस्नातक इति । एवं च व्रतस्नातकस्य् परिणयनोत्तरकालम् अध्ययनसमापनं तदर्थज्ञानं चेति मन्तव्यम् । यत् तु,

> गुरुशुश्रूषया विद्यां संप्राप्य विधिवद् द्विजः ।

> स्नायीत गुर्वनुज्ञातो दत्वास्मै दक्षिणा हि गाम् ॥

इत्य् व्यासेन गोदानम् उक्तम्, तद् अपि प्रीतिसाधनद्रव्योपलक्षणार्थम् । अत एव मनुः ।

> क्षेत्रं हिरण्यं गाम् अश्वं छत्रोपानहम् अन्ततः ।

> धान्यं वासांसि शाकं वा गुरवे प्रीतिम् आहरेत् ॥

अनेन सति संभवे प्रकृष्टम् एव देयम् इत्य् उक्तं भवति । अत एव लघुहारीतः ।

> एकम् अप्य् अक्षरं यस् तु गुरुः शिष्ये निवेदयेत् ।

> प्र्थिव्यां नास्ति तद् द्रव्यं यद् दत्वा त्व् अनृणी भवेत् ॥

एतच् च दक्षिणादानम् आश्रमान्तरप्रवेशे ऽपि वेदितव्यम् । तथा च नृसिंहपुराणम् ।

> गुरवे दक्षिणां दत्वा स यम् इच्छेत् तद् आवसेत् । इति 

यस्य पुनर् दक्षिणादानसामर्थ्यं नास्ति तस्य तदनुज्ञायां स्नानम् । तथा च गौतमः -  "विद्यान्ते गुरुर् अर्थेन निमन्त्र्यः । क्र्त्वानुज्ञातस्य वा स्नानम्" इति । विद्यान्ते गुरुम् अर्थेन हेतुना निमन्त्र्य प्रष्टव्यम् "को ऽर्थस् तुभ्यं मया दातव्यः" इति । तम् अर्थम् आचार्याय दत्वा स्नायात् । अशक्तस् तदनुज्ञया वेत्य् अर्थः । "विद्यान्ते दद्यात्" इत्य् अनेन पूर्वं निषेधम् आह । अत एव मनुः ।

> न पूर्वं गुरवे किंचिद् उपकुर्वीत धर्मवित् ।

> स्नास्यंस् तु गुरुणाज्ञप्तः शक्त्या गुर्वर्थम् आहरेत् ॥

एतद् अपि भृतिप्रदानाभिप्रायम्, इतरस्यानिषेधात् । अत एव यमः ।

> यतो धर्मागमो न स्यान् न शुश्रूषाधनागमौ ।

> विद्यया सह मर्तव्यं न विद्याम् ऊषरे वपेत् ॥ इति ।

**इति स्मृतिचन्द्रिकायां समावर्तनम् **

**विवाहः**

उक्ता गुरुकुला निवृत्तिर् उपकुर्वाणस्य । तस्येदानीं विवाह उच्यते । तत्र मनुः ।

> गुरुणा समनुज्ञातः समावृत्तो यथाविधि ।

> उद्वहेत द्विजो भार्यां सवर्णां लक्षणान्विताम् (?) ॥

याज्ञवल्क्यो ऽपि ।

> अविप्लुतब्रह्मचर्यो लक्षण्यां स्त्रियम् उद्वहेत् ।

विप्लुतिः स्खलनम् । लक्षण्या लक्षणयुक्ता । सा च किंलक्षणा भवतीत्य् उक्ते स एवाह ।

> अनन्यपूर्विकां कान्ताम् असपिण्डां यवीयसीम् ।

> अरोगिणीं भ्रातृमतीम् असमानार्षगोत्रजाम् ॥

अनन्यपूर्विका या दानेनोपभोगेन वा पुरुषान्तरपूर्विका न भवति सा । कान्ता कमनीया परिणेतुर् मनसः आनन्दकारिणीत्य् अर्थः । आपस्तम्बो ऽपि -  "यस्यां मनश्चक्षुषोर् नीबन्धस् तस्याम् ऋद्धिः" इति । समान एकः पिण्डो यस्याः सा सपिण्डा । न सपिण्डा असपिण्डा । एकपिण्डता चैकस्यां पिण्डदानक्रियायां दातृत्वेन देवतात्वेन लेपभाक्त्वेन वानुप्रवेशाद् भवति । तथा च मत्स्यपुराणम् ।

> लेपभाजश् चतुर्थाद्याः पित्राद्याः पिण्डभाजिनः ।

> पिण्डदः सप्तमस् तेषां सापिण्ड्यं साप्तपूरुषम् ॥

चतुर्थाद्याः प्रपितामस्य पितृप्रभृतयः उत्तरे त्रयो लेपभाजो भवन्ति पित्राद्यास् तु त्रयः पिण्डभागिनः पिण्डदाने देवताभूताः तेषां सप्तमः पिण्डदाता । एवम् एते सप्त सपिण्डा भवन्ति । एकपिण्डदानक्रियानुप्रवेशिनः सपिण्डा इत्य् अर्थः । <span style="text-decoration - underline;">ननु</span> यद्य् एकपिण्डक्रियानुप्रवेशात् सापिण्ड्यं तर्हि भ्रातॄणां भिन्न्क्रियानुप्रवेशिनां तदद्भावेनन्योन्यं सापिण्ड्यं न स्यात् । <span style="text-decoration - underline;">मैवम्</span>, एकोद्देश्यावच्छेदेनैकक्रियान्वयित्वसंभवात् । ये हि पुत्रनिष्पाद्यक्रियनुप्रवेशिनः पित्रादयस् त एव पुत्रान्तरोत्पाद्यक्रियायाम् अपीति व्यक्तम् एकोद्देशान्वयित्वम् । अत एव पितामहादेः सन्ततिजातानां पुत्रेण सह सापिण्ड्यसिद्धिः । पुत्रक्रियान्वयिनः पितामहादेस् तत्क्रियासंबन्धात् । यदा त्व् एकस्यापि पितामहादेस् तत्क्रियासंबन्धो नास्ति तद् एतद् देश्यभेदेन क्रियाभेदात् सापिण्ड्यनिवृत्तिः । तद् आह मनुः ।

> सपिण्डता तु पुरुषे सप्तमे विनिवर्तते । इति  \
गौतमो ऽपि -  "पिण्डनिवृत्तिः सप्तमे पञ्चमे वा" इति । भार्यायाश् च सहकर्तृत्वात् सापिण्ड्यसिद्धिः । एवं सर्वत्र सापिण्ड्यनिवृत्त्यनुवृत्ती द्रष्टव्ये । <span style="text-decoration - underline;">नुन्व्</span> एवं तर्हि पुत्रदौहित्रयोर् एकपिण्डक्रियानुप्रवेशिनोः सापिण्ड्यं प्रसज्येत । <span style="text-decoration - underline;">सत्यम्</span>, यद् असौ दौहित्रः पुत्रेण सह समानगोत्रः स्यात् अत्रैकगोत्रत्वम् उपाधिर् इति भावः । अत एव पुत्रीकरणादाव् अस्ति दौहित्रस्यापि पुत्रेण सह सापिण्ड्यम् इति वक्ष्यामः । तेन नातिप्रसक्तिः । यवीयसी जन्मतः प्रमाणतश् च । अरोगिणी अदीर्घरोगा इतरस्य शक्यपरिहारत्वात् । भ्रातृमती पुत्रिकाकरणभयात् । यद् आह मनुः ।

> यस्यास् तु न भवेद् भ्राता न विज्ञायेत वा पिता ।

> नोपयच्छेत तां प्राज्ञः पुत्रिकाधर्मशङ्कया ॥

यस्या**पता पुत्रिकाकरणाभिप्रायवान् न वेति न विज्ञायेतेत्य् अर्थः । अनेन विना पुत्रेण सह संप्रतिपत्तिं पितुः संकल्पमात्रात् पुत्रिका भवतीति गम्यते । अत एव गौतमः -  "अभिसंधिमात्रपुत्रिकेत्य् एकेषाम्" इति । सा च कथं पुत्रिका भवतीत्य् अपेक्षिते मनुर् आह ।

> अपुत्रो ऽनेन विधिना सुतां कुर्वीत पुत्रिकाम् ।

> यद् अपत्यं भवेद् अस्यां तन् मम स्यात् स्वधाकरम् ॥ इति ।

वसिष्ठो ऽपि ।

> अभ्रातृकां प्रदास्यामि तुभ्यं कन्याम् अलंकृताम् ।

> अस्यां यो जायते पुत्रः स मे पुत्रो भवेद् इति ॥

इयम् एव पुत्र इति वा पुत्रिकाकरणम्, "शासद् वह्निर् दुहितुर् नप्त्यं गात्" इति श्रुतेः । एतच् च निरुक्ते व्याख्यातम् "प्रशास्ति वोढा सन्तानकर्मणे दुहितुः पुत्रभावम्" इति । असमानार्षगोत्रजाम्, समानम् आर्षं प्रवरो यस्य स समानार्षः । तस्माज् जातां समानर्षिजातां नोद्वहेद् इत्य् अर्थः । अत एव गौतमः -  "असमानप्रवरैर् विवाहः" इति । समानता च नामतो वेदितव्या । यद् आह बोधायनः ।

> एक एव ऋषिर् यावत् प्रवरेष्व् अनुवर्तते ।

> तावत् समानगोत्रत्वम् अन्यत्र भृग्वङ्गिरोगणात् ॥ इति ।

समानगोत्रत्वं समानप्रवर इत्य् अर्थः । कथं तर्हि भृग्वङ्गिरोगणेष्व् इत्य् अपेक्षिते संग्रहकार आह ।

> पञ्चानां त्रिषु सामामान्याद् अविवाहस् त्रिषु द्वयोः ।

> भृग्वङ्गिरोगणेष्व् एव शेषेष्व् एकं निवारयेत् ॥

पञ्चार्षेयाणाम् ऋषित्रयानुवृत्तौ मिथो न विवाह इत्य् अर्थः । बोधायनो ऽपि -  "द्व्यार्षेयसंनिपाते ऽविवाहस् त्र्यार्षेयाण्ं त्र्यार्षेयसंनिपाते ऽविवाहः पञ्चार्येयाणाम्" इति । गोत्रं च वंशपरम्पराप्रसिद्धम् । गोत्रप्रवरौ च पृथग् पृथक् पर्युदासे निमित्तम् । तत्र यास्कवाधौलमानमौकानां (?) गोत्रभेदेन विवाहे प्राप्ते तन् मा भूद् इत्य् असमानार्षग्रहणम् । तेषां भार्गववैतहव्यसादेवसेति  प्रवरैकायत् । यत्र तु प्रवरविकल्पः तत्रापि प्रवरभेदेन विवाहप्राप्तौ तत्प्रतिxएधार्थम् असानगोत्रग्रहणम् । एवं चासमानार्षजाम् असमानगोत्रजाम् उद्वहेद् इत्य् उक्तं भवति । न च समानार्षग्रहणं गोत्रविशेषणम् इति शङ्कनीयम्,

> परिणीय सगोत्रां तु समानप्रवरां तथा।

> त्यागं कृत्वा ततस् तस्या द्विजश् चान्द्रायणं चरेत् ॥

इति भेदेन स्मरणात् । त्यागश् चात्रोपभोगस्यैव न पुनस् तस्याः । यद् आह शातातपः ।

> समानप्रवरां कन्याम् एकगोत्राम् अथापि वा ।

> विवाहयति यो मूढस् तस्य वक्ष्यामि निष्कृतिम् ॥

> उत्सृज्य तां तथा भार्यां मातृवत् परिपालयेत् ॥

यस् तु तत्र प्रजाम् उत्पदयति स स्वजात्यदिना हीयत इत्य् आह आपस्तम्बः ।

> समानगोत्रप्रवरां कन्याम् ऊढ्वोपगम्य च ।

> तस्याम् उत्पाद्य चण्डालं ब्राह्मण्याद् एव हीयते ॥ इति ।

<span style="text-decoration - underline;">ननु</span> चासमानार्षगोत्रजाम् इत्य् अनेनैव परिणेतुः सपिण्डायाः पर्युदासे सिद्धे किम् इति पुनर् असपिण्डाम् इत्य् उक्तम् । <span style="text-decoration - underline;">उच्यते</span>, सत्यम् एवम् । तथापि जा मातुर् असपिण्डा भवति सैवोद्वाहकर्मणि प्रशस्तेति वक्तुम् । तथा च मनुः ।

> असपिण्डा च या मतुर् असगोत्रा च या पितुः ।

> सा प्रशस्ता द्विजातीनां दारकर्मणि मैथुने ॥

या परिणेतुर् मातुश् च सपिण्डा न भवति या परिणेतुः पितुश् च न सगोत्रा सा च विवाहकर्मणि प्रशस्तेत्य् अर्थः । <span style="text-decoration - underline;">ननु</span> च माता दानसमकालम् एव पितृसापिण्ड्यं तद्गोत्रं च हित्वा पतिसापिण्ड्यं तद्गोत्रं च प्रतिपद्यते । तत् कथम् "असपिण्डा च या मातुः" इति । तद् उक्तम् ।

> एकत्वं सा गता भर्तुः पिण्डे गोत्रे च सूतके । इति ।

पतिसपिण्डैर् एव पत्न्याः सापिण्ड्यं न स्वपित्रादिभिर् इत्य् अभिप्रायः । <span style="text-decoration - underline;">सत्यम्</span> । नास्ति मातुः स्वपित्रादिबिः सह सापिण्ड्यं यदि तस्यास् त्यागपूर्वको विवाहः स्यात् । त्यागे हि स्वत्वनिवृत्तिवत्सापिण्ड्यसगोत्रत्वयोर् अपि निवृत्तिः । अनेनैवाभिप्रायेणोक्तम् ।

> एकत्वं सा गता भर्तुः पिण्डे गोत्रे च सूतके । इति ।

अत एव दत्तपुत्रादेस् त्यागेनैव पितृगोरादिनिवृत्तिः सिद्धा । अन्यथा "असगोत्रा च या पितुः" इत्य् अत्र पितृग्रहणम् अनर्थक्ं स्यात् । उक्ता च गोत्रादिनिवृत्तिर् मनुना ।

> गोत्ररिक्थे जनयितुर् न हर्द् दत्तिमः सुतः ।

> गोत्ररिक्थानुगः पिण्डो व्यपैति ददतः स्वधा ॥ इति ।

एवं च पुत्रिकाया विवाहो नैव प्रदानपूर्वक इति न तत्र सापिण्ड्यसगोत्रत्वयोर् निवृत्तिः (?) । अत एव वसिष्ठो ऽप्य् अप्रत्तानाम् त्रिपूरुषं सापिण्ड्यम् आह -  "अप्रत्तानां स्त्रीणां त्रिपूरुषं सापिण्ड्यम्" इति । न च पुत्रिकाविवाहे ऽपि तस्याः प्रदानम् अस्तीति शङ्कानीयम् (?) । प्रदाने तु गोत्रादिनिवृत्तिवत् पुत्रिकात्वस्यापि निवृत्तिस् तन्निवृत्तौ च तत्कार्यकर्तृत्वं न स्यात् । श्रूयते च तस्याः पुत्रकार्यकरत्वम् -  "अभ्रातेव पुंस एति प्रतीची" इति । एतद् अपि निरुक्ते व्याख्यातम् -  "अभ्रातृकेव पुंसः पितॄन् एत्य् अभिमुखी सन्तानकर्मणि पिण्डदानाय नयति" इति । अतश् च पुत्रिकायाः प्रदानाभावेन स्वपितृसापिण्ड्यं सगोत्रत्वं च सिद्धम् । अत एव लोगाक्षिः -  

> मातामहस्य गोत्रेण मातुः पिण्डोदकक्रियां । 

> कुर्वीत पुत्रिकापुत्र एवम् आह प्रजापतिः ॥

एवम् आसुरादिविवाहेष्व् अपि सगोत्रत्वादेर् अनिवृत्तिः, तत्रापि प्रदानाभावात् । अत एव मार्कण्डेयः ।

> ब्राह्मादिषु विवाहेषु या तूढा कन्यका भवेत् ।

> भर्तृगोत्रेण कर्तव्यास् तस्याः पिण्डोदकक्रियाः ॥

> आसुरादिविवाहेषु पितृगोत्रेण धर्मतः ।

मातुः पितृगोत्रेणेत्य् अर्थः । एवं च पुत्रिकाकरणादौ मातुः स्वपित्रादिसापिण्ड्यसद्भावाद् युक्तम् उक्तम् -  (?) "असपिण्डा च या मातुः" इति । <span style="text-decoration - underline;">ननु</span> च पुत्रस्यापि मातृसपिण्डत्वाद्या मातुः सपिण्डा सा पुत्रस्यापीति किम् अर्थं मातृग्रहणम् । <span style="text-decoration - underline;">उच्यते</span> । यदा तु पुत्रिकासुतस्यैव मातृमातामहाभ्यां परित्यागः तदा तत्सापिण्ड्यनिवृत्त्या तत्सपिण्डाया विवाहप्राप्तौ तन् मा भूद् इत्य् मातृग्रहणम् । एवं दत्तपुत्रादेस् त्यागेनैव पितृगोत्रनिवृत्त्या तत्सगोत्राया विवाहप्राप्तौ तन् मा प्रसांक्षीद् इति । पितृग्रहणम् इति सर्वम् अनवद्यम् । मातृसगोत्राम् अपि केचिन् नेच्छन्ति । तद् आह व्यासः ।

> सगोत्रां मातुर् अप्य् एके नेच्छन्त्य् उद्वाहकर्मणि ।

एतद् अपि पुत्रिकाकरणाविषयं मातुः पतिगोत्रत्वेन गोत्रान्तराभावात् । न च भूतपूर्वगत्या मातृसगोत्राप्रतिषेध इति वाच्यम्, वर्तमाने संभवति भूतपूर्वगत्याश्रयणस्यान्याय्यत्वात् । एवं च या परिणेतुर् मातुश् च न सपिण्डा भवति या च परिणेतुः पितुश् चासगोत्रा सा विवाह्येति सिद्धम् । <span style="text-decoration - underline;">नन्व्</span> एवं तर्हि ब्राह्मादिभिविवाहैर् निवृत्तपितृसपिण्डभावायां पुत्रस्य मातुलसुता परिषेया स्यात् । <span style="text-decoration - underline;">सत्यम्</span>, केन चोक्तं न परिणेयेति । <span style="text-decoration - underline;">ननु</span> मन्वादिभिर् एव । यद् आह शातातपः ।

> उद्वहेत सगोत्रां यस् तनयां मातुलस्य च ।

> ऋषिभिश् चैव तुल्यां च स तु चान्द्रायणम् चरेत् ॥

मनुर् अपि ।

> पैतृष्वसेयीं भगिनीं स्वस्रीयां मातुर् एव च ।

> मातुश् च भ्रातुर् अप्तस्य गत्वा चान्द्रायाणं चरेत् ॥

> एतास् तिस्रस् तु भार्यार्थे नोपयच्छेत बुद्धिमान् ।

> ज्ञातित्वेनानुपेयास् ताः पतति ह्य् उपयन्न् अधः । इति ।

आप्तस्य संनिकृष्टस्य सपिण्डस्येत्य् अर्थः । व्यासो ऽपि ।

> तृतीयां मातृतः कन्यां तृतीयां पितृतस् तथा ।

> शुल्केन चोद्वहिष्यन्ति विप्राः पापविमोहिताः ॥

मातृतो मातृपक्षे तृतीयां मातुलसुताम्, पितृपक्षे त्र्तीयां पैतृष्वसेयीम् इत्य् अर्थः । शुल्कं मूल्यम् । अनेन कूट्स्थम् आरभ्य गणयेद् इत्य् उक्तं भवति । तथा च पुराणे ययातिवाक्यम् ।

> यो मे त्वं हृदयाज् जातो वयस् त्वं न प्रयछसि ।

> पापान् मातुलसंबन्धत् प्रजा वै ते भविष्यति ॥

सुमन्तुर् अपि -  "पितृपत्न्यः सर्वा मातरः, तद्भ्रातरो मातुलाः, तद्दुहितरश् च भगिन्यः, तदप्त्यानि भागिनेयानि, अन्यथा संकरकारीणि स्युः" इति । <span style="text-decoration - underline;">उच्यते</span> । सत्यम् एतानि मातुलदुहितृविवाहनिषेधपराणि । तथाप्य् आसुरादिविवाहेन पित्रादिभिर् अनिवृत्तसपिण्डभावायाः पुत्रस्य मातुलसुता परिणेतुर् मातुश् च सपिण्डेति सा तावद् अविवाह्या । तथैवंविधायाः पितृष्वसुर् दुहिता परिणेतुः पितुश् च सपिण्डा सगोत्रा चेति सापि न परिणेया । या तु ब्राह्मादिविवाहोढा तस्याः स्वपित्रादिभिः सापिण्ड्यनिवृत्तेस् तत्पुत्रस्य मातुलसुआपरिणयणं न वार्यते । एवं पैतृष्वसेय्याम् अपि द्रष्टव्यम् । तद् इदम् उक्तं मनुना ।

> असपिण्डा च या मातुर् असगोत्रा च या पितुः ।

> सा प्रशस्ता द्विजातीनां दारकर्मणि मैथुने ॥ इति ।

या मातृतः पितृतो वा सपिण्डा सगोत्रा च सैव परित्याज्या नान्येत्य् अभिप्रायः । अत एव व्यासः ।

> मातुः सपिण्डा यत्नेन वर्जनीया द्विजातिभिः । इति ।

अत एव शातातपो ऽपि मातृसगोराया एव निषेधम् आह ।

> मातुलस्य सुताम् ऊढ्वा मातृगोत्रां तथैव च ।

> समानप्रवरां चैव द्विजश् चान्द्रायणम् चरेत् ॥

न चात्र मातृगोराम् इत्य् अनेनैव सपिण्डमातुलदुहितृनिषेधसिद्धेः किम् अर्थं मातुलसुताग्रहणम् इति वाच्यम्, पक्षान्तरत्वे ऽपि समानत्वात् । तत्रापि मातृगोत्रादिप्रतिषेधेनैव मातुलदुहितृमात्रनिषेधसिद्धेः । अथ पक्षद्वयेनोभयविधमातुलदुहितृनिषेधः, तर्हि मातुलसुताग्रहणेनैवालम्, किं मातृगोरग्रहणेन । किं च मनुर् अपि पैतृष्वसेय्याः पितृसपिण्डाया एव पर्युदासम् आह ।

> पतिऋष्वसेयीं भगिनीं स्वस्त्रीयां मातुर् एव च ।

> मातुश् च भ्रातुर् आप्तस्य गत्वा चान्द्रायणं चरेत् ॥

> एतास् तिस्रस् तु भार्यार्थे नोपयच्छेत बुद्धिमान् । इति ।

अन्यथा भगिनीशब्दवैयर्थं स्यात्, पैतृष्वसेहीम् इत्य् अनेनैव पितृष्वसृदुहितृमात्रनिषेधसिद्धेः । भगिनीवद् भगिनी सपिण्डेत्य् अर्थः । एवम् आप्तशब्दे ऽपि द्रष्टव्यम् । न च भगिनीशब्दः पैतृष्वसेयीं न विशिनष्टीति वाच्यम्,

> एतास् तिस्रस् तु भार्यार्थे नोपयच्छेत बुद्धिमान् ।

इति त्रित्वे सङ्ख्यापनात् । पतिठिनसिर् अपि -  "पितृमातृष्वसृदुहितरो मातुलसुता धर्मतस् ता भगिन्यो वजयेत्" इति । न चात्र संदेहनिवृत्त्यर्थं भगिनीग्रहणम् इति वाच्यम्, "वर्जयेत्" इत्यदिविधिबलेनैव संदेहनिवृत्तेः । <span style="text-decoration - underline;">ननु</span> च "असपिण्डा च या मातुः" इत्य् अनेनैव मातृसपिण्डादिपर्युदासे सिद्धे किम् इति पुनः "पैतृष्वसेयीं भगिनीम्" इत् तस्या एव निषेध <span style="text-decoration - underline;">उच्यते</span> । सत्यम् एवम् । तथाप्य् अत्र पातित्यादिदोषप्रतिपदनमुखेनैकान्ततो निवृत्तिसिद्ध्यर्थम् । "सा प्रशस्ता" इति वचनान् मातृसपिण्डासगोत्रयोर् अप्राशस्त्यमात्रम् स्यात् । न सर्वथा वर्जनीयत्वन्, तथा,

> चतुरो ब्राह्मणस्याद्यान् प्रशस्तान् कवयो विदुः ।

इति चतुर्णां विवाहानां प्राशस्त्य उक्ते ऽपि न गान्धर्वादीनाम् एकान्ततः परित्यागः किं त्व् अप्राशस्त्यमात्रं तथेहापि स्यात् । ततश् च या मन्वादिवचनैर् मातृसपिण्डा मातुलसुता या च पैतृष्वसेयी पितृसपिण्डा सैवोद्वाहकर्मणि परित्याज्या नान्येति सिद्धम् । अत एवोक्तं चतुर्विंशतिमते ।

> तृतीयां वा चतुर्थी वा पक्षयोर् उभयोर् अपि ।

> विवाहयेन् मनुः प्राह पाराशर्यो ऽङ्गिरा यमः ॥ इति ।

उभयोर् मातापित्रोर् इत्य् अर्थः । एवं च यानि मातुलदुहितृपरिणयनिषेधपराणि तान्य् अनिवृत्तस्वमातृसपिण्डभावाभिप्रायाणीति मन्तव्यम् । किं चैवं सत्य् एतेषां मन्वादिवाक्यानां चैकम् एव मूलं परिकल्पितं भवति । अन्यथा तेषां मूलान्तरकल्पनागौरवं स्यात् । तेन विशेषविषयतैव न्याय्या । <span style="text-decoration - underline;">ननु</span> यदि च मातुर् असपिण्डतया मातुलसुता परिणेया तर्हि तथाविधा मातृष्वशा तद्दुहिता च किम् इति न परिणेया । <span style="text-decoration - underline;">उच्यते</span> । सत्यम्, न ब्रूमः शास्त्रतो न परिणेयेति, किं तु लोकविरुद्धत्वात् । यच् च धर्म्यम् अपि लोकविरुद्धम् तन् नानुष्ठेयम् । तद् उक्तं मनुना ।

> अस्वर्ग्यं लोकविद्विष्टं धर्म्यम् अप्य् आचरेन् न तु । इति ।

वराहमिहिरो ऽपि ।

> देशाचारस् तावद् आदौ विचिन्त्यः देशे देशे या स्थितिः सैव कार्या ।

> लोकद्विष्टं पण्डिता वर्जयन्ति दैवज्ञो ऽतो लोकमार्गेण यायात् ॥ इति ।

<span style="text-decoration - underline;">ननु</span> च याज्ञवल्क्येन,

> पञ्चमात् सप्तमाद् ऊर्ध्वं मातृतः पितृतस् ततः ।

इति मातृपक्षे पञ्चमाद् ऊर्ध्वम् उद्वाहविधानात् कथं मातुलदुहितृपरिणयनम् । <span style="text-decoration - underline;">उच्यते</span> । "मातुर् असपिण्डाम् उद्वहेत्" इत्य् अनेन मातृबन्धुxव् अप्य् विशेषेण विवाहप्राप्तौ तन् मा प्रसाङ्क्षीद् इति मातृतो मातृबन्धुभ्यः पञ्चमाद् ऊर्ध्वम् उद्वहेद् इत्य् अविरोधः । एवं पितृबन्धुष्व् अपि द्रष्टव्यम् । अत एव गौतमः -  "ऊर्ध्वं सप्तमात् पितृबन्धुभ्यो बीनिनश् च मातृबन्धुभ्यः पञ्चमात्" इति । बीनिनो यो नियोगाद् उत्पादयति तस्माद् अप्य् ऊर्ध्वं सप्तमाद् इत्य् अर्थः । बान्धवा अपि स्मृत्यन्तरे दर्शिताः ।

> पितुः पितृष्वसुः पुत्राः पितृमातृषवस्वुः सुताः ।

> पितुर् मातुअलपुत्राश् च विज्ञेयाः पितृबान्धवाः ॥

> मातुः पितृष्वसुः पुत्रा मातुर् मातृष्वःसुताः(?) ।

> मातुर् मातुलपुत्राश् च विज्ञेया मातृबान्धवाः ॥

यत् पुनर् वसिष्ठेनोक्तम्,

> पञ्चमीं मातृबन्धुभ्यः सप्तमीं पितृबन्धुतः ।

इति तद् गौतमीयैकवाक्यत्वाय पञ्चमीं सप्तमीं चातीत्योद्वहेद् इत्य् एतवंपरम्, न पुनः पञ्चमीसप्तम्योर् वेदोवाहावधिपरम् । यद् अपि नारदेनोक्तम्,

> पञ्चमात् सप्तमाद् अर्वाग् बधुभ्यः पितृमातृतः ।

> अविवाह्या सगोत्रा च समानप्रवरा तथा ॥

इति, यद् अपि विष्णुना,

> पञ्चमात् सप्तमाद् धीनां यः कन्याम् उद्वहेद् द्विजः ।

> गुरुतल्पी च विज्ञेय्ः सगोत्रां चैवम् उद्वहन् ॥

इति, तत्रापि पञ्चमीसप्तम्योर् नाभ्यनुज्ञा तत्र निषेढश्रवणात् । यद् आह मरीचिः ।

> पञ्चमे सप्तमे चैव येषां वैवाहिकी क्रिया ।

> क्रियापरा अपि ह्य् एते पतिताः सूद्रतां गताः ॥ इति ।

एतेन यत् कैश्चिद् उक्तम्,

> ऊर्ध्वं सप्तम्या अलाभे सप्त्मीम् उद्वहेत् ।

इति, तद् अप्य् अपास्तम् । यद् अपि पतिठीनसिनोक्तम्,

> त्रीन् मातृतः पञ्च पितृतः पुरुषान् अतीत्य विवाहः ।

इति, तद् अप्य् अर्वाङ् निषेधपरम् । न पुनश् चतुर्थीषष्ठ्योर् विवाहाभिप्रायम्, विष्ण्वादिवचनविरोधप्रसङ्गात् । <span style="text-decoration - underline;">ननु</span> च "असपिण्डा च या मातुः" इत्य् अनेन या मातुर् असपिण्डा ताम् उद्वहेद् इत्य् उक्तेः स्वमातृपक्षे ऽप्य् अविशेषेण विवाहप्राप्तौ तन् मा भूद् इति मातृतो मातृपक्षे पञ्चमाद् ऊर्ध्वम् उद्वहेद् इति नियमः किं न स्यात् । अतः कथं मातुलदुहितृपरिणयनम् । एवं पितृपक्षे ऽपि द्रष्टव्यम् । उक्तं च विष्णुपुराणे ।

> पञ्चमीं मातृपक्षाच् च पितृपक्षाच् च सप्तमीम् ।

> गृहस्थ उद्वहेत् कन्यां न्यायेन विधिना नृप ॥ इति ।

पञ्चमीम् अतीत्येत्य् अर्थः । <span style="text-decoration - underline;">मैवम्</span> गौतमादिभिर् बन्धुष्व् एव नियमविधानात् । अथ वा मा भूद् बन्धुष्व् एव नियमविधानम्, तथाप्य् उक्तप्रकारेण मन्वाधिभिर् एव मातुलदुहितृपैतृषवसेयीपरिणयनाभ्यनुजानात् व्यतिरेकेण पक्षद्वये ऽप्य् अयं नियमः क्रियत इत्य् अविरोधः । यद् वा "पञ्चमात् सप्तमात्" इति याज्ञवल्कीयं पुत्रिकाकरणदिविषयम् इत्य् अनुसंधेयम् । यद् अत्र युक्तं तद् ग्राह्यम् । यत् तु संग्रहकारेणोक्तम्,

> स्त्रीसन्ततिस् तथा पुंसाम् अविवाह्ये उभे मते ।

> स्त्रीपुंसोस् तु विवाह्या स्यात् पञ्चमात् सप्तमात् परम् ॥

इति, तद् अप्य् उक्तविषयम् एवेत्य् अनवद्यम् । तेन स्मृतितः सिद्धं मातुलदुहितृपैतृष्व्सेयीपरिणयनम् । किं च स्रुतिर् अपीमम् एवार्थं (?) श्रावयति । तथा वाजसनेये श्रूयते ।

> तस्मात् समानाद् एव पुरुषाद् अत्ता चाद्यश् च जायते ।

> उत तृतीये सङ्गच्छावहै चतुर्थे संगच्छावहै ॥ इति ।

अस्यार्थः -  समानाद् एकस्मात् पुरुषाद् अत्ता भोक्ता भार्याया अद्यश् च भोग्यो भार्यालक्षणश् च जायते, जायापती जायेते इति यावत् । नन्व् एकस्माद् उत्पन्नयोर् जायापतित्वे भ्रातृभगिन्योर् एव जायापतित्वम् उक्तं स्यात् इत्य् आशङ्क्याह तर्हि तृतीये पुरुष इत्यादि । अनेन दौहित्रपुत्रयोर् मतुलदुहितृपैऋष्वसेयीपरिणयनम् उक्तं बहवति । तयोः कूटस्थम् आरभ्य तृतीयत्वात् । संगच्छावहै विवाहावहा इत्य् अर्थः । <span style="text-decoration - underline;">ननु</span> च स्रग्व्य् ऊहनपरो ऽयम् अर्थवादो न स्वार्थे प्रमाणम् । <span style="text-decoration - underline;">उच्यते</span> । सत्यम् अर्थवादो न स्वार्थे प्रमाणम्, किं तु यत्र प्रमाणान्तरम् अस्ति तत्र तत्प्रतिपादितार्थावलम्बनेन स्तुतिपरत्वं यथा "वायुर् वै क्षेपिष्टा (?) देवता" इति । यत्र तु नास्ति प्रमाणान्तरं यथा "तृतीये पुरुषे संगच्छावहै" इति तत्र तदनुवादान्यथानुपपत्त्या तथाविधविधिपरिकल्पनं केन वार्यते । अत एव, "त्रीणि ह वै यज्ञस्य उदराणि गायत्री बृहत्य् अनुष्टुब् अत्र ह्य् एवावपन्त्यावोद्वपन्ति" (?) इति अत्र गायत्र्यादिषु प्रतीतावापोद्वापान्य् अथानुपपत्त्या तत्प्रापको विधिः कल्प्यते । अत एव च "उपरि हि देवेभ्यो धारयति" इत्य् अत्रापि समिदुपरिधारणविधिः । अन्यथा तत्रापि न स्यात् । यत्र पुनः प्रमाणान्तरविरोधः न तत्र विधिकल्पनं यथा "आदित्यो यूपः" इति । अत एव "प्रजापतिर् वै स्वां दुहितरम् अभ्यधायत् (?)" इत्य् अत्रापि न विधिकल्पनाया अतिप्रसङ्गः, दुहितृगमने मन्वादिभिः प्रायश्चित्तविधानात् । अथ वा भवतु अर्थवादानुसारेण प्रजापतिः स्वां दुहितरं हच्चेद् इति विधिः । किम् आयातम् इतरेषाम् । न च महद्बिर् कार्यं कृतम् इत्य् अनेनापि कर्तव्यम् इत्य् अत्र प्रमाणम् अस्ति । न हीन्द्रेणाहल्यादिपरदारगमनं कृतम् इत्य् अनेनापि गन्तव्यम् । अत एव शङ्खलिखितौ ।

> सुरां पिबन्ति त्रिदशाः सा चापेया द्विजातिभिः ।

> हरन्ति वित्तं यत् सिद्धास् तव सिद्धिर् न् विद्यते ॥

वृद्धमनुर् अपि ।

> अनुष्ठितं तु यद् देवैर् मुनिभिर् यद् अनुष्ठितम् ।

> नानुष्ठेयं मनुष्यैस् तद् उक्तं कर्म समाचरेत् ॥ इति ।

श्रुत्यन्तरे ऽपि -  "गर्भे नु नौ जनिता दम्पती तद् एव स्रष्टा सविता विश्वरूपम्" इति । नौ आवयोः गर्भे जठरे जनिता जगतः स्रष्टा देवो दम्पती जायापती अकरोद् इत्य् अर्थः । मन्त्रो ऽपि ।

> आयाहीन्द्र पथिभिर् ईडितभिः यज्ञम् इमं नो भागधेयं जुषस्य ।

> तृप्तां जुहुर् मातुलस्येवं योषा भागस् ते पैतृस्वसेयी वपाम् इव ॥ इति  \
हे इन्द्र पथिभिर् मार्गैर् ईडितेभिः प्रशस्तैर् नः अस्माकं इमं यज्ञम् आयाहि आगच्छ । आगत्य चेदम् अस्माभिर् दीयमानं भागधेयं जुषस्य सेवस्व । अत एव यजमानास् तृप्ताम् आज्यादिना संस्कृतां वपाम् अवदानाख्यां त्वाम् उद्दिश्य जुहुः त्यक्तवन्तः । अत्र दृष्टान्तद्वेषम्, यथा मातुलस्य योषा दुहिता दौहित्रस्य भागो भजनीया परिणेतुं योग्या, यथा च पैतृष्वसेयी पौत्रस्य तथायं ते तत्र भागोवआख्य इत्य् मन्त्रार्थः । तेन श्रुतितो ऽपि सिद्धं मातुलादिसुतापरिणयनम् । किं चाचाराद् अप्य् अवगच्छामः यथा ह्य् आचरन्ति तावद् दाक्षिणात्यास् त्रैविद्यवृद्धा वेदार्थनुष्ठातारः शिष्टा एव मतुलादिसुता परिणयनम् । उक्तं च तदाचारप्रामाण्यं मनुना ।

> शिष्टाचारः स्मृतिर् वेदास् त्रिविधं धर्मलक्षणम् । इति ।

लक्षणं प्रमाणम् इत्य् अर्थः । देवलो ऽपि ।

> येषु देशेषु ये देवा येषु देसेषु ये द्विजाः ।

> येषु देशेषु यत् तोयं या च यत्रैव मृत्तिका ॥

> येषु स्थानेषु यच् छौचं धर्माचारस् च यादृशः ।

> तत्र तान् नावमन्येत धर्मस् तत्रैव् तादृशः ॥

> यस्मिन् देशे पुरे ग्रामे तैविद्यनगरे ऽपि वा ।

> यो यत्र विहितो धर्मस् तं धर्मं न विचालयेत् ॥ इति ।

<span style="text-decoration - underline;">ननु</span> देशाचारस्यापि प्रमाणान्तराविरोधिन एव प्रामान्यम् उक्तं वसिष्ठेन -  "देशाचारकुलधर्मा आम्नायैर् अविरुद्धाः प्रमाणम्" इति । <span style="text-decoration - underline;">सत्यम्</span>, आम्नायो वेदस् तदविरोधिन एव प्रामाण्यम् इति । न चात्र वेदविरोधो ऽस्ति प्रत्युतानुकूल एवेत्य् उक्तम् अधस्तात् । <span style="text-decoration - underline;">ननु</span> स्मृतुविरोधे ऽप्य् आचारो दुर्बल एव, "श्रुतिस्म्र्तिविहितो धर्मस् तदलाभे शिष्टाचारः प्रमाणम्" इत् वसिष्ठस्मरणात् । अस्ति चात्र "मातुलस्य सुताम् ऊढ्वा" इत्यादिस्मृतिविरोधः । तेनात्र कथम् आचारस्य प्रामान्यम् । <span style="text-decoration - underline;">मैवम्</span>, तेषां मातृसापिण्डाविषयत्वेन विरोधस्य परिहृतत्वात् । अथ वा मा भूत् तेषां विशेषविषयत्वम्, किं तूदीच्यदेशे ये मातुलादिदुहितृसंबन्धान् आचरन्ति तद्विxअयाणीत्य् अविरोधः, तेषाम् एव दोषश्रवणात् । तथा च बौधायनः -  "पञ्चधा विप्रतिपत्तिर् दक्षिणतः अनुपनीतेन भार्यया च सहभोजनम्, पर्युषितभोजनम् उच्छिष्टभोजनं पितृष्वसृमातुलदुहितृपरिणयनम् इति । तथोत्तरतः पञ्च ऊर्णाविक्रयः शीधुपानम् उभयतोदाद्भिर् व्यवहारः आयुधीयकं समुद्रयानम् इति इतर इतरस्मिन् कुर्वन् दुष्यति । इतर इतरस्मिन् । तत्र तत्र देसप्रामाण्यम् एव स्यात्" इति । अयम् अर्थः -  इतरो दाक्षिणात्यः इतरस्मिन् उत्तरदेशे मतुलसंबन्धादिकं कुर्वन् दुष्यति, न स्वदेशे तथेतरः उदीच्यः इतरस्मिन् दक्षिणदेशे शीधुपानादिकं कुर्वन् दुष्यति । न स्वदेशे । कुतः, देशप्रामाण्यात्, देशनिबन्धनाद् आचारप्रामाण्यस्येत्य् अर्थः । अत एव देवलः ।

> यस्मिन् देशे य आचारो न्यायदृष्टस् तु कल्पितः ।

> तस्मिन्न् एव स कर्तव्यो देशाचारः स्मृतो भृगोः ॥ इति ।

न चैवं सत्य् उदीच्यानां स्वदेशे परदेशे वा मातुलसंबन्धाद्यविरुद्धम् इति शङ्कनीयम् । यद् आह आपस्तम्बः ।

> येषां परम्पराप्राप्ताः पूर्वजैर् अप्य् अनुष्ठिताः ।

> त एव तैर् न दुष्येयुर् आचारैर् नेतरिः पुनः ॥

येषां पितृपितामहादिपरम्पराप्राप्ताः पूर्वजैश् च त्रैविद्यवृद्धैर् अनुष्ठिताः आचाराः सन्ति त एव तैर् आचारैर् अनुष्ठीयमानैर् न दुष्येयुः, नेतरैः । न ह्य् उदीच्यानां तथाविधा आचाराः सन्ति (यथा) दाक्षिणात्यानाम् । अस्तस् तैर् एव स्वदेशे कार्याणि नान्यैर् इति सिद्धम् । देसव्यवस्थया प्रामाण्यम् उक्तं वार्तिककारैः ।

> सर्वेषाम् एवमादीनां प्रतिदेशं व्यवस्थया।

> आपस्तम्बेन संस्क्र्त्य दुष्टादुष्टत्वम् आश्रितम् ॥ इति ।

यत् तु बोधायनेन "देशप्रामाण्यम्" इत्य् एवमन्तम् उक्त्वोक्तम्, "मिथ्यैतद् इत् गौतमः । उभयं चैव नाद्रियेत सिष्टागमविरोधदर्शनात् शिष्टस्मृतिविरोधदर्शनाच् च" इति, तन् न पूर्वोक्तनिराकरणार्थं गौतमग्रहणात् । किं तु शिष्टस्मृतिविरोधदर्शनाद् गौतमस्य मातृसपिण्डापरिणयनम् अभिप्रेतम् इति दर्शयितुम् । एवं च तद् उक्तम् अन्यैः -  "स्याद् एवं यद्य् अनन्तरम् एव मिथ्यैतद् इति न ब्रूयात्" इति, तद् अप्य् अपास्तम् । तेन श्रुतेः स्मृतेर् आचाराच् च सिद्धं मातुलदुहितृपैतृष्वसेयीपरिणयनम् इति सर्वम् अनवद्यम् ॥

**इति स्मृतिचन्द्रिकायां मातुलदुहितृपरिणयनसमर्थनम्**

**कन्यालक्षणानि**

"अनन्यपूर्विकां कान्ताम्" इत्यादिना कानिचित् कन्यालक्षणान्य् उक्तानि । अधुना लक्षणान्तराण्य् उच्यन्ते । तत्र मनुः ।

> अव्यङ्गाङ्गीं सौम्यनाम्नीं हंसवारणगामिनीम् ।

> तनुलोमकेशदशनां मृद्वङ्गीं उद्वहेत् स्त्रियम् ॥

शातातपो ऽपि ।

> हंसस्वनां मेधवर्णां मधुपिङ्गललोचनां ।

> तादृशीं वरयेत् कन्यां गृहस्थः सुखम् एधते ॥

आपस्तम्बो ऽपि -  "बन्धुशीललक्षणसंपन्नाम् अरोगाम् उपयच्छेत" इति । लक्षणसंपन्नाम् इत्य् अनेन विपरीतां नोद्वहेद् इत्य् आह । अत एव मनुः ।

> नोद्वहेत् कपिलां कन्यां नधिकाङ्गीं न रोगिणीम् ।

> नालोमिकां नातिलोमां न वाचाटां न पिङ्गलाम् ॥

वाचाटां बहुभाषिणीम् । पिङ्गलां पिङ्गलाक्षीम् । यमो ऽपि ।

> ह्रस्वा दीर्घा क्ष्शा स्थूला पिङ्गाक्षी गौरपाण्डुरा ।

> न पूज्या न च सेव्यास् ता नाशमृत्युकराः स्त्रियः ॥

विष्णुपुराणे ऽपि ।

> न स्मश्रुव्यञ्जनवर्ती न चैव पुरुषाकृतिम् ।

> न घर्घरस्वरां क्षामां न च काकस्वनां तथा ॥

> नातिबद्धेक्षणां तद्वद् वृत्ताक्षीं नोद्वहेद् बुधः ।

> यस्याश् च रोअशे जङ्घे गुल्फौ यस्यास् तथोन्नतौ ॥

> गण्डयोः कूपकौ यस्या हसन्त्य् आस्तां न चोद्वहेत् ।

> नातिरूक्षच्छविं पाण्डुकरजाम् अरुणेक्षणाम् ॥

> आपीनहस्तपादां च न कन्याम् उद्वहेद् बुधः ।

> न वामनां नातिदीर्घां नोद्वहेत् संहतभ्रुवम् ॥

> न चातिच्छिद्रदशनां न करालमुखीं नरः ॥ इति ।

अथ नामतो वर्ज्याः । यथाह मनुः ।

> नर्क्षवृक्षनदीनाम्नीं नान्त्यपर्वतनामिकाम् ।

> न पक्ष्यहिप्रेष्यनाम्नीं न च भीषणनामिकाम् ॥

ऋक्षं नक्षत्रम् । अन्त्या म्लेच्छा । भीषणं भयानकम् । आपस्तम्बो ऽपि -  

> नक्षत्रनाम नदीनामा वृक्षनामाश् च गर्हिताः ।

> सर्वाश् च रेफलकारोष्मान्ता वरणे परिवर्जयेत् ॥

यमो ऽपि ।

> देवनाम्नीं नदीनाम्नीं शैलगन्धर्वनामिकाम् ।

> ऋक्षवृक्षलतानाम्नीं दारार्थे परिवर्जयेत् ॥

तथा पुनर् भूर् अप्य् अविवाह्या । यद् आह काश्यपः ।

> सप्त पौनर्भवाः कन्या वर्जनीयाः कुलाधमाः ।

> वाचा दत्ता मनोदत्ता कृतकौतुकमङ्गला ॥

> उदकस्पर्शिता या च या च पाणिगृहीतका ।

> अग्निं परिगता या च पुनर्भूप्रसवा च या ॥

> इत्य् एताः काश्यपेनोक्ता दहन्तिकुलम् अग्निवत् ।

> प्ररोहत्य् अग्निना दग्धः पादपः सुचिराद् अपि ॥

> न पौनर्भावादग्धं कुलं क्वापि प्ररोहति ।

पौनर्भवाः पुनर्भुव इत्य् अर्थः । तथा च बोधायनः -  "वाग्दत्ता मनोदत्ता अग्निं परिगता सप्तमं पदं नीता भुक्ता गृहितगर्भा प्रसूता चेति सप्तविधा पुनर्भूः । तां गृहीत्वा न प्रजां न धर्मं वा विन्देत्" इति । वाग्दत्ता पुनःसंस्कारकर्मणि पुनर्भूर् भवति । अतस् तां गृहीत्वा परिणीय प्रजां धर्मं च न विन्देन् न भजेद् इत्य् अर्थः । अत एव नारदः ।

> कन्यैवाक्षतयोनिर् या पाणिग्रहणदूषिता ।

> पुनर्भूः प्रथमा प्रोक्ता पुनःसंस्कारकर्मणि ॥

पाणिग्रहणदूषितेति वाग्दत्तादेर् उपलक्षणर्थम् । याज्ञवल्क्यो ऽपि ।

> अक्षता च क्षता चैव पुनर्भूः संस्क्र्ता पुनः । इति ।

अक्षता वाग्दत्तादिका । क्षता तु भुक्तादिका । अत्र यद्य् अप्य् उक्तानि बाह्यलक्षणानि कथंचिज् ज्ञातुं शक्यानि, तथाप्य् आभ्यन्तराणां दुर्विज्ञेयत्वात् तज्ज्ञानम् आश्वलायनोक्तविधिना कार्यम् । अत एवाश्वलायनो ऽपि दुर्विज्ञेयानि लक्षणानीत्य् आह ।


> अष्टौ पिण्डान् कृत्वा ऋतम् अग्रे प्रथमं जज्ञे ऋते सत्यं प्रतितिष्ठितम् । यद् इयं कुमार्यभिजाता तद् इदम् इह प्रतिपद्यताम् । यत् सत्यं तद् दृश्यताम् । इति पिण्डान् अभिमन्त्र्य कुमारीं ब्रूयाद् एषाम् एकम् गृहाणेति । क्षेत्राच् चेद् उभयतः सस्याद् गृह्णीयात्, अन्नवत्य् अस्याः प्रजा भविष्यतीति विद्यात् । गोष्ठात् पशुमती । वेदपुरीषाद् ब्रह्मचर्यस्विनीति अविनाशिनो हृदात् सर्वसंपन्ना । देवनात् कितवी । यदि (?) चतुष्पथाद् विप्रव्राजिनी । ईरिणाद् अध्न्या स्यात् । श्मशानात् पतिघ्नी । इति

विविधं व्रजतीति विप्रव्राजिनी स्वैरिणीत्य् अर्थः । एवम् उक्तलक्षणयोगिन्याम् अविशेषेण विवाहप्राप्तौ क्वचित् कुलतो ऽपवादम् आह यमः ।

> चतुर्दश कुलानीमान्य् अविवाह्यानि निर्दिशेत् ।

> अनार्षेयं ब्राह्मणानाम् ऋत्विजां च विवर्जयेत् ॥

> अत्युच्चमतिह्रस्वं च अतिवर्णं च वर्जयेत् ।

> हीनाङ्गम् अतिरिक्ताङ्गम् आमयाविकुलानि च ॥

> श्वित्रिकुष्ठिकुलादीनां कुर्याद् विपरिवर्जनम् ।

> सदा कामकुलं वर्ज्यं लोमशानां च यत् कुलम् ॥

> अपस्मारिकुलं यच् च यच् च पाण्डुकुलं भवेत् । इति ।

अनार्षेयम् अविज्ञातप्रवरम् । अत्युच्चमतिदीर्घा यस्मिन् कुल तद् अत्युच्चम् । अतिह्रस्वम् अतिकुब्जा यस्मिन् । अतिशयितो वर्णो यस्मिन् तद् अतिवर्णम् । एतच् च रोगिकुलवर्जनं तद् रोमसङ्क्रान्तिभयात् । अत एव याज्ञवल्क्यः ।

> स्फीताद् अपि न सञ्चारिरोगदोषसमन्वितात् । इति ।

स्फीतात् समृद्धाद् इत्य् अर्थः । दोषाः पातित्यम् । मनुर् अपि ।

> महान्त्य् अपि समृद्धानि गोऽजाविधनधान्यतः ।

> स्त्रीसंबन्धे दशैतानि कुलानि परिवर्जयेत् ॥

> हीनक्रियं निष्पुरुषं निश्छन्दो रोमशार्शसम् ।

> शय्यामयाव्यपस्मारिश्वित्रिकुष्ठिकुलानि च ॥ इति ।

हीनक्रियं यागाद्यनुष्ठानरहितम् । निष्पुरुषं पुरुषशून्यम् । निश्छन्दो वेदहीनम् । रोमशं बहुरोमशम् । अर्शसं व्याधिविशेषोपेतम् । एवम् इतराण्य् अपि द्रष्टव्यानि । एतच् च हीनक्रियादिवर्जनं तथाविधापत्यपरिहारार्थम् । श्रूयते च तथाविधापत्योत्पत्तिः पुराणे ।

> मातुलान् भजते पुत्रः कन्यका भजते पितॄन् ।

याज्ञवल्क्यो ऽपि ।

> यथाशीला भजेन् माता तथाशीला भवेत् सुता । इति ।

अत एव च मनुः सद्भिर् एव सह संबन्धम् आचरेद् इत्य् आह ।

> उत्तमैर् उत्तमैर् नित्यं संबन्धान् आचरेत् सह ।

> निनीषुः कुलम् उत्कर्षम् अधमान् अधमांस् त्यजेत् ॥

याज्ञवल्क्यो ऽपि ।

> दशपुरुषविख्याताच् छ्रोत्रियाणां महाकुलात् ।

मातृतः पितृतः पञ्च विख्याताः पुरुषा यस्मिन् कुल तद् दशपूरुषविख्यातं कुलम्, तस्मान् महाकुलात् पुत्रपश्वादिसमृद्धात् कन्याम् उद्वहेद् इत्य् अर्थः । सा च सवर्णैव ग्राह्या । यद् आह व्यासः ।

> स्नात्वा समुद्वहेत् कन्यां सवर्णां लक्षणान्विताम् । इति ।

एतत् प्रथमपरिणयनविषयम् । अत एव मनुः ।

> सवर्णाग्रे द्विजातीनां प्रशस्ता दारकर्मणि । इति ।

अनेन सवर्नापरिणयनोत्तरकालम् असवर्णापरिणयनम् अविरुद्धम् इत्य् आह । अत एव याज्ञवल्क्यः ।

> तिस्रो वर्णानुपूर्व्येण द्वे तथैका यथाक्रमम् ।

> ब्राह्मणक्षत्रियविशां भार्याः स्वाः शूद्रजन्मनः ॥

वर्णक्रमाद् ब्राह्मणस्य क्षत्रिया वैश्या शूद्रा चेति तिस्रो भार्याः । क्षत्रियस्य वैश्या शूद्रा चेति द्वे । वैश्यस्यैका शूद्रेति । सवर्णा पुनः सर्वेषां मुख्या स्थितैव । न च ब्राह्मणस्य ब्राह्मणी क्षत्रिया वैश्या चेति तिस्रो भार्या इति व्याख्यानं शङ्कनीयम्, तथात्वे "स्वाः शूद्रजन्मनः" इत्य् अविविक्षितार्थं स्याद् वैश्यस्यापि तथात्वेनाविशेषात् । अतः पूर्वोक्तैव ज्यायसी । अत एव मनुः ।

> शूद्रैव भार्या शूद्रस्य सा च स्वा च विशः स्मृते ।

> ते च स्वा चैव राज्ञः स्युस् ताश् च स्वा चाग्रजन्मनः ॥ इति ।

एतत् तु कामतः प्रवृत्तविषयम् । यद् आह स एव ।

> कामतस् तु प्रवृत्तानाम् इमाः स्युः क्रमशो ऽवराः । इति ।

अवरा जघन्या इत्य् अर्थः । अनेन धर्मार्थं सवर्णापरिणयनम् इत्य् उक्तं भवति । अत एव विष्णुः ।

> द्विजस्य भार्या शूद्रा तु धर्मार्थं न भवेत् क्वचित् ।

> रत्यर्थम् एव सा तस्य रागान्धस्य प्रकीर्तिता ॥ इति ।

सा धर्मार्थं न भवेद् धर्मकार्येषु नानुप्रविशेद् इत्य् अर्थः । अत एव मनुः ।

> दैवपित्र्यातिथेयानि तत्प्रधानानि यस्य तु ।

> नाश्नन्ति पितृदेवास् तं न च स्वर्गं स गच्छति ॥

तत्प्रधानानि तदायत्तानीत्य् अर्थः । यत् तु तेनैवोक्तम्,

> न ब्राह्मणक्षत्रिययोर् आपद्य् अपि हि तिष्ठतोः ।

> कस्मिंश्चिद् अपि वृत्तान्ते शूद्रभार्योपदिश्यते ॥

इति, तद् अग्रत एव शूद्रापरिणयनविषयम्, "इमाः स्युः क्रमशो ऽवराः" इति तेनैव क्रमविधानात् । उक्तं च याज्ञवल्क्येन" तिस्रो वर्णानुपूर्व्येण" इति । "आपद्य् अपि तिष्ठतोः" सवर्णाम् अलभमानयोर् अपीत्य् अर्थः । एतच् चानयोर् अत्यन्तनिषेधार्थम्, न पुनर् वैश्यस्य प्राप्त्यर्थम् । यतः स एवाह ।

> हीनजातिस्त्रियं मोहाद् उद्वहन्तो द्विजातयः ।

> कुलान्य् एव नयन्त्य् आशु ससन्तानानि शूद्रताम् ॥ इति ।

पैठीनसिस् तु सवर्णालाभे क्षत्रियादिविवाहम् आह -  "अलाभे कन्यायाः स्नातकव्रतं चरेद् अपि वा क्षत्रियायां पुत्रान् उत्पादयेद् वैश्यायां शूद्रायां वेत्य् अन्ये" इति । यद् अपि च याज्ञवल्क्येनोक्तम्,

> यद् उच्यते द्विजातीनां शूद्राद् दारोपसंग्रहः ।

> न तन् मम मतं यस्मात् तत्रात्मा जायते स्वयम् ॥

इति, तद् अपि मानवेन समानार्थम् । न चैवं सति "तत्रात्मा जायते स्वयम्" इति हेतुत्वेनानुगुणम् इति वाच्यम्, तेनापि "तिस्रो वर्णानुपूर्व्येण" इत् शूद्रापरिणयनस्योक्तत्वात् । किं च हेतुत्वानुसारेण कदाचिद् अपि शूद्राविवाहानङ्गीकारे क्षत्रियादिविवाहो ऽपि न स्यात्, तत्राप्य् आत्मन एवोत्पत्तिः । अतो नायं हेतुः किं त्व् अयम् अर्थवाद इति मन्तव्यम् । यत् पुनर् यमेनोक्तम्,

> ब्राह्मणो वृषलीं गत्वा त्र्यहं भवति सूतकी ।

> अथास्यां गर्भम् आधत्ते ब्राह्मण्याद् एव हीयते ॥

इति, यद् अपि मनुना,

> शूद्रां शयनम् आरोप्य ब्राह्मणो यात्य् अधोगतिम् ।

> जनयित्वा सुतं तस्यां ब्राह्मण्याद् एव हीयते ॥

इति, तेनापि व्युत्क्रमेणोद्वाहकर्म गमनं तस्याम् एव सुतोत्पत्तिर् निषिध्यते, न पुनस् तत्र सुतोत्पत्तिमात्रम् । तथात्वे तु,

> चतुस्त्रिद्वैयकभागिनो (?) वर्णतो ब्राह्मणात्मजाः ।

इति विभागवचनं न स्यात् । अत एव मनुर् अपि केवलशूद्रापत्यतया दोषम् आह ।

> शिल्पेन व्यवहारेण शूद्राप्त्यैश् च केवलैः ।

> गोभिर् अश्वैश् च यानैश् च कृष्या राजोपसेवया ॥

> अयाज्ययाजनैश् चैव नास्तिक्येन च कर्मणाम् ।

> कुलान्य् आशु विनश्यन्ति यानि हीनानि मन्त्रतः ॥ इति ।

गोभिर् आश्वैर् विक्रीयमाणैर् इत्य् अर्थः । तथा मतान्तराण्य् अपि स एवाह ।

> शूद्रावेदी पतत्य् अत्रेर् उतथ्यतनयस्य च ।

> शौनकस्य सुतोत्पत्त्या तदपत्यतया भृगोः ॥

अस्यार्थः -  शूद्रावेदी विप्रः पतति । अत्र अत्रेर् उतथ्यतनयस्य गौतमस्य च मतम् उक्तम् । अतस् तयोर् मते शूद्राविवाहो नास्ति । शौनकस्य न विवाहमात्रात् पातित्यम्, किं तु सुतोत्पत्त्या । अतस् तस्य मते शूद्राम् ऋतौ नोपेयात् । भृगोस् तु न तत्र सुतोत्पत्त्यापि पतनम्, किं तु तदपत्यतया तान्य् एव शूद्रायाम् उत्पन्नान्य् एव अपत्यानि यस्यासौ तदपत्यः, तस्य भावस् तदपत्यता, तयेत्य् अर्थः । अतस् तस्य मते ब्राह्मण्याम् अप्रसूतायां शूद्राम् ऋतौ नोपेयद् इति । तथा वसिष्ठो ऽपि शूद्रापरिणयननिषेधम् आह -  "शूद्राम् अप्य् एके मन्त्रवर्जम् । तद् उ तथा न कुर्यात् । अंहोभिर् ध्रुवः कुलापकर्षः प्रत्युतास्वर्ग्यः" इति ।

**इति स्मृतिचन्द्रिकायां कन्यालक्षणानि**

### विवाहः
####  वरलक्षणानि
**अथ वरलक्षणानि**

तत्र गौतमः -  "विद्याचारित्रबन्धुशीलसंपन्नाय दद्यात्" इति । विद्या वेदः श्रुतं च । चारित्रम् अनुष्ठानम् । बन्धुः प्रशस्ताभिजनः । शीलं वृत्तम् । एतैः संपन्नाय कन्यां दद्याद् इत्य् अर्थः । आपस्तम्बो ऽपि -  "बन्धुलक्षणशीलसंपन्नः श्रुतवान् अरोग इति वरसम्पत्" इति । यमो ऽपि ।

> कुलं च शीलं च वपुर् वयश् च विद्यां च वित्तं च सनाथतां च ।

> एतान् गुणान्त् सप्त परीक्ष्य देया कन्या बुधैः शेषम् अचिन्तनीयम् ॥ इति ।

यत् तु विष्णुनोक्तम्,

> ब्राह्मणस्य कुलं ग्राह्यं न वेदा न पदक्रमाः ।

> कन्यादाने तथा श्राद्धे न विद्या तत्र कारणम् \\

इति, तत् कुलस्य प्राधान्यप्रतिपादनपरम् । न पुनर् विद्यानिराकरणार्थम् । अत एव आश्वलायनः -  "कुलम् अग्रे परीक्षेत" इति । तथा पुंस्त्वम् अपि परीक्षणीयं तस्येत्य् आह याज्ञवल्क्यः ।

> यत्नात् परीक्षितः पुंस्त्वे युवा धीमान् जनप्रियः ।

कात्यायनो ऽपि ।

> अपत्यार्थं स्त्रियः सृष्टाः स्त्री क्षेत्रं बीजिनो नराः ।

> क्षेत्रं बीजवते देयं नाबीजी क्षेत्रम् अर्हति ॥ इति ।

अतस् तत्परीक्षणीयम् इति भावः । नारदस् तु तत्परीक्षोपायम् आह ।

> यस्याप्सु प्लवते बीजं ह्लादि मूत्रं च फेनिलम् ।

> पुमान् स्याल् लक्षणैर् एतैर् विपरीतस् तु षण्डकः ॥ इति ।

बीजं वीर्यम् । ह्लादि शब्दवत् । याज्ञवल्क्यो ऽपि ।

> ह्लादिफेनिलमूत्रस् तु गुरुशुक्लो वृषस्वनः ।

> पुमान् स्याद् अन्यथा षण्डो दुश्चिकित्सो मुखेभगः ॥

मुखेभगष् षण्डविशेषः । शातातपो ऽपि वरलक्षणान्य् आह ।

> वरो वरयितव्यो ऽर्थी कुलशीलसमन्वितः ।

> रूपवान् पण्डितः प्राज्ञो युवा दोषविवर्जितः ॥ इति ।

वरयितव्यः कन्यापित्रेति शेषः । दोषा अपि कात्यायनेनोक्ताः ।

> उन्मत्तः पतितः कुष्ठी तथा षण्डः सगोत्रजः ।

> चक्षुःश्रोत्रविहीनश् च तथापस्मारदूषितः ॥

> वरदोषः स्मृता ह्य् एते कन्यादोषाश् च कीर्तिताः ।

> दूरस्थानाम् अविद्यानां मोक्षमार्गानुसारिणाम् ॥

> शूराणां निर्धनानां च न देया कन्यका बुधैः । इति ।

**इति स्मृतिचन्द्रिकायां वरलक्षणानि **

####  कन्यादानकालाः
**अथ कन्यादानकालाः**

तत्र संवर्तः ।

> अष्टमे तु भवेद् गौरी नवमे नग्निका भवेत् ।

> दशमे कन्यका प्रोक्ता द्वादशे वृषली स्मृता ॥

वृषली रजस्वला,

> बन्ध्या तु वृषऌई ज्ञेया वृषली च मृतप्रजा ।

> अपरा वृषली ज्ञेया कुमारी या रजस्वला ॥

इति देवलस्मरणात् । एतच् च प्रायिकाभिप्रायम्, न पुनर् द्वादश एव रजस्वला भवतीति, कासांचिद् अर्वाग् अपि रजोदर्शनसंभवात् । अत एव यमः ।

> अष्टवर्षा भवेद् गौरी नववर्षा तु रोहिणी ।

> दसवर्षा भवेत् कन्या अत ऊर्ध्वं रजस्वला ॥

यत् पुनर् आपस्तम्बेनोक्तम्,

> अष्टवर्षा भवेद् गौरी दशवर्षा तु कन्यका ।

> प्राप्ते तु द्वादशे वर्षे रजः स्त्रीणां प्रवर्तते ॥ 

इति, यद् अपि यमेनोक्तम्,

> संप्राप्ते द्वादशे वर्षे रजः स्त्रीणां प्रवर्तते ।

इति, यद् अपि यमेन,

> संप्राप्त द्वादशे वर्षे यः कन्यां न प्रयच्छति ।

> मासि मासि रजस् तस्याः पिता पिबति शोणितम् ॥

इति, तद् अपि प्रायिकाभिप्रायम्, कासांचित् तत्रापि रजोदर्शनासंभवात् । अत एव मनुः ।

> त्रिंशद्वर्षो वहेत् कन्यां हृद्यां द्वादशवार्षिकीम् ।

> त्र्यष्टवर्षो ऽष्टवर्षां वा धर्मे सीदति सत्वरः ॥ इति ।

सत्वरो ऽल्पवया इत्य् अर्थः । एवं च यावद् रजोदर्शनं न भवति तावत् कन्योद्वाहो न विरुद्ध इत्य् उक्तं भवति । अत एव यमः ।

> तावद् उद्वाहयेत् कन्यां यावन् नर्तुमती भवेत् । इति ।

गौतमो ऽपि -  "प्रदानं प्राग् ऋतोर् अप्रयच्छन् दोषी प्राग् वासःप्रतिपत्तेर् इत्य् एके" इति । संवर्तो ऽपि ।

> रोमकाले तु संप्राप्ते सोमो भुङ्क्ते तु कन्यकाम् ।

> रजःकाले तु गन्धर्वो वह्निस् तु कुचदर्शने ॥

> तस्माद् उद्वाहयेत् कन्यां यावन् नर्तुमती भवेत् । इति \

वसिष्ठो ऽपि ।

> प्रयच्छन् नग्निकां कन्याम् ऋतुकालभयात् पिता ।

> ऋतुमत्यां हि तिष्ठन्त्यां दोषः पितरम् ऋच्छति ॥ इति ।

नग्निका च पुराणे दर्शिता ।

> यावन् न लज्जयाङ्गानि (?) कन्या पुरुषसंनिधौ ।

> यो ऽन्यादीन्य् अवगूहेत (?) तावद् भवति नग्निका ॥ इति ।

संग्रहारो ऽपि ।

> यावच् चेलं न गृह्णाति यावत् क्रीडति पांसुभिः \

> यावद् दोषं न जानाति तावद् भवति नग्निका ॥

अमरस् तु यावद् ऋतुदर्शनं नग्निकेत्य् आह -  "नग्निकानागतार्तवा" इति । तथा वरस्यापि परिणयनकालम् आह मनुः ।

> त्रिंशद्वर्षो वहेत् कन्यां हृद्यां द्वादशवार्षिकीम् ।

> त्र्यष्टवर्षो ऽष्टवर्षां वा धर्मे सीदति सत्वरः ॥ इति ।

बृहस्पतिर् अपि ।

> त्रिंशद्वर्षो दशाब्दां तु भार्यां विन्देत नग्निकां ।

> एकविंशतिवर्षो वा सप्तवर्षाम् अवाप्नुयात् ॥

विष्णुपुराणे ऽपि ।

> वर्षैर् एकगुणैर् भार्याम् उद्वहेत् त्रिगुणः स्वयम् । इति ।

**इति स्मृतिचन्द्रिकायां कन्यादानकालाः**

####  कन्यादानफलम्
**अथ कन्यादानफलम्**

यस् तूकतविधिना कन्यां प्रयच्छति तस्य फलम् आह मनुः ।

> नाग्निहोत्रादिभिस् (?) तत् स्याद् अक्षयं ब्राह्मणस्य वा ।

> यत् कन्यां विधिवद् दत्वा फलम् आप्नोति मानवः ॥

मरीचिर् अपि ।

> नाग्निचिन् नरकं याति न कन्यदो न तत्सुत ।

> विस्वजित् संमितो यज्ञः कन्यादानं महाफलम् ॥

संवर्तो ऽपि ।

> ज्योतिष्टोमातिरात्राणां शतं शतगुणीकृतम् ।

> प्राप्नोति कन्यकां दत्वा होममन्त्रैश् च संस्कृताम् ॥

बृहस्पतिर् अपि ।

> सहस्रसंमिता धेनुर् अनड्वान् दश धेनवः ।

> दशानडुत्समं यानं दशयानसमो हयः ॥

> दशवाजिसमा कन्या भूमिदानं च तत्समम् ।

> कनकाश्वतिला नागा दासीरथमहीगृहाः ।

> कन्या च कपिला धेनुर् महादानानि वै दश ॥

यमो ऽपि ।

> दशानां तु सहस्राणां यज्ञानां धुर्यवाहिनाम् ।

> सुपात्रे विनियुक्तानां कन्या विद्या च तत्समम् ॥

> गौरीं ददन् नाकपृष्ठं वैकुण्ठं रोहिणीं ददत् ।

> कन्यां ददद् ब्रह्मलोकं रौरवं तु रजस्वलाम् ॥ इति ।

तथा रजस्वलापरिणेतुर् अपि स एव दोषम् आह् ।

> माता चैव पिता चैव ज्येष्ठभ्राता तथैव च ।

> त्रयस् ते नरकं यान्ति दृष्ट्वा कन्यां रजस्वलाम् ॥

> यस् तां विवयेत् कन्यां ब्राह्मणो मदमोहितः ।

> असंभाष्यो ह्य् अपाङ्क्तेयः स विप्रो वृषलीपतिः ॥

> वृषलीसंगृहीता यो ब्राह्मणो मदमोहितः ।

> सततं सूतकं तस्य ब्रह्महत्या दिने दिने ॥ इति ।

यः पुनस् ताम् उपभुङ्क्ते तस्यापि स एव दोषम् आह ।

> यः करोत्य् एकरात्रेण वृषलीसेवनं द्विजः ।

> स भैक्xअभुग् जपन् नित्यं त्रिभिर् वर्षैर् व्यपोहति ॥

> वृषलीगमनं चैव मासम् एकं निरन्तरम् ।

> इह जन्मनि शूद्रत्वं मृतः श्वा चैव जायते ॥

> वृषलीफेनपीतस्य निश्वासोपहतस्य च ।

> तस्यां चैव प्रसूतस्य निष्कृतिर् नैव विद्यते ॥ 

यदा तु कन्यैव रजस्वला भवति तदा तत्पितुर् भ्रूणहत्याम् आह बृहस्पतिः ।

> पितुर् गृहे तु या कन्या रजः पश्यत्य् असंस्कृता ।

> भ्रूणहत्या पितुस् तस्याः सा कन्या वृषली स्मृता ॥

भ्रूणहत्या गर्भहत्या । सा च प्रत्यृतु वेदितव्या । तथा च याज्ञवल्क्यः ।

> अप्रयच्छन् समाप्नोति भ्रूणहत्याम् ऋताव् ऋतौ ।

नारदो ऽपि ।

> यावन्तश् चर्तवस् तस्याः समतीयुः पतिं विना ।

> तावत्यो भ्रूणहत्याः स्युस् तस्य यो न ददाति ताम् ॥

यत् पुनर् मनुनोक्तम्,

> कामम् आ मरणात् तिष्ठेद् गृहे कन्यर्तुमत्य् अपि ।

> न त्व् एवैनां प्रयच्छेत गुणहीनाय कर्हिचित् ॥

इति, तद् गुणवति संभवति गुणहीनाय न दद्याद् इत्य् एवंपरम्, न पुनर् गुणहीननिषेधार्थम् । अत आह बोधायनः ।

> दद्याद् गुणवते कन्यां नग्निकां ब्रह्मचारिणे ।

> अपि वा गुणहीनाय नोपरोद्ध्या रजस्वला ॥

यमो ऽपि ।

> दद्याद् गुणवते कन्यां नग्निकाम् एव शक्तितः ।

> न त्व् एव गुणहीनाय नोपरुन्ध्याद् रजस्वलाम् ॥ इति ।

यदा तु ताम् अपि न प्रयच्छति तदा कन्यैव स्वसदृशं भर्तारं वरयेत् । तद् आह यमः ।

> कन्या तु द्वादशे वर्षे याप्रदत्ता गृहे वसेत् ।

> भ्रूणहत्या पितुस् तस्याः सा कन्या वरयेत् स्वयम् ॥

> एतच् च वरणम् ऋतुप्रभृति वर्षत्रयाद् ऊर्ध्वं वेदितव्यम् ।

तथा च बोधायनः ।

> त्रीणि वर्षाण्य् ऋतुमती काङ्क्षेत पितृशासनम् ।

> ततश् चतुर्थे वर्षे तु विन्देत सदृशं पतिम् ॥

> अविद्यमाने सदृशे गुणहीनम् अपि श्रयेत् ।

सदृशो गुणवान् । मनुर् अपि ।

> त्रीणि वर्षाण्य् उपासीत कुमार्य् अर्तुमती सती ।

> ऊर्ध्वं तु कालाद् एतस्माद् विन्देत सदृशं पतिम् ॥

> अदीयमाना भर्तारम् अधिगच्छेद् यदि स्वयम् ।

> नैनः किंचिद् अवाप्नोति न च यं साधिगच्छति ॥

यं भर्तारम् अधिगच्छति सो ऽपि न दोषम् आप्नोतीत्य् अर्थः । यत् तु विष्णुनोक्तम्,

> ऋतुत्रयम् उपास्यैव कन्या कुर्यात् स्वयंवरम् ।

इति, तद् ऋतुत्रयाद् अर्वाङ् निषेधपरम् । अत्र मनुः ।

> अलंकारं नाददीत पित्र्यं कन्या स्वयंवरा ।

> मातृकं भ्रातृदत्तं वा स्तेना स्याद् यदि तं हरेत् ॥

यस् तु वाचा कन्यां प्रदाय पुनस् ताम् अपहरति स राज्ञा दण्ड्य इत्य् आह याज्ञवल्क्यः ।

> सकृत् प्रदीयते कन्या हरंस् तां चोरदण्डभाक् ।

मनुर् अपि ।

> सकृद् अंशो निपतति सकृत् कन्या प्रदीयते ।

> सकृद् आह ददानीति त्रीण्य् एतानि सकृत् सकृत् ॥

सकृद् अंशो निपतति सकृद् एव पित्रादिभिर् भागं लभत इत्य् अर्थः । एतच् चादुष्टवराभिप्रायम् । यद् आह नारदः ।

> दत्वा न्यायेन यः कन्यां वराय न ददाति ताम् ।

> अदुष्टश् चेद् वरो राज्ञा स दण्ड्यस् तत्र चोरवत् ॥

अनेन दोषदर्शनेन वाग्दत्ताम् अपि न पूर्वस्मै दद्याद् इत्य् उक्तं भवति । अत एव गौतमः -  "प्रतिश्रुत्याप्य् अधर्मसंयुक्ताय न दद्यात्" इति । अनेनैवाभिप्रायेण याज्ञवल्क्यो ऽपि ।

> दत्ताम् अपि हरेत् कन्यां श्रेयांश् चेद् वर आव्रजेत् । इति ।

यत् तु मनुनोक्तम्,

> एतत् तु न परे चक्रुर् नापरे चापि साधवः ।

> यद् अन्यस्याभ्यनुज्ञाय पुनर् अन्यस्य दीयते ॥

इति, तद् अप्य् अदुष्टवराभिप्रायम् । अत एव नारदः ।

> स्त्रीपुंसयोस् तु संबन्धाद् वरणं प्राग् विधीयते ।

> वरणाद् ग्रहणं पाणेः संस्कारो हि विलक्षणः ॥

> तयोर् अनियतं प्रोक्तं वरणं दोषदर्शनात् ।

तयोर् वरणपाणिग्रहणयोर् मध्ये वरणम् एव दोषदर्शनाद् अनियतम्, न पाणिग्रहणम् । तयोर् वाग्दानमात्रेण पतित्वानुपपत्तेर् इति भावः । अत एव यमः ।

> नोदकेन न वाचा वा कन्यायाः पतिर् उच्यते ।

> पाणिग्रहणसंस्कारात् पतित्वं सप्तमे पदे ॥

अनेन सप्तमपदाद् अर्वाक् परिणेतुः मरणे ऽपि न विधवात्वम् इत्य् उक्तं भवति । तथा च वसिष्ठः ।

> अद्भिर् वाचा च या दत्ता म्रियेतादौ वरो यदि ।

> न च मन्त्रोपनीता स्यात् कुमारी पितुर् एव सा ॥

पितुर् एव न प्रतिग्रहीतुर् इत्य् अर्थः । कात्यायनो ऽपि ।

> वरयित्वा तु यः कश्चित् प्रणश्येत् पुरुषो यदा ।

> रक्तागमांश् त्रीन् अतीत्य कन्यान्यं वरयेद् वरम् ॥

रक्तागमो रजोदर्शनम् । एवं देशान्तरगते ऽपि द्रष्टव्यम् । यद् आह नारदः ।

> प्रतिगृह्य तु यः कन्यां वरो देशान्तरं व्रजेत् ।

> त्रीन् ऋतून् समतिक्रम्य कन्यान्यं वरयेद् वरम् ॥

मनुस् तु शुल्कदाने विशेषम् आह ।

> कन्यायां दत्तशुल्कायां म्रियेत यदि शुल्कदः ।

> देवराय प्रदातव्या यदि कन्यानुमन्यते ॥ इति ।

एवं च वाग्दानप्रभृत्या सप्तमपदाद् दोषदर्शने मरणादौ वा कन्याम् अन्यस्मै दद्यात्, नोर्ध्वम् इत्य् उक्तं भवति । अत एव कात्यायनः ।

> अनेकेभ्यो हि दत्तायां अनूढायां तु यत्र वै ।

> वरागमश् च सर्वेषां लभेतादिवरस् तु ताम् ॥

> अथागच्छेयुर् ऊढायां न तां पूर्ववरो हरेत् ।

पूर्ववरः स्वदत्तं शुल्कम् एव हरेन् न कन्याम् इत्य् अर्थः । मनुर् अपि ।

> न दत्वा कस्यचित् कन्यां पुनर् दद्यात् विचक्षणः ।

> दत्वा पुनः प्रयच्छेद् यः प्राप्नोति पुरुषानृतम् ॥

तद् अपि तेनैवोक्तम् ।

> पञ्च पश्वनृते हन्ति दस हन्ति गवानृते ।

> शतम् अश्वानृते हन्ति सहस्रं पुरुषानृते ॥

पञ्च बान्धवान् इत्य् अर्थः, तेषाम् एव प्रकृतत्वात् । वसिष्ठस् तु पाणिग्रहणाद् उपर्य् अप्य् अन्यस्मै दानम् आह ।

> पाणिग्रहे कृते कन्या केवलं मन्त्रसंस्कृता ।

> सा चेद् अक्षतयोनिः स्यात् पुनःसंस्कारम् अर्हति ॥

नारदो ऽपि ।

> उद्वाहितापि या कन्या न चेत् संप्राप्तमैथुना ।

> पुनःसंस्कारम् अर्हेत यथा कन्या तथैव सा ॥

एतद् अपि दोषदर्शने वेदितव्यम् । अत एव यमः।

> वरश् चेत् कुलशीलाभ्यां न युज्येत कथंचन ।

> न मन्त्रः कारणं तत्र न च कन्यानृतं भवेत् ॥

> समाकृष्य तु तां कन्यां बलाद् अक्षतयोनिकां ।

> पुनर् गुणवते दद्याद् इति शातातपो ऽब्रवीत् ॥

कात्यायनो ऽपि ।

> स तु यद्य् अन्यजातीयः पतितः क्लीब एव वा ।

> विकर्मा वा सगोत्रो वा दासो दीर्घामयो ऽपि वा ॥

> ऊढापि देया सान्यस्मै सप्रावरणभूषणा ।

मनुर् अपि ।

> नष्टे मृते प्रव्रजिते क्लीबे च पतिते पतौ ।

> पञ्चस्व् आपत्सु नारीणां पतिर् अन्यो विधीयते ॥

एवं च यानि संस्काराद् ऊर्ध्वम् अक्षतयोन्याः पुनर् उद्वाहपराणि तानि युगान्तराभिप्रायाणीति मन्तव्यम् । अत एव आदिपुराणे ।

> ऊढायाः पुनर् उद्वाहं ज्येष्ठांशं गोवधं तथा ।

> कलौ पञ्च न कुर्वीत भ्रातृजायां कमण्डलुम् ॥

स्मृत्यन्तरे ऽपि ।

> देवरात् तु सुतोत्पत्तिं गोमेधं च कमण्डुलुम् ।

> अक्षतां पौरुषं (?) मेधं कलौ पञ्च विवर्जयेत् ॥

मनुस् तु दओषदर्सने कन्याया अपि परित्यागम् आह ।

> विधिवत् प्रतिगृह्यापि त्यजेत् कन्यां विगर्हिताम् ।

> व्याधितां विप्रदुष्टां वा छद्मना चोपपादिताम् ॥

विविधं प्रकर्षेण दुष्टां विप्रदुष्टाम् । नारदो ऽपि ।

> नादुष्टां दूषयेत् कन्यां नादुष्टं दूषयेद् वरम् ।

> दोषे सति न दोषः स्याद् अन्योन्यं त्यजतोर् द्वयोः ॥

एतद् अपि सप्तपदाद् अर्वाग् वेदितव्यम्, तत्रैव भार्यात्वस्योपपत्तेः । अत एव मनुः ।

> पाणिग्रहणिक मन्त्रा नियतं दारलक्षणम् ।

> तेषां निष्टा तु विज्ञेया विद्वद्भिः सप्तमे पदे ॥

यस् तु कन्यादोषम् अनभिधाय प्रयच्छति स राज्ञा दण्ड्य इत्य् आह नारदः ।

> यस् तु दोषवतीं कन्याम् अनाख्याय प्रयच्छति ।

> तस्य कुर्यान् नृपो दण्डं पूर्वसाहसचोदितम् ॥

पणशतद्वयं सप्तत्यधिकंपूर्वसाहसम् । यत् तु याज्ञवल्क्येनोक्तम्,

> अनाख्याय ददद् दोषं दण्ड उत्तमसाहसम् ।

इति, तद् दोषभूयस्त्वाभिप्रायम् । साशीतिपणसाहस्रम् उत्तमसाहसम् । यः पुनर् अदुष्टाम् एव परित्यजति सो ऽपि दण्ड्य इत्य् आह नारदः ।

> प्रतिगृह्य तु यः कन्याम् अदुष्टाम् उत्सृजेन् नरः ।

> विनेयः सो ऽप्य् अकामो ऽपि कन्यां ताम् एव चोद्वहेत् ॥

विनेयो दण्ड्य इत्य् अर्थः । दण्डम् अपि स एवाह ।

> अदुष्टां प्रतिगृह्याथ त्यजन्न् उत्तमसाहसम् । इति ।

कन्यादोषा अपि तेनैवोक्ताः ।

> दीर्घकुत्सितरोगार्ता व्यङ्गा। संस्पृष्टमैथुना ।

> धृष्टान्यगतभावा च कन्यादोषाः प्रकीर्तिताः ॥

**इति स्मृतिचन्द्रिकायां कन्यादानफलानि**

####  कन्यादातृनिर्णयः
**अथ कन्यादातृनिर्णयः**

तत्र याज्ञवल्क्यः ।

> पिता पितामहो भ्राता सकुल्यो जननी तथा ।

> कन्याप्रदः पूर्वनाशे प्रकृतिस्थः परः परः ॥

प्रकृतिस्थ उन्मादादिदोषरहितः । अप्रकृतिस्थत्वे तु पित्रादिनापि कृतम् अकृतम् एव । यद् आह नारदः ।

> स्वतन्तो ऽपि हि यत् कार्यं कुर्याद् अप्रकृतिं गतः ।

> तद् अप्य् अकृतम् एव स्याद् अस्वातन्त्यस्य हेतुतः ॥

यत् पुनर् मनुनोक्तम् ।

> यस्मै दद्यात् पिताप्य् एनां भ्राता चानुमतौ पितुः ।

> तं शुश्रूषेत जीवन्तं संस्थितं च न लङ्घयेत् ॥ इति ।

तत् तयोः प्रधान्यप्रतिपादनार्थं न पुनर् अन्यनिषेधाय (?) । अत एव नारदः ।

> पिता दद्यात् स्वयं कन्यां भ्राता वानुमतौ पितुः ।

> मातामहो मातुलश् च सकुल्यो बान्धवस् तथा ॥

> माता त्व् अभावे सर्वेषां प्रक्र्तौ यदि वर्तते ।

> तस्याम् अप्रकृतिस्थायां दद्युः कन्यां स्वजातयः ॥ इति ।

यदा तु सर्वेषाम् अभावस् तदा राजा दद्यात् । तद् आह स एव ।

> यदा तु नैव कश्चित् स्यात् कन्या राजानम् आव्रजेत् ।

यदासाव् अपि क्षितिपालनाद्याकुलतया न ददाति तदा कन्यैव तदनुज्ञया स्वसदृशं भर्तारं वरयेत् । तद् अपि तेनैवोक्तम् ।

> अनुज्ञया वरं तस्य प्रतीत्य वरयेत् स्वयम् ।

याज्ञवल्क्यो ऽपि ।

> गम्यं त्व् अभावे दातॄणां कन्या कुर्तात् स्वयंवरम् ।

गम्यं गमनार्थम् इत्य् अर्थः । तथा च वरयेद् इत्य् अनुवृत्तौ नारदः ।

> सवर्णम् अनुरूपं च कुलशीलबहुश्रुतैः ।

> सहधर्मं चरेत् तेन पुत्रांश् चोत्पादयेत् ततः ॥ इति ।

**इति स्मृतिचन्द्रिकायां कन्यादातृनिर्णयः **

###  विधवानियोजनम्
**अथ विधवानियोजनम्**

तत्र मनुः ।

> देवराद् वा सपिण्डाद् वा स्त्रिया सम्यङ् नियुक्तया ।

> प्रजेप्सिताधिगन्तव्या सन्तानस्य परिक्षये ॥

स्त्रिया श्वशुरादिभिर् नियुक्तया देवराद् भर्तुर् ज्येष्ठात् कनिष्ठाद् वा तदभावे सपिण्डाद् वाभिलषिता प्रजा पुंस्त्वलक्षणा तयोत्पादनीयेत्य् अर्थः । याज्ञवल्क्यो ऽपि ।

> अपुत्राम् गुर्वनुज्ञातो देवरः पुत्रकाम्यया ।

> सपिण्डो वा सगोत्रो वा घृताभ्यक्त ऋताव् इयात् ॥

पुत्रकाम्यया तस्या इति शेषः, अन्यथा नियोगनिषेधात् । तथा च यमः ।

> नाकामा संनियोज्या स्यात् पुत्रकामां नियोजयेत् । इति ।

न चापुत्रायाः स्वर्गाद्यभावेन पुत्रकामनया भवितव्यम् इति शङ्कनीयम्,

> मृते भर्तरि साध्वी स्त्री ब्रह्मचर्ये व्यवस्थिता ।

> स्वर्गं गच्छत्य् अपुत्रापि यथा ते ब्रह्मचारिणः ॥

इति स्मरणात् । पुत्रो ऽप्य् एक एवोत्पादनीयो न द्वितीयः । तद् आह मनुः ।

> विधवायां नियुक्तस् तु घृताक्तो वाग्यतो निशि ।

> एकम् उत्पादयेत् पुत्रं न द्वितीयं कथंचन ॥

केचिद् एकपुत्रो ऽप्य् अपुतसम एवेति नियोगार्थानिष्पत्तिं मन्यमानाः पुत्रान्तरोत्पत्ति मन्यन्ते । तद् अपि तेनैवोक्तम् ।

> द्वितीयम् एके प्रजनं मन्यन्ते स्त्रीषु तद्विदः ।

> अनिर्वृतं नियोगार्थं पश्यन्तो धर्मतस् तयोः ॥

अत्र गमनविधिम् आह यमः ।

> ऋतौ तु तस्यां स्नातायां वाग्यतो ऽस्तमिते निशि ।

> न स्पृशन् नखरोमाणि गन्धस्पर्शाव् अवेदयन् ॥

> एक एव घृताक्ताङ्गो दुर्गन्धाह् शोकदुर्मनाः ।

> मुखान् मुखं परिहरन् गात्रैर् गात्राण्य् असंस्पृशन् ॥

> यतात्मा गर्भम् आदध्याद् गर्भे दत्ते त्व् अपव्रजेत् ।

अपव्रजेत् पुनर् न गच्छेद् इत्य् अर्थः । अत एव याज्ञवल्क्यः ।

> आ गर्भसंभवाद् गच्छेत् पतितस् त्व् अन्यथा भवेत् ।

> अनेन विधिना जातः क्षेत्रजो ऽस्य भवेत् सुतः ॥

अस्य पूवपरिणेतुर् इत्य् अर्थः । यत् पुनर् मनुनोक्तम्,

> नान्यस्मिन् विधवा नारी नियोक्तव्या द्विजातिभिः ।

> अन्यअस्मिन् विनियुञ्जाना धर्मं हतुः सनतनम् ॥ 

इति, तद् अपि स्मृत्यन्तरे,

> न द्वितीयश् च साध्वीनां क्वचिद् भर्तोपदिश्यते ।

इति, तत् कलौ निषेधपरम् इत्य् अविरोधः । अत एव क्रतुः ।

> देवरान् न सुतोत्पत्तिर् दत्ता कन्या न दीयते ।

> पुराकल्पः स यद्वच् च विधवाया नियोजनम् ॥ इति ।

**इति स्मृतिचन्द्रिकायां विधवानियोजनम्**

###  विवाहभेदाः
**अथ विवाहभेदाः**

तत्र मनुः ।

> अष्टाव् इमान् समासेन स्त्रीविवाहान् निबोधत ।

> ब्राह्मो दैवस् तथैवार्षः प्राजापत्यस् तथासुरः ॥

> गान्धर्वो राक्षसश् चैव पैशाचश् चाष्टमो ऽधमः ॥ इति ।

तत्र याज्ञवल्क्यः ।

> ब्राह्मो विवाह आहूय दीयते शक्त्यलंकृता ।

यस्मिन्न् उक्तलक्षणं वरं स्वगृहम् आनीय तस्मै यथाशक्त्य् अलंकृता कन्या दीयते (?) स ब्राह्मओ विवाह इत्य् अर्थः । मनुर् अपि ।

> आच्छाद्य चार्हयित्वा च श्रुतशीलवते स्वयम् ।

> आहूय दानं कन्याया ब्राह्मो धर्मः प्रकीर्तितः ॥

अर्हयित्वा अलंकारादिभिः पूजयित्वेत्य् अर्थः । अस्यां जातस् तु दश पित्रादीन् दश पुत्रादींश् चात्मानं पापान् मोचयति । तथा च गौतमः -  "दश पूर्वान् दशापरान् आत्मानं च ब्राह्मीपुत्रः पुनाति" इति । स यदि सद्वृत्त इति शेषः । तथा च मनुः ।

> दश पूर्वापरान् वर्गान् आत्मानं चैकविंशकम् ।

> ब्राह्मीपुत्रः सुकृतकृन् मोचयत्य् एनसः पितॄन् ॥

गौतमो ऽपि -  "पुनन्ति साधवः पुत्राः" इति । दैवार्षयोर् अपि लक्षणम् आह याज्ञवल्क्यः ।

> यज्ञस्य ऋत्विजे दैव आदायार्षस् तु गोद्वयम् ।

यज्ञे प्रारब्धे यस्मिन्न् अलंकृत्य ऋत्विज कन्या दीयते स दैवो विवाहः । तथा च मनुः ।

> यज्ञे तु वितते सम्यग् ऋत्विजे कर्म कुर्वते ।

> अलंकृत्य सुतादानं दैवं धर्मं प्रचक्षते ॥

यत्र पुनर् गोद्वयम् आदाय कन्या दीयते स आर्षो विवाहः । गोद्वयग्रहणं प्रदर्शनार्थम् । अत एव मनुः ।

> एकं गोमिथुनं द्वे व वराद् आदाय धर्मतः ।

> कन्याप्रदानं विधिवद् आर्षो धर्मः स उच्यते ॥

मिथुनं वृषभो धेनुश् च । अनयोः फलम् आह याज्ञवल्क्यः ।

> चतुर्दश प्रथमजः पुनात्य् उत्तरजश् च षट् (?) ।

प्रथमजो दैवोत्पन्नः सप्तपूर्वान् सप्तापरान् पुनातीति । उत्तरज आर्षोत्पन्नः । स पुनस् त्रींस् त्रीन् । तथा च मनुः ।

> दैवोढजः सुतश् चैव सप्त सप्त परावरान् ।

> आर्षोढजः सुतस् त्रींस् त्रीन् षट् षट् कायोढजः सुतः ॥

कायः प्राजापत्यः । तत्स्वरूपम् अपि स एवाह ।

> सहोभौ चरतां धर्मम् इति वाचानुभाष्य तु ।

> कन्याप्रदानम् अभ्यर्च्य प्राजापत्यो विधिः स्मृतः ॥ इति ।

तथासुरादिचतुष्टयम् आह याज्ञवल्क्यः ।

> आसुरो द्रविणादानाद् गान्धर्वः सम्यान् मिथः ।

> राक्षसो युद्धहरणात् पैशाचः कन्यकाच् छलात् ॥

वराद् द्रविणम् आदाय यत् पित्रादिभिर् दानरहितं कन्यार्पणं स आसुरो विवाहः । तथा च मनुः ।

> ज्ञातये द्रविणं दत्वा कन्ययै चैव शक्तितः ।

> कन्याप्रदानं स्वाच्छन्द्याद् आसुरो धर्म उच्यते ॥

आप्रदानम् आदानं स्वीकारः । स्वाच्छन्द्यात् स्वेच्छात इत्य् अर्थः । गान्धर्वस् तु कन्यावरयोर् इच्छयान्योन्यसंयोगः । तथा च मनुः ।

> इच्छयान्योन्यसंयोगः कन्यायाश् च वरस्य च ।

> गान्धर्वः स तु विज्ञेयो मैथुन्यः कामसंभवः ॥

मैथुन्यो मैथुनाय हित इत्य् अर्थः । राक्षसस् तु युद्धेन कन्याहरणम् । तथा च मनुः ।

> हत्वा छित्वा च भित्वा च क्रोशन्तीं रुदतीं गृहात् ।

> प्रसह्य कन्याहरणं राक्षसो विधिर् उच्यते ॥

प्रसह्य बलात्कारेणेत्य् अर्थः । पैशाचः पुनः कन्यकाछलाद् भवति । छलनं छलः । छद्मना स्वापाद्यवस्थासु कन्याहरणं पैशाच इत्य् अर्थः । तथा च शौनकः -  "सुप्तानां प्रमत्तानां वापहारे पैशाचः" इति । तेष्व् आसुरादिषु सन्ततिदोषान् आह मनुः ।

> ब्राह्मादिषु विवाहेषु चतुर्ष्व् एवानुपूर्वशः ।

> ब्रह्मवर्चस्विनः (?) पुत्रा जायन्ते शिष्टसंमताः ॥

> रूपसत्त्वगुणोपेता धनवन्तो यशस्विनः ।

> पर्याप्तभोगा धर्मिष्टा जीवन्ति च शतं समाः ॥

> इतरेषु तु शिष्टेषु नृशंसानृतवादिनः ।

> जायन्ते दुर्विवाहेषु ब्रह्मधर्मद्विषः सुताः ॥

नृशंसो हिंस्रः । ब्रह्मद्विषो वेदद्विषः । न चासुरादिविवाहेषु सप्तपदातिक्रमणाद्यभवेन पतित्वभार्यात्वयोर् अनुपपत्तिर् इति शङ्कनीयम्, तत्रापि स्वीकारानन्तरम् एव संस्कारविधानात् । तथा च देवलः ।

> गान्धर्वादिविवाहेषु पुनर् विवाहिको विधिः ।

> कर्तव्यश् च त्रिभिर् वर्णैः समयेनाग्निसाक्षिकः ॥

गृह्यपरिशिष्टे ऽपि ।

> गान्धर्वासुरपैशाचविवाहा राक्षसस् च यः ।

> पूर्वं परिश्रयस् तेषां पश्चाद् धोमो विधीयते ॥

परिशयः स्वीकारः । अत एव वसिष्ठो ऽपि न बलाद् अपहारमात्रेण भार्यात्वम् आह ।

> बलाच् चेत् प्रहृता कन्या मन्त्रैर् यदि न संस्कृता ।

> अन्यस्मै विधिवद् देया यथा कन्या तथैव सा ॥

अत्र वर्णव्यवस्थया विवाहनियमम् आह मनुः ।

> षड् आनुपूर्व्या विप्रस्य क्षत्रस्य चतुरो ऽपरान् ।

> विट्छूद्रयोस् तु तान् एव विद्याद् धर्म्यान् अराक्षसान् ॥

ब्राह्मादीन् गान्धर्वान्तान् ब्राह्मणस्य धर्म्यान् धर्माद् अनपेतान् विजानीयात् । अपरान् आसुरादीन् पैशचान् तान् क्षत्रियस्य । वैश्यशूद्रयोर् अपि तान् एव राक्षसवर्जितान् । एतेष्व् अपि प्रशस्तान् आह स एव ।

> चतुरो ब्राह्मणस्याद्यान् प्रशस्तान् कवयो विदुः ।

> राक्षसं क्षत्रियस्यैकम् आसुरं वैश्यशूद्रयोः ॥

स्मृत्यन्तरे ऽपि ।

> चत्वारो ब्राह्मणस्यायाः शस्ता गान्धर्वराक्षसौ ।

> राज्ञस् तथासुरो वैश्ये शूद्रे चान्त्यस् तु गर्हितः ॥

गर्हितो न कस्यापि प्रशस्त इत्य् अर्थः । अत एव यमः ।

> अपकृष्टो विवाहानां पैशाचः कथितो ऽष्टमः । इति ।

अत एवान्यविवाहालाभ एव पैशाचम् आह व्यासः ।

> सर्वोपायैर् असाध्या स्यात् सुकन्या पुरुषस्य या ।

> चौर्येणापि विवाहेन सा विवाह्या रहःस्थिता ॥ इति ।

केचिद् आर्षम् अपि प्रशस्तं नेच्छन्ति, तत्रापि शुल्कग्रहणात् । तथा च मनुः ।

> आर्षे गोमिथुनं शुल्कं केचिद् आहुर् मृषैव तत् ।

> अल्पो ऽपि वा महान् वापि विक्र्यस् तावद् एव सः ॥ इति ।

मृषा मिथ्या । नैतद् धर्माय, यतस् तावन्मात्रेणाप्य् असौ विक्र्य इत्य् अर्थः । देवलस् तु न गोमिथुनं शुल्कम् इत्य् आह ।

> एवं विवाहाश् चत्वारो धर्म्याः श्रेयःप्रदायकाः ।

> अशुल्का ब्राह्मणाद्यर्हास् ततो यान्ति द्वयोः कुलम् ॥ इति ।

एवं च ब्राह्मणस्य आसुरगान्धर्वौ प्रशस्तविवाहालाभे वेदितव्यौ । एवं क्षत्रियादेर् अपि द्रष्टव्यम् । यतु तु काश्यपेनोक्तम्,

> क्रीता द्रव्येण या नारी न सा पत्न्य् अभिधीयते ।

> न सा दैवे न पित्र्ये च दासीं तां कश्यपो ऽब्रवीत् ॥

इति, तत् प्रशस्तविवाहसंभवविषयम् । यद् अप्य् अत्र प्रशस्तविवाहाभिप्रायेण मनुनोक्तम्,

> दुर्विवाहैः क्रियालोपैः वेदानध्ययनेन च ।

> कुलान्य् अकुलतां यान्ति ब्राह्मण्यातिक्रमेण च ॥

इति, तद् अपि पूर्वोक्तेन समानविषयम् । तथा शुल्कादाने ऽपि स एव दोषम् आह् ।

> न कन्ययाः पिता विद्वान् गृह्णीयाच् छुल्कम् अण्व् अपि ।

> गृह्णन् शुल्कं हि लोभेन स्यान् नरो ऽपत्यविक्रयी ॥

> नानुशुश्रुम जात्व् एतत् पूर्वेष्व् अपि हि जन्मसु ।

> शुल्कसंज्ञेन मूल्येन छन्नं दुहितृविक्रयम् ॥

यमो ऽपि ।

> यो मनुष्यो मनुष्यस्य विक्रयाद् धनम् इच्छति ।

> तस्य मूत्रं पुरीषं च स परत्रोपजीवति ॥

> कन्याविक्रयिणो मूर्खा इह किल्बिषकारिणः ।

> पतन्ति नरके घोरे दहत्या सप्तमं कुलम् ॥ इति ।

एतद् आत्मर्थं धनग्रहणे वेदितव्यम् । कन्यार्थे तु न दोष इत्य् आह मनुः ।

> यासां नददते शुल्कं ज्ञातयो न स विक्रयः ।

> अर्हणं तत् कुमारीणाम् आनृशंस्यं च केवलम् ॥ इति ।

यच् छुल्कं कन्यार्थं तत् कुमारीणां केवलम् अर्हणं पूजनम् इत्य् अर्थः । आनृशंस्यम् अपापित्वम् । अत्र यज्ञपार्श्वः ।

> विवाहे वितते तन्त्रे होमकाल उपस्थिते ।

> कन्याया ऋतुर् आगच्छेत् कथं कुर्वन्ति याज्ञिकाः ॥

> स्नापयित्वा तु तां कन्याम् अर्चयित्वा यथाविधि ।

> युञ्जान आहुतिं हुत्वा ततस् तन्त्रं प्रवर्तयेत् ॥ इति ।

**इति श्रीसकलविद्याविशारदकेशवादित्यभट्टोपाध्यायसूनु-**

**याज्ञिकवेदणभट्टोपाध्यावविरचितायाम्**

**स्मृतिचन्द्रिकायां विवाहप्रकरणम्**

**समाप्तः संस्करकाण्डः**
