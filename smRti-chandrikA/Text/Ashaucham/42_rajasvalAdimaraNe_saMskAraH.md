+++
title = "४२ रजस्वलादिमरणे संस्कारः"

+++
**अथ रजस्वलादिमरणे संस्कारविषयाणि**

रजस्वलामरणे ।

> ग्राम्यालंकारसंयुक्तां तूष्णीं निर्हृत्य तां मृताम् ।

> यथोक्तविधिना मन्त्रैः स्नाप्य गव्यैश् च पञ्चभिः ॥

> शतकुम्बोदकैः स्नानं दश द्वादश वा भवेत् ।

> मलापनोदनं कृत्वा अलंकारान्तरं तथा ॥

> वस्त्रान्तरावृतां कृत्वा दहेद् एवं रजस्वलाम् ॥

गर्भिणीमृतौ संस्कारः ।

> मृता चेद् गर्भिणी नारी तस्याः संस्कार उच्यते ।

> बोधायनभरद्वाजशौनकाद्यैर् यथोदितम् ॥

> पितृमेधं तु संकल्प्य कृत्वा दारुचितेः क्रियाम् ।

> पश्चाद् दारुचितेः प्रेतां दक्षिणे वा यथाविधि ॥

> निधाय गृह्यतन्त्राणि कृत्वादर्वीविमार्जनम् ।

> हिरण्यगर्भमन्त्रेण विलिखेद् असिनोदरम् ॥

> आ गर्भदर्शनाद् वामे मृतश् चेद् अवटे क्षिपेत् ।

> दृष्ट्वाथ मम पुत्रो ऽसीति जीवन्तम् अभिमन्त्रयेत् ॥

> अन्तर्धाय हिरण्यं तम् अभिषिच्य जलैः शिशुम् ।

> गत्वा ग्रामं सिशोर् दद्याद् यस् ते स्तन इति स्तनम् ॥

> सुरक्षितं कुमारं तं कृत्वा गत्वा शवान्तिकम् ।

> शतायुधाय स्योनान्तैः पञ्चभिस् तूदरे घृतम् ॥

> यजुर्भिश् च प्रयामाय स्वाहेति द्वादशाहुतीः ।

> प्राणायेत्यादिभिः पञ्च चक्षुषेत्यादिपञ्चभिः ॥

> बोधायनाद्या इत्य् आहुर् व्याहृतीभिस् तु शौनकः ।

> अभिषिच्य पुनर् मन्त्रैः द्विजानुज्ञाम् अवाप्य च ॥

> अव्रणं जठरं कृत्वा चितिम् आरोपयेच् छनैः ।

> मृद्भिस् त्रिः कुश्गोमूत्रैर् आपोहिष्ठादिभिस् त्रिभिः ॥

> स्नाप्य वाच्छाद्य वासोभिः शवधर्मेण दाहयेत् ।

> इत्य् एतच् छौनकः प्राह आहुर् बोदायनादयः ॥

> अष्टमे दिवसे दद्याद् धेनुभूम्यादि च द्विजे ।

> यथाशक्ति भरद्वाज इत्य् एवं स्मृतिसंग्रहः ॥

सूतिकामरणे ।

> सूत्कायां मृतायां तु कथं कुर्वन्ति याज्ञिकाः ।

> कुम्भे सलिलम् आदाय पञ्चगव्यं तथैव च ॥

> पुण्यर्ग्भिर् अभिषिच्याथ वाचा सुद्धिं लभेत् ततः ।

> पौरुषेण च सूक्तेन भविष्योक्ताभिर् एव च ॥

> वामनेन च सूक्तेन शतकुम्भोदकेन च ।

> यावद् आवर्तयेच् छुद्धिस् त्रिवारं न्यूनतो ऽशुचिः ॥

> दर्भोदुम्बरपद्मैश् च पलाशाश्वत्थपञ्चमैः ।

> शतकुम्भोदकैः पश्चात् प्रक्षाल्याहतवाससा ॥

> आच्छाद्य गन्धपुष्पाद्यैर् अलंकृत्य द्विजाज्ञया ।

> दाहयेच् छवधर्मेण इति वाजसनेयिनः ॥

**इति स्मृतिचन्द्रिकायां रजस्वलादिमरणे संस्कारविषयाणि**
