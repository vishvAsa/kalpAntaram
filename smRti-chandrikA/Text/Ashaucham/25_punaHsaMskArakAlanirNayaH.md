+++
title = "२५ पुनःसंस्कारकालनिर्णयः"

+++
**अथ पुनःसंस्कारकालनिर्णयः**

> बाले वा यदि वा वृद्धे शुक्रे चास्तम् उपागते ।

> अपूर्वदेवयात्रां च प्रेतकार्याणि वर्जयेत् ॥

> बाले वा यदि वा वृद्धे शुक्रे चास्तम् उपागते ।

> प्रेतकर्म न कार्यं स्याद् अस्ते च गुरुशुक्रयोः ॥

> अतीतकालं श्राद्धं चेत् पुनः संस्कारम् अर्हति ।

> अर्वाक् त्रिपक्षात् प्रेतस्य पुनर् दहनकर्मणि ॥

> न कालनियमो ज्ञेयो न मौढ्यं गुरुशुक्रयोः ।

> सपिण्डनक्रियाकाले ऽप्य् और्ध्वदैहिकम् आचरेत् ।

> गुरुभार्गवमौढ्यादिदोषस् तत्र न विद्यते ॥

एतत् मृतसंवत्सरविषयम् ।

> चतुर्दशीं तिथिं नन्दां भद्रां शुक्रारवासरौ ।

> त्रिपुष्करादिदुष्टर्क्षान् द्व्यङ्घ्रिभं विषमाङ्घ्रिभम् ॥

> वसूत्तरार्धतः पञ्च त्रिपदर्क्षे द्विपुष्करे ।

> पौष्णब्रह्मभयोर् भूयाद् दहनात् कुलनाशनम् ॥

> दिनोत्तरार्धे तत् कर्तुश् चन्द्रताराबलान्विते ।

> यत् पुनर् दहनं चोक्त्वा श्राद्धकालम् अथोच्यते ॥

> त्रिपक्षे वा त्रिमासे वा षण्मासे युग्मपक्षके ।

> एष्व् एव कालेष्व् एतान्य् अप्य् एकोद्दिष्टानि षोडश ॥

श्राद्धकालाविरोधेन पुनःसंस्कारकर्मापि कार्यम् एव ।

> कृत्तिकासु च नन्दायां भृगुवारे त्रिजन्मसु ।

> प्रेतकार्यं न कर्तव्यं कुलक्षयकरं भवेत् ॥

> सकृन् महालये काम्ये न्यूनश्राद्धे नवेषु च ।

> अतीतकालविषये चैतत् सर्वं विचिन्तयेत् ॥

**इति स्मृतुचन्द्रिकायां पुनःसंस्कारकालनिर्णयः**
