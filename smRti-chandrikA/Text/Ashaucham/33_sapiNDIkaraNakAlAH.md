+++
title = "३३ सपिण्डीकरणकालाः"

+++
**अथ सपिण्डीकरणकालाः**

तत्र आश्वलायनः -  "अथ सपिण्डीकरणं संवत्सरे पूर्णे द्वादशाहे वा" इति । कात्यायनः -  "अथ सपिण्डीकरणं संवत्सरे पूर्णे द्वादशाहे त्रिपक्षे वा" इति । बोधायनः -  "अथ सपिण्डीकरणं पूर्णे संवत्सरे त्रिपक्षे तृतीये मासि द्वादशह एकादशाहे वा" इति । व्यासः ।

> श्राद्धानि षोडशादत्वा नैव कुर्यात् सपिण्डनम् ।

> असपिण्डीकृते प्रेते पितृत्वं नोपपद्यते ॥

> अकृतस्य तु पुत्रस्य शुभं किंचिन् न विद्यते ।

> न च नैमित्तिकं काम्यम् इष्टापूर्तादिकं न च ॥

> नासपिण्डीकृतौ पित्रोर् अन्येषां श्राद्धम् एव च ।

> एकादशे द्वादशे वा त्रयोविंशदिने ऽपि वा ॥

> त्रिपक्षे वा त्रिमासे वा षष्ठे चैकादशे ऽपि वा ॥ इति ।

गौतमः ।

> एकादशे द्वादशे ऽह्नि त्रिपक्षे वा त्रिमासके ।

> षष्ठे वैकादशे वाब्दे संपूर्णे वा शुभागमे ॥

> सपिण्डकरणस्येमे अष्टौ कालाः प्रकीर्तिताः ।

> साग्नौ कर्तर्य् उभाव् आद्यौ प्रेते साग्नाव् अनन्तरः ।

> अनग्नेस् तु द्वितीयाद्याः सप्त काला उदीरिताः ॥ इति ।

अत्रैकादशाहे सपिण्डीकरणस्य प्रयोजनम् आह हारीतः ।

> या तु पूर्वम् आवास्या मृताहाद् दशमी भवेत् ।

> सपिण्डीकरणं तस्यां कुर्याद् एव सुतो ऽग्निमान् ॥ इति ।

मृताहाद् ऊर्ध्वं द्वितीयादिपरिगणने यदा अमावास्यैकादशाहो भवति तस्मिन्न् इत्य् अर्थः । वृद्धवसिष्ठः ।

> प्रथमा स्याद् अवावास्या मृताहाद् दशमे ऽहनि ।

> सपिण्डीकरणं तत्र कुर्याद् एव सुतो ऽग्निमान् ॥ इति ।

मृताहाद् इति मर्यादायां पञ्चमी । मृताहाद् ऊर्ध्वदिनम् आरभ्येत्य् अर्थः । कार्ष्णागिनिर् अपि ।

> सपिण्डीकरणं कुर्यात् पूर्ववच् चाग्निमान् सुतः ।

> परतो दशरात्राच् चेत् कुहूरब्दोपरीतरः (?) ॥ इति ।

यद्य् एकादशे ऽह्नि सपिण्डीकरणं क्रियते तदा पूर्वाह्णे सपिण्डीकरणाद् अधोभाविनवश्राद्धादीनि दत्वा मध्याह्ने सपिण्डीकरणं कृत्वा अपराह्णे पिण्डपितृयज्ञं चरेत् । तद् आह सत्यव्रतः ।

> एकादशे ऽह्नि कुर्वाणः पूर्वाह्णे सर्वम् आचरेत् ।

> मध्याह्ने चैव सापिण्ड्यं कुर्याद् इत्य् आह शाण्डिलः ॥ इति ।

भृगुः ।

> या तु पूर्वम् अमावास्या मृताहाद् दशमी भवेत् ।

> सपिण्डीकरणं तत्र कुर्याद् एवाग्निमान् सुतः ॥

> सापिण्ड्यं तु विना पुत्रः पितृयज्ञं न चाश्रयेत् ।

> न पार्वणं नाभ्युदयं कुर्वन् न लभते फलम् ॥ इति ।

देवलः ।

> सपिण्डीकरणात् प्रेते पैतृकं पदम् अस्थिते ।

> आहिताग्नेः सिनीवाल्यां पितृयज्ञः प्रवर्तते ॥ इति ।

यदा दीक्षितस्य पितुर् मृताहाद् द्वादशाहे अमावास्या भवति तत्रैकादशाहे सपिण्डीकरणं कृत्वामावास्यायाम् अपराह्णे पिण्डपितृयज्ञं कुर्यात् । तथाह जाबालिः ।

> द्वादशाहादिकालेषु सपिण्डीकरणेष्व् इमे ।

> साग्न्यनग्नित्वविधयः कुर्युर् एव नियामकाः ॥

> एकादशाहे कुर्वीत द्वादशे यद्यमा भवेत् ।

> सपिण्डीकरणं कृत्वा पितृयज्ञं समाश्रयेत् ॥ इति ।

एकादशाहद्वादशाहकुहूव्यतिरिक्तविषये साग्निको ऽनग्निको वापि द्वादशाहादिसप्तसु कालेषु सपिण्डीकरणं कुर्यात् । तथा च प्रेचेताः ।

> एकादशे ऽह्नि कुर्वीत साग्निकस् तु सपिण्डनम् ।

> द्वादशाहादिकालेषु साग्निको ऽनग्निको ऽपि वा ॥

> सपिण्डीकरणं कृत्वा दार्शिकं कर्म चाचरेत् । इति ।

अत्र विशेषो महाभारते दर्सितः ।

> अनग्निस् तु यदा वीर भवेत् कुर्यात् तदा गृही ।

> प्रेतश् चेद् अग्निमांश् च स्याद् द्वादशाहे सपिण्डनम् ॥

> यजमानो ऽगिमान् राजन् प्रेतश् चानग्निमान् भवेत् ।

> एकादशे द्वादशे वा त्रिपक्षे वा त्रिमासि वा ॥

> त्रयोविंशदिने वापि षण्मादे वत्सरे ऽपि वा ।

> प्रमादाद् अकृते तस्मिन् द्वादशैकादशे ऽहनि ॥

> त्रयोविंशदिने कुर्यात् सपिण्डीकरणं पितुः ।

> द्वादशैकादशादौ यदि न स्यात् सपिण्डनम् ।

> उत्तरोत्तरकाले तु यथासंभवम् आचरेत् ॥ इति ।

गृही श्राद्धकर्ता । गर्गः ।

> अथापद्य् अकृतं यत् तु द्वादशाहे सपिण्डनम् ।

> त्रयोदशदिने कुर्यात् त्रयोविंसदिने ऽपि वा ॥ इति ।

बृहस्पतिः ।

> द्वादशाहादिकालेषु सपिण्डीकरणं यदा ।

> तत्र प्रशस्तनक्षत्रं परिशोध्य समाचरेत् ॥

> सपिण्डीकरणे त्रीणि ऋक्षाण्य् आहुर् महर्षयः ।

> प्राजापत्यं तथा रौद्रं यद् ऋक्षं सौम्यदैवतम् ॥

> त्रिपादर्क्षं विना वापि भानुभौमशनैश्चरान् ।

> सपिण्डीकरणं यद् वा मासिकाहात् परे ऽहनि ॥ इति ।

अङ्गिराः ।

> ब्राह्मणक्षत्रियविषां शूद्राणां च सपिण्डने ।

> द्वादशाहः प्रशस्तः स्यात् कर्तुश् चानन्त्यकारणात् ॥ इति ।

व्यासः ।

> आनन्त्यात् कुलधर्माणां पुंसां चैवायुषः क्षयात् ।

> अस्थिरत्वाच् छरीरस्य द्वादशाहः प्रशस्यते ॥ इति ।

वृद्धमनुः ।

> द्वादशे ऽहनि विप्राणाम् आशौचान्ते तु भूभुजाम् ।

> वैश्यानां तु त्रिपक्षादाव् अथ वा स्यात् सपिण्डनम् ॥ इति ।

प्रजापतिः ।

> एकादशे ऽह्नि विप्राणां द्वादशे ऽहनि वा भवेत् ।

> आशौचान्ते भवेद् राज्ञां वैश्यानां च सपिण्डनम् ॥

> शूद्राणां द्वादशे ऽह्न्य् एव कर्तुस् ताकालिकी शुचिः । इति ।

संवर्तः ।

> द्वादशे ऽहनि विप्राणां सपिण्डीकरणं भवेत् ।

> शूद्राणां द्वादशे ऽह्नि स्याद् आशौचान्ते ऽपि वा भवेत् ॥

> कुर्याद् आशौचमध्ये ऽपि सच्छूद्राणां सपिण्डनम् ।

> कर्तुस् तात्कालिकी शुद्धिर् अशुद्धिः पुनर् एव हि ॥

> निजधर्मविहीनानां शूद्राणां तु सपिण्डनम् ।

> षष्ठे मासे वत्सरान्ते त्रिपक्षादिषु वा भवेत् ॥

> भार्यारतिः शुचिर् भृत्यभर्ता श्राद्धक्रियापरः ।

> द्वादशे ऽहनि कुर्याद् आशौचान्ते सपिण्डनम् ॥ इति ।

आपस्तम्बः ।

> शूद्राणां हीनजातीनाम् आशौचान्ते सपिण्डनम् ।

> पक्वान्नेन न कर्तव्यम् आमेन श्राद्धम् आचरेत् ॥

> पिर्यङ्गुयवगोधूमव्रीहिभिर् वा समाहितः ।

> पक्वान्नेनैव सापिण्ड्यं निर्वपेत् पितृपूर्वकम् ॥

> योजयेत् प्रेतपिण्डं तु नाम्ना पित्रादिषु त्रिषु ॥ इति ।

**इति स्मृतिचन्द्रिकायां सपिण्डीकरणकालाः**
