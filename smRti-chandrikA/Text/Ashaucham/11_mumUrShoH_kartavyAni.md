+++
title = "११ मुमूर्षोः कर्तव्यानि"

+++
**अथ मुमूर्षोः कर्तव्यानि**

व्यासः ।

> म्रियमाणं नरं दृष्ट्वा कर्ता भूम्यां शुचिस्थले ।

> देवालये नदीतीरे गङ्गाम्भसि वनस्पतेः ॥

> उत्तानं दक्षिणाग्रीवं तम् उद्दिश्य च गां त्यजेत् ।

> हिरण्यं भूमिदानं च तिलान् शक्त्या च दापयेत् ॥

> कुटुम्बिने दरिद्राय श्रोत्रियाय तपस्विने ।

> यद् दानं दयिते तस्मै तद् दानं स्वर्गसाधनम् ॥

> आतुरो वाथ पुत्रो वा दद्युर् आसन्नबान्धवाः ।

> कर्णे जपेद् ईशवाक्यं शास्त्रादिभिर् उदीरितम् ॥

शातातपश् च ।

> आतुरस्य भिषङ् मित्रं दानं मित्रं मरिष्यतः ।

> अन्नपानाश्वगोवस्त्रभूशय्याद्यासनानि च ॥

> प्रेतलोके प्रशस्तानि दानान्य् अष्टौ विशेषतः ।

> तस्माद् दानं तु कर्तव्यं मृतिकाले कथंचन ॥ इति ।

**इति स्मृतिचन्द्रिकायां मुमूर्षोः कर्तव्यानि**
