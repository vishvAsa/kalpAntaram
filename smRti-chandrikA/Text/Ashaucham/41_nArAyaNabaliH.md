+++
title = "४१ नारायणबलिः"

+++
**अथ नारायणबलिः**

ब्रह्मपुराणे ।

> नारायणबलिं वक्ष्ये व्यासेनोक्तं यथा पुरा ।

> चण्डालोदकसर्पाद्यैर् विद्युज्ज्वालाविषादिभिः ॥

> गिरिवृक्षाश्मभिः शस्त्रैः पशुदंष्ट्रिनखिद्विजैः ।

> मृतानां नैष्ठिकानां च यतीनां च तपस्विनाम् ॥

> वैष्णवानां विशेषेण चान्येषां मोक्षकाङ्क्षिणाम् ।

> मृतानां नैष्ठिकादीनां द्वादशे ऽहनि कारयेत् ॥

> संवत्सरात् परं कुर्याच् चण्डालाद्यैर् हतस्य च ।

> आपत्तौ संकटे रोगे यद् वा देशविपर्यये ॥

> कर्तृद्रव्यादिसंदेहे प्राणसंदेहदर्शने ।

> यस्मिन् कस्मिन् दिने वापि वत्सराद् बहिर् एव चेत् ॥

> उत्तरायणगे सूर्ये विषुवे चायने ऽपि वा ।

> श्रोणायाम् अथ रोहिण्याम् एकादश्यां तु पक्षयोः ॥

> पूर्वेद्युर् ब्राह्मणान् षड् वा निमन्त्र्य द्वादशापि वा ।

> एकम् आचार्यकं वृत्वा कुलशीलगुणान्वितम् ॥

> सर्वावयवसंपूर्णं वेदशास्त्रार्थपारगम् ।

> तत्र स्नानं मृदाद्भिश् च विधानेन समाचरेत् ॥

> शुक्लाम्बरधरः सम्यक् परिधायोत्तरीयकम् ।

> उपवासं च संकल्प्य कर्ता तावज् जितेन्द्रियः ॥

> प्रक्षाल्य पादाव् आचम्य उपविश्यासने शुभे ।

> गोचर्ममात्रं संलिप गोमयेन च वारिणा ॥

> कुण्डं वा स्थण्डिलं कृत्वा रक्तवर्णमृदादिभिः ।

> उपलिप्य यथापूर्वं स्वशाखोक्तविधानतः ।

> आहूय विप्रान् संपूज्य स्वस्तिवाचनम् आचरेत् ॥

> शोभोप्शोभासंयुक्तं मनोहरतरं परम् ।

> तन्मध्ये स्थापयेत् कुम्भं विष्णुं वैवस्वतं यमम् ॥

> स्थाप्येत् स्वर्णरौप्यादिकृतं तत्र प्रपूजयेत् ।

> वस्त्राभ्यां स्वर्णरौप्येण गन्धपुष्पाक्षतैः शुभैः ॥

> पञ्चाङ्गुलं क्रमात् कुर्याद् आत्मशुद्धिपुरःसरम् ।

> आसाद्य द्रव्यपात्रादि कुर्यान् न्यासादिकं ततः ॥

> गन्धपुष्पाक्षतादींश् च आदायावाहयेद् धरिम् ।

> ॐ नमो नारायणायेति मूलमन्त्रः प्रकीर्तितः ॥

> वैवस्वताय च नमो यमाय च नमस् तथा ।

> सर्वोपचारैः संपूज्य गन्धमाल्यैर् मनोहरैः ॥

> ऋग्यजुःसाममन्त्रैश् च स्तुत्वा तद्दैवतैर् हरिम् ।

> नृत्यगीतादिवाद्यैश् च पुराणैश् चेतिहासकैः ॥

> विष्णोर् नामसहस्रेण स्तुत्वा स्तोत्रकथादिभिः ।

> त्रिवारं सम्यग् अभ्यर्च्य कुर्याज् जागरणं निशि ॥

> पूर्वादिषु दलेष्व् एवं केशवादीन् प्रपूजयेत् ।

> मद्वाज्यतिलमिश्रेण पिण्डान् दद्यात् समाहितः ॥

> अपसव्यम् अवाक्पाणिः पञ्च पिण्डान् कुशेषु तु ।

> दक्षिणाभिमुखो भूत्वा ब्रह्मणे च शिवाय च ॥

> यमाय विष्णवे चैव प्रेतं च मनसा स्मरन् ।

> पत्न्यादिभ्यो न दद्यात् तु स्नात्वा गच्छेद् गृहं प्रति ॥

> आचार्यः प्रातर् उत्थाय स्नात्वा संध्यादि नैत्यकम् ।

> कृत्वा चैव तु पूर्वाह्णे विष्णुं वैवस्वतं यमम् ॥

> केशवादींश् च संपूज्य ब्रह्माणं शंकरं तथा ।

> स्वगृह्यविधिम् आश्रित्य होमं पश्चात् समाचरेत् ॥

> विष्णोर् नुकं परोमात्रेत्य् आभ्यां हुत्वा तु पक्वतः ।

> ॐ नमो नारायणायैव यमाय ब्रह्मणे शिवे ॥

> सूक्तेन पौरुषेणैव जुहुयात् षोडशाहुतीः ।

> नामभिः केशवाद्यैश् च समिदाज्यैः समापयेत् ॥

> ततो विप्रान् समाहूय देवार्थम् उपवेशयेत् ।

> प्रथमं चैव विष्ण्वर्थं यमं वैवस्वतं ततः ॥

> विध्यर्थं तु ततो रौद्रं प्रेतार्थम् अपरं स्मृतम् ।

> प्राङ्मुखान् देवकार्यार्थान् प्रेतार्थं च उदङ्मुखम् ॥

> आवाहनादि यत् प्रोक्तं देवपूर्वं तद् आचरेत् ।

> अङ्गुलीयकवस्त्रादीन् यथाशक्ति समर्पयेत् ॥

> अग्नौ करिष्य इत्य् एतान् अनुज्ञाप्य प्रचोदितः ।

> पितृयज्ञविधानेन कृत्वा संबोजयेद् द्विजान् ॥

> तृप्तान् ज्ञात्वा ततो विप्रान् तृप्तिं पृष्ट्वा यथाविधि ।

> मध्वाज्यतिलमिश्रेण पिण्डान् दद्यात् तु बर्हिषि ॥

> विष्णवे प्रथमं दद्याद् ब्रह्मणे च शिवाय च ।

> यमाय पञ्चमं पिण्डं दद्याद् वैवस्वताय च ॥

> षष्ठं तु प्रेतम् उद्दिश्य नाम्गोत्रम् अनुस्मरन् ।

> विष्णोर् नाम गृहीत्वैव जलान्ते तान् समत्सृजेत् (?) ॥

> होमान्ते द्वादशपक्षे विष्णुं वैवस्वतं यमम् ।

> त्रिभिर् विप्रैः समभ्यर्च्य पित्रादींश् च त्रिभिः पितॄन् ॥

> मातामहादिकान् अन्यान् आचार्यं प्रेतरूपतः ।

> पार्वणेन विधानेन कैशवाद्यैश् च नामभिः ॥

> संपूज्य भोजयित्वा तु पिण्डान्ते बलिम् उत्सृजेत् ।

> ॐ नमो नारायणायैव पित्रे चैव स्वधा नमः ॥

> एवं मातामहादीनां बलिम् उत्सृज्य नामभिः ।

> ब्राह्मणान् भोजयित्वा तान् दद्यात् तेभ्यश् च दक्षिणाम् ॥

> वस्त्रगन्धाक्षतैः पुष्पैर् आचार्यं सम्यग् अर्चयेत् ।

> वृषं धेनुम् अनड्वाहौ स्वर्णं कांस्यम् अथापि वा ॥

> वासो वा दक्षिणां दद्यात् प्रेतरूपे ऽपि शक्तितः ।

> गृहीत्वाशिषम् अप्य् एभ्यः प्रणिपत्य क्षमापयेत् ॥

> सुताद्यो विधिम् एतं तु कृत्वा तु प्राप्नुयात् सुतान् ।

> अकालमृत्युदोषाच् च मुच्यते नत्र संशयः ॥

> इदं कर्म कृतं भक्त्या विष्णुलोकजिगीषया ।

> इह कामान् अवाप्नोति विष्णुलोकं स गच्छति ॥ इति ।

सर्पहते त्व् अयं विसेषस् त्वष्टृपुराणे दर्शितः ।

> सौवर्णभारनिष्पन्नं नागं कृत्वा तथैव गाम् ।

> विप्राय विधिवद् दत्वा पितुर् आनृण्यम् आप्नुयात् ॥ इति ।

अत्रापवाद आदित्यपुराणे दर्शितः ।

> प्रमादाद् अपि निःशङ्खम् अकस्मान् मृत्युना मृतिः ।

> शृङ्गिदंष्ट्रिनिखिव्यालविषविद्युज्जलादिभिः ॥

> चण्डालैर् अथ वा चोरैर् निहतो यत्र कुत्रचित् ।

> तस्य दाहादिकं कार्यं यस्मान् न पतितस् तु सः ॥ इति ।

अङ्गिराः ।

> यदि कश्चित् प्रमादेन म्रियते ऽग्न्युदकादिभिः ।

> तस्याशौचं विधातव्यं दद्यात् पिण्डोदकक्रियाः ॥ इति ।

तत्रापि प्रायश्चित्तोत्तरकालम् एव । गौतमः -  "यस्य तु प्राणान्तिकं प्रायश्चित्तं स मृतः शुध्येत् सर्वाण्य् एवोदकानि प्रेतकार्याणि कुर्युः" इति । शातातपः ।

> वृद्धः शौचक्रियालुप्तः प्रत्यख्यातभिषक्क्रियः ।

> आत्मानं घातयेद् यस् तु भृग्वग्न्यनशनाम्बुभिः ॥

> तस्य त्रिरात्रम् आशौचं द्वितीये ऽह्न्य् अस्थिसंचयः ।

> तृतीये तूदकं दत्वा चतुर्थे श्राद्धम् आचरेत् ॥ इति ।

अस्ति च भृगुपतनादौ विधिः । तथा च पुराणम् ।

> दुश्चिकित्सैर् महारोगैः पीडितस् तु पुमान् यदि ।

> प्रविशेज् ज्वलनं दीप्तं कुर्याद् अनशनं तथा ॥

> अगाधतोयरशिं (?) वा ॥॥॥॥॥॥॥॥॥॥॥॥। ॥

इत्यादि वक्ष्यते ।

> विप्राग्न्युदकचण्डालशृङ्गिदंश्ट्र्यभिशस्तितः ।

> अकामतो मृतानां तु दापयेद् ऐन्दवद्वयम् ॥ इति ।

**इति स्मृतिचन्द्रिकायां नारायणबलिविधिः**
