+++
title = "१० आशौचनियमाः"

+++
**अथाशौचनियमाः**

तत्र जाबालिः ।

> संध्यां पञ्च महायज्ञान् नैत्यकं स्मृतिकर्म च ।  
> तन्मध्ये हापयेद् एव दशाहान्ते पुनःक्रिया ॥ इति ।

पञ्चमहायज्ञानां साहचर्यान् नैत्यकशब्देनात्र नित्यशाद्धम् उच्यते । स्मृतिकर्म स्मृत्युक्तं कर्म देवतार्चनादिकम् । तन्मध्ये आशौचमध्ये । हपयेत् त्यजेत् । तेषां संध्याधीनां दशाहान्ते आशौचान्ते पुनःक्रिया पुनरनुष्ठानम् । संध्यां त्यजेद् इत्य् एतन् मन्त्रोच्चारणसंध्याभिप्रायेणोक्तं न तु संध्यामात्राभिप्रायेण । यद् आह पुलस्त्यः ।

> संध्याम् इष्टिं चरुं होमं यावज्जीवं समाचरेत् ।  
> न त्यजेत् सूतके वापि त्यजन् गच्छेद् अधो द्विजः ॥  
> सूतके मृतके चैव संध्याकर्म समाचरेत् ।  
> मनसोच्चारयेन् मन्त्रान् प्राणायामम् ऋते द्विजः ॥ इति ।

अस्यायम् अर्थः -  प्राणायामव्यतिरिक्तमन्त्रान् मनसोच्चारयेत् । प्राणायाममन्त्रांस् तु मनसापि नोच्चारयेत् । अमन्त्रकम् एव प्राणायामं कुर्याद् इति यावत् । मनसोच्चारयेद् इत्य् एतद् अञ्जलिप्रक्षेपव्यतिरिक्तविषयम् । अत एव पैठीनसिः -  "सूतके सावित्र्याञ्जलिं प्रक्षिप्य प्रदक्षिणीकृत्य सूर्यं द्यायन् नमस्कुर्यात्" इति । संध्याविधाव् उक्तसावित्रीमन्तस्यैव पुनर् वचनं मनसोच्चारणनिवृत्त्यर्थम् । तेन सावित्रीमन्त्रस्योच्चारणं वाचा कर्तव्यम् । विष्णुर् अपि त्याज्यकर्माण्य् आह -  "आशौचे होमदानप्रतिग्रहस्वाध्याया निवर्तन्ते नाशौचे कस्यचिद् अन्नम् अश्नीयात्" इति । होमो ऽत्र वैश्वदेवो ऽभिप्रेतः,

> विप्रो दशाहम् आसीत वैश्वदेवविवर्जितः ।ऽ

इति संवर्तेन विसेषतो ऽभिधानात् । वैश्वदेवाभिप्रायेण शङ्खो ऽपि ।

> दानं प्रतिग्रहो होमः स्वाध्यायः पितृकर्म च ।  
> प्रेतपिण्डक्रियावर्जम् आशौचे विनिवर्तयेत् ॥

पितृकर्म अमावास्याश्राद्धादिकम् । न च होम इति सामान्योक्तिबलाद् अग्निहोत्रौपासनादिकम् अपि निवर्तनीयम् इति शङ्कनीयम् । यत आह याज्ञवल्क्यः ।

> वैतानौपासनाः कार्याः क्रियाश् च श्रुतिचोदिताः । इति ।

वैतानाः गार्हपत्यादिबह्वग्निसाध्याः "यावज्जीवम् अग्निहोत्रं जुहोति, यावज्जीवं दर्शपूर्णमासाभ्यां यजेत" इत्यादिश्रुतिचोदिताः । तथा गृह्यैकाग्निसाध्याः औपासनाः औपासनहोमपार्वणस्थालीपाकाद्याश् च कार्या इत्य् अर्थः । स्मृत्यन्तरं च ।

> कुर्याद् वैतानिकं कर्म स्नात्वओपस्पर्शनात् स्वयम् । इति ।

आशौचप्राप्त्यनन्तरं स्नात्वाचम्य वैतानिकं कर्म अग्निहोत्रादिकं तत्काले स्वयं कुर्याद् इत्य् आर्थः । न चात्र धर्मायोग्यत्वलक्षण आशौचे स्थिते वैतानिके कर्मणि विधिर् घटत इति वाच्यम्, यतो विधिबलाद् एव धर्मयोग्यत्वम् अवगम्यते । उक्तं च गोभिलेन ।

> अग्निहोत्रे तु होमार्थं शुद्धिस् तात्कलिकी स्मृता ।  
> पञ्चपज्ञान् न कुर्वीत अशुद्धः पुनर् एव सः ॥ इति ।

अग्निहोत्रादिके कर्मणि यत्राशौचमध्ये विधिर् अस्ति तत्र तात्कालिकी शुद्धिः । कर्मसंकल्पात् पूर्वक्षणम् आरभ्य वैतानिकानुष्ठानपर्यन्तं धर्मयोग्यत्वलक्षणशुद्धिर् वेदितव्या । तत्र पुनः पञ्च महायज्ञाः तदाशौचे कर्तव्या इति विधिर् नास्ति, तत्र शुद्धिज्ञापकविध्यभावात् कर्मायोग्यत्वम् एवेत्य् अर्थः । एवं विधिज्ञापिते (?) कर्मयोग्यते सत्य् अपि यो नरो न जुहोति तस्य प्रायश्चित्तं कर्तव्यम् । अत एव मनुः ।

> दर्शं च पूर्णमासं च कर्म वैतानिकं च यत् ।  
> सूतके ऽपि त्यजेन् मोहात् प्रायश्चित्तीयते हि सः ॥ इति ।

वैतानिकग्रहणं स्मार्तस्यप्य् आशौचविहितकर्मण उपलक्षणार्थम्। अत एव जातूकर्ण्यः ।

> सूतके तु समुत्पन्ने स्मार्तं कर्म कथं भवेत् ।  
> पिण्डयज्ञं चरुं होमम् असगोत्रेण कारयेत् ॥

पिण्डयञ्जः पिण्डपितृयज्ञः । चरुः पार्वणस्थालीपाकः । होमः प्रतिदिनौपासनहोमः । कारयेद् इति विधिबलात् स्मार्ते कर्मणि त्व् एकत्यागात्मककर्मण्य् एव धर्मायोग्यत्वलक्षणाशुद्धिः नान्यत्रेति गम्यते । अत एव बृहस्पतिः।

> सूतके मृतके चैव त्व् अशक्तौ श्राद्धभोजने ।  
> प्रवासादिनिमित्तेषु हावयेन् न तु हापयेत् ॥

न हापयेत् न त्यजेद् इत्य् अर्थः । तथा च जाबालिः ।

> जन्महान्योर् वितानस्य कर्मत्यागो न विद्यते ।  
> शालाग्नौ केवलो होमः कार्य एवान्यगोत्रजैः ॥

शालाग्नौ होम औपासनाख्यः, सो ऽन्यगोत्रजैः कार्यम् इति नियमात् वैतानिकाग्नौ क्रियमाणागोत्रादिहोमो ऽन्यगोत्रजैः कार्य इत्य् अनियमात् स्वयं कुर्याद् इत्य् अवगम्यते ।

> वर्जयेत् सूतके कर्म नित्यनैमित्तिकादिकम् ।  
> आहिताग्नेस् तदा शुद्धिः सद्य एव विधीयते ॥ इति ।

तत्र पूर्वार्धम् आशौचे कर्तव्यनित्यनैमित्तिकादिविषयम्, उत्तरार्धं त्व् आहिताग्निविषयम् इत्य् अवगन्तव्यम् । एवम् एव "नित्यानि निवर्तेरन् वैतानवर्जम्" इत् पैठीनसिवचनस्यापि विषयो बोद्धव्यः, श्रौतस्मार्तानां त्याग एवेति प्रतिप्रसवे विध्यभावात् । श्रौतानाम् अप्य् अग्निहोत्रादीनां प्रथमारम्भकाले आशौचे त्याग एव, प्रतिप्रसवविधीनां प्रथमारम्भोत्तर्कालानुष्ठेयाग्निहोत्रादिविषयत्वात् । नित्यं नैमित्तिकम् इत्य् अनुवृत्तौ काम्ये प्रतिप्रसवार्थम् आह पुलस्त्यः ।

> संनिहत्याम् उपस्पृश्य राहुग्रस्ते दिवाकरे ।  
> सत्रधर्मप्रविष्टस्य दानकर्मफलैषिणः ॥

अयम् अर्थः -  दानकर्मफलकामिनो ऽपि संनिहत्याम् उपस्पृश्य तीर्थविशेषे स्नात्वा दाने प्रवृत्तस्य सद्यःशौचम्, अन्नसत्रधर्मे प्रवृत्तस्य तद्दानफलार्थिनो ऽपि सद्यःशौचम् इति । नैमित्तिके ऽपि क्वचित् प्रतिप्रसवार्थम् आह वृद्धबृहस्पतिः ।

> कन्याविवाहे संक्रान्ते सूतकं न कदाचन । इति ।

नित्यनैमित्तिककाम्येष्व् अपि प्रतिप्रसवार्थम् आह जामदग्यः ।

> सूतके मृतके वापि जाह्नव्याः सलिलाप्लुतः ।  
> नाभिमात्रे जले स्थित्वा कुर्याद् दानजपदिकम् ।  
> नित्यं नैमित्तिकं चापि काम्यं वापि विशेषतः ॥ इति ।

यत् तु मार्कण्डेयपुराणम्,

> नित्यस्य कर्मणो हानिं न कुर्वीत कदाचन ।  
> तस्य त्व् अकरणे बन्धः केवलं मृतजन्म च ॥

इति, तत् सूत्याद्याशौचे ऽपि विहिताग्निहोत्ररूपकर्महानिविषयम् । न तत् तथाविधिरहिततर्पणादिनित्यकर्मविषयम्, पूर्वोक्तवचनविरोधपत्तेः । यद् अपि तेनैवोक्तम्,

> दशाहं ब्राह्मणस् तिष्ठेद् दानहोमादिवर्जितः ।  
> क्षत्रियो द्वादशाहं च वैश्यो मासार्धम् एव च ।  
> शूद्रश् च मासम् आसीत नित्यकर्मविवर्जितः ॥

इति, तत् वयोऽवस्थाप्रयुक्तसंपूर्णाशौचकालानाम् अप्य् उपलक्षणार्थम् । यत् तु हारीतेनोक्तम्,

> ततस् त्व् एकादशदिने यज्ञः स्वाध्याय एव च ।  
> प्रवर्तन्ते क्रियाश् चैव इत्य् एतन् मनुर् अब्रवीत् ॥

इति, "ततस् त्व् एकादशदिने" इत्य् एतद् आशौचान्त्यदिनानन्तरदिनोपलक्षणार्थम् । ब्रह्मचारिणं प्रत्य् आह कात्यायनः ।

> न त्यजेत् सूतके कर्म न त्यजेत् तु क्वचिद् व्रती । इति ।

गृहस्थवद् अस्य सूतकाभावः प्रायश्चित्तं नित्य इति ॥

**इति स्मृतिचन्द्रिकायाम् आशौचनियमाः**
