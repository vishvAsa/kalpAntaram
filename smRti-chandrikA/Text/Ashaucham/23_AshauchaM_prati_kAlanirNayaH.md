+++
title = "२३ आशौचं प्रति कालनिर्णयः"

+++
**अथ आशौचं प्रति कालनिर्णयविषयाणि**

अथ दिनाद्याशौचं प्रति कालनिर्णयः पारस्करेणाभिहितः ।

> दिवा यदि रजन्यां वा जननं मरणं तथा ।

> तद्दिनादिकम् आशौचं रजनी त्रिदिनं स्मृतम् ॥

> जाते चैव मृते चैव दशरात्रं विशोधनम् ।

> भूतेर् द्वादशाहोभिः विशः पञ्चदश स्मृताः ॥

> त्रिंशद्दिनानि शूद्रस्य तदर्धं न्यायवर्तिनः ।

> निशां भागत्रयं कुर्याद् द्वौ भागौ पूर्ववासरः ।

> शेषः परदिनं ग्राह्यं जाते पाके मृते समम् ॥

पाके स्थालीपाके ।

> अर्धरात्राद् अधःस्रावे जनने मरणे ऽपि वा ।

> पूर्वम् एव दिनं ग्राह्यम् इत्य् आह भगवान् यमः ॥

> ओदयाद् उदयं यावद् दिनम् इत्य् अभिधीयते ।

> तद्दिनादिकम् आशौचम् इति वेदविदो विदुः ॥

> रजोदृष्टिस् तु रात्रौ चेद् विभज्य त्रिविधां निशाम् ।

> पूर्वभागद्वये पूर्वम् ऊर्ध्वं चेद् उत्तरे ऽहनि ॥

> जनने मरणे ऽप्य् एवं प्राप्ते स्व्रावे तथैव च ।

> अर्धरात्राद् अधस्ताच् चेत् सूतके मृतके तथा ॥

> पूर्वम् एव दिनं ग्राह्यम् ऊर्ध्वं चेद् उत्तरे ऽहनि ।

> रात्राव् एव समुत्पन्ने मृते रजसि सूतके ।

> पूर्वम् एव दिनं ग्रह्यं यावन् नाभ्युदितो रविः ॥

> रात्रिं कुर्यात् त्रिभागां तु द्वौ भागौ पूर्ववासरः ।

> उत्तरांशः परदिनं जातेषु च मृतेषु च ॥ इति ।

काश्यपः ।

> अर्धरात्राद् अधस्ताच् चेन् मृतिः प्रसव एव वा ।

> पूर्वम् एव दिनं ग्राह्यम् ऊर्ध्वं चेद् उत्तरे ऽहनि ॥ इति ।

वसिष्ठः ।

> उदिते तु यदा सूर्ये नारीणां दृश्यते रजः ।

> जननं वा विपत्तिर् वा यस्याहस् तस्य शर्वरी ॥ इति ।

रात्रौ रजःस्रावे जनने मरणे वा सति रात्रिं त्रिधा (?) विभज्य पूर्वभागद्वये तत् पूर्वम् एव दिनम् इत्य् एकः पक्षः । अर्धरात्राद् अधस्ताच् चेत् पूर्वम् एव दिनम् इत्य् अन्यः पक्षः । सूर्योदयात् पूर्वं चेत् पूर्वम् एव दिनम् इत्य् अपरः पक्षः । स्मृतीनां समबलत्वाद् देशाचारतो ऽत्र व्यवस्था ॥

**इति स्मृतिचन्द्रिकायाम् आशौचं प्रति कालनिर्णयविषयाणि**
