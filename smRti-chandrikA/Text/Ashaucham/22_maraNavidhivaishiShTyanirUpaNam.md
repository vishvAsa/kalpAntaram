+++
title = "२२ मरणविधिवैशिष्ट्यनिरूपणम्"

+++
**अथ मरणविधिवैशिष्ट्यनिरूपणम्**

मरणविधिवैशिष्ट्यम् उक्तं महाभारते ।

> स्याद् उत्तरायणे यस्य मृतिस् तस्योत्तमा गतिः ।

> शुक्लपक्षे च मध्याह्ने कृष्णे ऽप्य् एकादशीदिने ॥ इति ।

मार्कण्डेयो ऽपि ।

> उत्तरायणगे सूर्ये उत्तमा गतिर् उच्यते ।

> शुक्लपक्षे मृतिस् तत्र श्रेष्ठा चाह्नि मृतिः शुभा ॥

> श्रेष्ठा तत्रापि मध्याह्ने उभ्योर् अपि पक्षयोः ।

> एकादश्यां मृतिः श्रेष्ठा मोक्षदा सर्वकामदा ॥

> यदि भद्रान्वितान्यापि भानुभौमशनैश्चरैः ।

> त्रिपादर्क्षैस् च संयोगे स त्रियोगस् त्रिपुष्करम् ॥

> तत् त्रिपुष्करयोगे तु मृतिर् मृत्यन्तरावहा ॥ इति ।

गर्गः ।

> कुजार्कार्कियुता भद्रद्वित्रिपादर्क्षसंयुता ।

> त्रिपुष्करं भवेत् तेषां यद् द्वाभ्यां तद् द्विपुष्करम् ॥

> द्वादश्य् अर्कसमायुक्ता विशाखैकादशीन्दुना ।

> कुजद्वादशके चैव द्वितीया भृगुरोहिणी ॥

> तृतीया बुधमूलेन गुरुषष्ठी शतोडुना ।

> अषाढशनिसप्तम्यां सप्तयोगास् त्रिपुष्कराः ॥

> यस्मिंश् च पुष्करे योगे धनिष्ठर्क्षादिपञ्चसु ।

> ज्येष्ठा त्रिपुष्करे योगे दोषभाग् दहने मृतौ ॥

> तद्दोषपरिहाराय स्वर्णदानं समाचरेत् ।

> शवस्य हृदयं स्पृष्ट्वा ततो दहनपार्श्वतः ॥

> हुत्वा तेषु मेखेष्व् आज्यं हिरण्यशकलं क्षिपेत् ।

> यदि न क्रियते शान्तिस् तत्फलेनाशु नश्यति ॥ इति ।

ज्योतिःपराशरः ।

> भद्रे त्रिपादनक्षत्रे भृग्वङ्गारबृहस्पतौ ।

> मरणे दहने चैव तत्कर्म त्रिगुणं भवेत् ॥

> भद्रे तु भूमिदानं स्यात् त्रिपदर्क्षे हिरण्यकम् ।

> वारे वाराधिदैवत्यं वस्त्रदानं प्रशस्यते ॥ इति ।

**इति स्मृतिचन्द्रिकायां मरणविधिवैशिष्ट्यनिरूपणम्**
